Mandela, Jyllands-Posten og alle de primitive negre
Når Jyllands-Posten bruger Nelson Mandela som reklame for sig selv, er det kærlighed af nyere dato. I dagene efter Sharpville-massakren i 1960 har avisen nemlig masser af forståelse for det racistiske hvide Sydafrika og er helt enig i, at landets 'primitive' sorte befolkningsflertal befinder sig på 'et lavt civilisatorisk stade'


 Danmark, sensommeren 2008: Rundt om i gadebilledet hænger store plakater med Nelson Mandela. Den aldrende sydafrikanske frihedshelt poserer smilende på en øde strand iført bade-short og med et surfbrædt i hånden.
Plakaterne er en reklame for Jyllands-Posten, og teksten lyder bl.a.: "Livet er lettere, hvis du ikke siger din mening" og "Mandela kunne have taget en lettere vej gennem livet, men han valgte at sige sin mening og kæmpe for sin overbevisning."
At det koster at sige sin mening, synes Jyllands-Posten at have stor respekt for. Men til trods herfor var det ikke megen støtte, Nelson Mandela modtog fra den jyske avis i hans kamp mod apartheid i de vanskelige år, før han blev idømt livsvarigt fængsel i 1964. Tværtimod. Det var bestemt ikke særlig ofte, at Jyllands-Posten skrev om Sydafrika og kampen mod raceadskillelse i 1960'erne. Og i en lederartikel svømmede avisen endda over med forståelse for det hvide Sydafrikas betænkeligheder ved landets sorte befolkningsflertal, der nedladende blev betegnet som "primitive folk".
'Demonstrerende negre'
Vi skruer tiden tilbage til den 21. marts 1960: Den sydafrikanske regerings berygtede paslove skal fremover også gælde for farvede kvinder. Alle landets farvede skal altid bære deres pas, og de får samtidig forbud mod at færdes frit i deres eget land. Nelson Mandelas organisation, African National Congress, og andre bevægelser opfordrer til landsdækkende protester, og i den lille by Sharpeville samles over 5.000 demonstranter foran politistationen. Demonstranterne vil anmelde sig selv for ikke at gå med de lovpligtige pas. Time efter time kommer der flere demonstranter til, og politiet forsøger at sprede mængden ved bl.a. at flyve jetjagere lavt hen over forsamlingen. Klokken 13.15 skyder betjentene ind i den ubevæbnede mængde med automatvåben. Resultatet bliver en regulær massakre: 69 døde, heriblandt otte kvinder og 10 børn. 
Skyderiet tager kun få minutter, men Sydafrika bliver aldrig mere det samme som før. Kort efter forbydes bl.a. African National Congress, Mandela går under jorden, og Sydafrika bliver i stigende grad i de kommende år internationalt isoleret.
Massakren havner på forsiden af Jyllands-Posten den 22. marts 1960: 'Blodbad i Sydafrika mod demonstrerende Negre'. Artiklen, som er et AP-telegram, fortæller nøgternt, at "op imod 60 sydafrikanske negre dræbtes" i "aaben kamp mod den sydafrikanske regerings drastiske 'Apartheid'-politik". Virkningen af skyderiet var "frygtelig" på demonstranterne, om hvilke artiklen mener at vide, at de "var udkommanderet af deres nationalistiske organisationer".
At Jyllands-Posten bruger formuleringen 'negre' om Afrikas sorte befolkning, er der intet mærkværdigt ved. Det hører til i tiden. Det samme ord bruger Berlingske og Information, og først mange år senere tillægges det en negativ og nedladende betydning. 
Dagen efter har Jyllands-Posten atter placeret massakren på forsiden: 'Spændt Situation i Sydafrika - nye Sammenstød i Gaar'. Igen beretter artiklen nøgternt bl.a. om en 'samlet europæisk Fordømmelse af Mandagens blodige Begivenheder'. Også på tredjedagen er der tale om forsidestof: 'USAs kritik har vakt Harme i Sydafrika', og også den indiske leder Nehru citeres for, at hundrede af millioner mennesker i Asien og Afrika aldrig vil acceptere tanken om raceoverherredømme, enevold og raceadskillelse. 
Så langt har Jyllands-Postens dækning af Sharpeville-massakren været afbalanceret trods en tydelig afsky over for den blodige nedskydning. Men så sker der noget.
'Fra steppe og jungle'
Den 24. marts 1960 bringer Jyllands-Posten nemlig en usigneret leder med rubrikken: 'Massakrerne i Sydafrika'. Indledningvis fortælles om "de blodige begivenheder", som har "vakt forfærdelse overalt i den civiliserede verden."
Og så skruer den navnløse lederskribent, som kan være avisens daværende chefredaktør Lasse Egebjerg eller måske den senere chefredaktør Gunnar Henriksen, ellers op for retorikken. Resten af lederen er så fyldt med forståelse for de hvide sydafrikanere, at den fortjener at blive citeret i længere uddrag:
"Her maa det ikke glemmes, at netop Sydafrika har sine særlige problemer, som er af en hel anden art end dem, man f.eks. kender i Amerika. Den farvede befolkning i Sydafrika er højst uensartet. En del af den, men dog ikke nogen større procent, er - eller var før Apartheid-politikkens indvarsling - naaet op i et niveau, der kan sammenlignes med de amerikanske negres. Men det store flertal staar paa et lavt civilisatorisk stade, idet de inden for det sidste slægtled er indvandret fra steppe og jungle til arbejdsmulighederne i byerne. Man kan ikke uden videre bebrejde de hvide sydafrikanere, at de er betænkelige ved at lægge deres egen og deres lands skæbne i hænderne paa et flertal af den art."
'Saa primitive folk'
Skrappe ord få dage efter en massakre, der fordømmes over hele kloden. Men det skal blive værre endnu, for som lederskribenten fortsætter:
"Naar det samtidig kan siges med ikke ringe ret, at hovedparten af disse farvede er uegnede til at raade over alle demokratiske rettigheder paa linje med de hvide, maatte det være de hvide magthaveres opgave at opdrage de farvede til demokrati i passende tempo."
"Forhold som disse maa tages i betragtning, naar man skal dømme udviklingen i Sydafrika", mener lederskribenten, der dog vurderer, at "det hvide flertal har behandlet problemerne forkert."
"Ved uklogskab, intolerance og direkte brutalitet" har de hvide nemlig "skabt den jordbund, hvor kommunismen trives." 
Netop kommunismen passer fortrinligt til primitive afrikanere, fortsætter lederskribenten: 
"Der er fornuftigvis ingen tvivl om, at kommunismen forsøger at fiske i rørte vande i Afrika. Den kommunistiske religion maa i sine mere forenklede former appellere meget stærkt netop til saa primitive folk."
Også Berlingske har Sharpeville-massakren på forsiden den 22. marts. Og igen på forsiden den 23. marts og den 24. marts. Men der er forskel på de to avisers holdning. I en leder den 22. marts, 'Stormen over Sydafrika', lægger Berlingskes lederskribent sig i kølvandet på den konservative britiske premiereminister Harold MacMillan, som under et besøg i Sydafrika netop har taget "bestemt afstand fra apartheid." Berlingskes lederskribent mener desuden, at "en fuldstændig adskillelse ad hvide og sorte er i virkeligheden umulig, da de hvides samfund aldrig kan klare sig uden sort arbejdskraft."
Ligeledes har Information massakren på forsiden både den 22. og den 23. marts - foruden en forsideleder om begivenheden den 24. marts. I lederen skriver avisens grundlægger Børge Outze, at "det kan ikke siges for tit, at Apartheidpolitikken i Sydafrika ikke blot er en dosis overlevende nazisme, men ogsaa selvmorderisk desperation, og efter blodbadet forleden vil der ikke engang være grund til at spekulere paa, hvad den kan føre til i det lange løb. Løbet bliver ikke langt."
Outze vurderer, at "i Sydafrika selv er det derimod utvivlsomt for sent at redde situationen", fordi "en haandfuld nazister uden hagekors har vildført en befolkning", så "et af de skønneste lande i verden er blevet gjort til en skamplet paa kortet."
'Hvis De vil vide mindre'
Og så tilbage til Jyllands-Posten. Om avisens udenrigspolitiske dækning ved overgangen mellem 1950'erne og 60'erne skriver avisens hus-historiker Gerhardt Eriksen i bogen 'Hvis De vil vide mere' fra 1996, at "som før fulgte bladet den udenrigske udvikling i Østeuropa, i Frankrig og i Sydafrika - alle steder med kritik over for de stedlige magthavere."
At det måske ikke er en helt dækkende beskrivelse illustreres af, at Jyllands-Posten ikke med en eneste spaltelinje omtaler, da Mandela og otte andre anklagede idømmes livsvarigt fængsel i den såkaldte Riviona-proces i juni 1964. Den opsigtsvækkende dom, som dækkes intenst af britiske aviser som f.eks. The Times (og derfor også over flere dage refereres i Berlingske - og selvfølgelig også Information) nævnes ikke med et ord i Jyllands-Posten.
Måske har kampen mod apartheid i Sydafrika ligget for langt under horisonten, som den blev opfattet fra Viby uden for Århus, trods hus-historikerens indtryk. I hvert fald bliver flere milepæle i det internationale samfunds apartheid-modstand enten slet ikke omtalt eller også kun omtalt i notits-form i avisen.
Et eksempel er, da Voerster-regeringen i juni 1962 første gang vedtager den ovennævnte sabotagelov (det er den lov, som i 1964 sender Mandela i livsvarigt fængsel på Robben Island). En gennembladring af avisen for de to midterste uger af juni 1964 viser: Ikke en linje i Jyllands-Posten.
Et andet eksempel er, da FN i november 1962 vedtager den første fordømmende om apartheid som værende i strid med menneskerettighederne, nemlig resolution nr. 1761: Ikke en linje i Jyllands-Posten.
Da FN i august 1963 vedtager resolution nr. 181 om en frivillig våbenboykot af apartheid-regimet: Ikke en linje i Jyllands-Posten.
Da et udvalg, nedsat af FNs menneskerettighedskomite, i midten af januar 1968 betegner Sydafrika som et regulært fascistdiktastur og karakteriserer hele landet som "et stort fængsel": Ikke en linje i Jyllands-Posten.
Da FN i juli 1970 vedtager resolution nr. 282 om sanktioner mod de lande, der overtræder våbenembargoen mod Sydafrika: Avisen omtaler resolutionen med beskedne 18 linjer den 23. juli og igen med 13 linjer den 24. juli 1970.
Da den internationale domstol i Haag den 21. juni 1971 konstaterer, at Sydafrikas besættelse af nabolandet Namibia er ulovlig: Ikke en linje i Jyllands-Posten.
Da FN den 4. november 1977 vedtager resolution nr. 418, der gør våbenembargoen tvungen, fordi det internationale samfund vurderer Sydafrikas apartheidpolitik som en trussel mod verdensfreden: Avisen omtaler forslaget til resolution med 41 linjer den 4. november og igen med 21 linjer den 6. november 1977.
Læs lederne fra Jyllands-Posten, Berlingske og Information Om Sharpeville-massakren på http://luftskibet.information.dk/dahlin 

