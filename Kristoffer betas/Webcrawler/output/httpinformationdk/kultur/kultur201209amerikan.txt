Amerikansk professor i strid modvind
Den amerikanske filosof Judith Butler skal have årets Theodor-Adorno-Pris. På grund af hendes Israel-kritik har det udløst en heftig debat i de tyske medier


 På dansk lyder ordet ’mudderkastning’ desværre ikke så godt som på tysk. Schlammschlacht. En betragtelig en af slagsen finder i disse dage sted i de tyske medier.
Det handler om Theodor-Adorno-Prisen, der uddeles hvert tredje år i Paulskirken i Frankfurt am Main. I år skal den gå til den amerikanske filosof og poststrukturalist Judith Butler, der er professor ved Berkeley Universitet og især er kendt for sine kapitalismekritiske kønsstudier, der har gjort hende til noget af en popstjerne i queer-miljøer. Udmærkelsen af Butler huer ikke Tysklands Jødiske Centralråd, hvis generalsekretær, Stephan J. Kramer, har kaldt det oprørende, at man hædrer en person, der kalder til boykot af Israel, som er »bekendende Israel-hader«, og som betegner organisationer som Hamas og Hizbollah som legitime sociale bevægelser.
Rent faktisk støtter Butler, der selv er jøde, den israelkristiske organisation Boycott, Divestment and Sanctions (BDS), og hun har ved et arrangement på sit universitet direkte adspurgt betegnet Hamas og Hizbollah som del af »de globale venstreorienterede«. Her kan man som venstreorienteret føle sig en smule trådt over tæerne, hvis ellers man opfatter det at være venstreorienteret som at tilhøre en del af det oplyste demokratiske mindretal. De to religiøse Iran-støttede bevægelser anerkender ikke staten Israels eksistens.
Misforstået
Butler har da også for længst forsøgt at moderere sine ord ved i store essays trykt i både avisen Frankfurter Rundschau og ugeavisen Die Zeit at fortælle, at hun er dybt såret over debatten, at hun er blevet misforstået, og at tingene er blevet revet ud af deres oprindelige sammenhæng. Hun understreger, at hun kun går ind for ikke-voldelig politisk handlen, og at hun blot mente, at de to organisationer forstod sig som antiimperialistiske, hvilket også kendetegner de globale venstreorienterede. Og hun betoner, at hun hverken støtter Hamas eller Hizbollah eller organisationer generelt, blot fordi de hører til de globale venstreorienterede. Hun støtter derimod BDS, »der er den største antivoldelige politiske bevægelse, der arbejder for palæstinensernes lighed og selvbestemmelsesret«.
Butler gør en del ud af at forklare sit eget filosofiske ståsted som dybt forankret i den jødiske tænkning. Hun er hverken er antisemit eller selvhader, men man behøver ikke nødvendigvis at bifalde hverken jødiske bosættelser eller staten Israels politik som sådan, blot fordi man er jøde. En lang række tyske intellektuelle har skrevet og offentliggjort deres støtte til Judith Butler. De kalder hende for »en af vor tids vigtigste kritiske tænkere og en intellektuel, der ikke viger uden om nutidens ubekvemme spørgsmål«.
Frisindet seksualforestilling
Fuldkommen uenig er Marko Martin, der i Springer-avisen Die Welt kalder det »historiens ironi«, at Judith Butler netop »boykotter det land, hvor hendes teser udleves«. Martin tænker her på Butlers queer-teorier. Israel har ifølge Martin givet mangt en israelsk araber, hvad enten vedkommende måtte være bøsse, lesbisk eller transseksuel, en mulighed for at leve, som han eller hun ville. Ugebladet Die Zeit mener, at Judith Butler skal have foregrebet netop dette argument i sin bog Frames of War: When Is Life Grievable? (fra 2009), »hvori hun analyserer instrumentaliseringen af en frisindet seksualforestilling med det formål at udgrænse den islamiske kultur«. Men ville Judith Butler mon sige det samme om vores forestillinger om demokrati, ytringsfrihed og lighed for loven?
 
Theodor-Adorno-Prisen overrækkes den 11. september, og den 15. september kan Judith Butler opleves i debat på Berlins Jødiske Museum

