Oppe i Norge diskuterer de igen anmelderi
Norsk litteraturprofessor råder nutidens kritikere til at gå tilbage til romantikken og stille sig positive over for individualisme, subjektivitet, æstetik og politik
Hen over sommeren har de i Norge diskuteret, om man som digter skal blande kunsten op med politik. Her den store forfatter og nobelprismodtager Bjørnstjerne Bjørnson, der tilhørte den nationale bevægelse, som mente at kunsten godt kan forholde sig til politik, etik og moral.


 Den sommer, som nu beklageligvis er forbi, bød hos vores venner i Norge på en ganske markant litterær debat. Under overskriften »Litteraturkritikk mot strømmen« offentliggjorde Erik Bjerck Hagen, litteraturkritiker, men også professor ved Universitetet i Bergen, i juli i ugeavisen Morgenbladet tre store artikler, hvori han opfordrede den, der ville skrive godt om litteratur, til at se helt bort fra moderne litteraturteori og i stedet søge tilbage til romantikken.
Og hvorfor nu det? Jo, dengang stod en debat, i otte skældsordmættede år, mellem to litterære fløje, som repræsenterede hvert deres syn på digtningen og dens forhold til virkeligheden. Johan Sebastian Welhaven ville have respekt for kunsten som kunst og for dens eviggyldige og almene grundlæggende love. Derfor så han i kollegaen Henrik Wergeland kun en drikfældig vildmand, som tog grundigt fejl ved at mene, at man som digter både kunne og burde ytre sine meninger, dvs. blande kunsten op med politik. Modsvaret kom med rungende styrke, ikke alene fra Wergeland selv, men også fra hans danskfjendtlige præstefar Nicolai Wergeland, i forsvarsskriftet Retfærdig Bedømmelse af Henrik Wergelands Poesie og Karakteer (1833).
Opgøret dengang, skriver Erik Bjerck Hagen, udgør reelt det nødvendige udgangspunkt for al moderne norsk litteraturkritik og litteraturforskning. For deri udkrystalliserede sig de kontroverser, som fortsat deler vandene i litteraturen: mellem autonomi og antiautonomi, essentialisme og antiessentialisme, ligesom mellem form og indhold, kunst og moral, idealisme og realisme. Vel, dannelsens og kulturens talsmand Welhaven sejrede helt afgjort ikke dengang – det gjorde den nationale bevægelse i skikkelse først af Wergeland, senere af Bjørnstjerne Bjørnson og et helt kor af engagerede radikalere – men striden har fortsat aktualitet, eftersom den autonomi dyrkende, essentialistiske, idealistiske position nu indtages af kritikere og forskere, der nødig ser kunsten besudlet af virkelighed, holdninger, politik, etik og moral. Selv mener Bjerck Hagen, at man bør være romantiker i den wergelandske variant, dvs. stille sig positiv over for individualisme og subjektivitet, være æstetisk og politisk oppositionel og tænke, at digtning, kritik og litteraturvidenskab er en fælles søgen efter frihed og sandhed og kærlighed og retfærdighed. Det betyder i praksis, fortsætter han, (1) at man ikke er bange for at blande forfatterens person og liv ind i vurderingen af digtningen, (2) at man forestiller sig, at et litterært arbejde kan komme med påstande om virkeligheden, som skal kunne vurderes som sande eller usande på samme måde, som vi i forvejen vurderer og kritiserer andre typer af udsagn, plus (3) at man ikke er bange for at sige, at den, der læser og vurderer og kritiserer litteratur, altid gør dette subjektivt og ud fra sig selv.
Næppe kontroversiel
Denne position er, siger Bjerck Hagen, kontroversiel, i og med at det længe har været normen at afvise alt, som smagte af biografisk læsning, tendenslitteratur og budskabslitteratur, ligesom det har været forbudt som kritiker at vise sine individuelle præferencer og reaktioner og oplevelser frem på en subjektiv måde.
Til denne polariserende opstilling må jeg hernedefra sige, at Erik Bjerck Hagen måske nok kan have ret i, at han sætter ord på et gennemgående skisma inden for kritik og litteraturforskning, men at den position, han så heroisk forsvarer, ikke er kontroversiel. Den er tværtimod det standpunkt, som det hele tiden har været nemmest at indtage – nemlig det, hvor man i samforståelse med publikumsleflende formidlere og salgstalsfikserede kulturredaktører kræver relevans, referentialitet, realisme og reverens for det bredeste publikums smag. Hvad der derimod aldrig bliver en selvfølge i hverken forskning eller kritik, er åbenhed og nysgerrighed over for det radikale formforsøg, det krævende, egensindige, æstetisk nybrydende værk.
Som Erik Bjerck Hagen i sin sommerserie forsøger at fremstille tingene, ønsker han at gå imod strømmen, idet han forudsætter, at den herskende hovedstrøm fordrer mere teori og større respekt for digtningens autonomi. Som jeg imidlertid ser det, er forholdet vel snarere modsat, at han løber åbne døre ind, når han heltemodigt bekæmper æsteticisme og teoridyrkelse. Det, han kalder en modstrøm, har allerede ret længe været tidens mest fladtrådte trend.
Hvad han i sin polemiske iver glemmer, er, at uanset hvor skeptisk man kan være over for de dogmatiske versioner af f.eks. nykritik, dekonstruktion og subtil franskinspireret fortælle- og fiktionsteori, så læser vi i dag gennemgående bedre, dvs. mere opmærksomt, mere spørgende og mere selvrefleksivt end for 50 år siden, hvor det jo som regel handlede om så hurtigt som muligt at gå fra teksten og videre til forfatteren, budskabet eller verden uden for værket.
Ømme tæer
Der kunne nævnes masser af eksempler. Prøv selv at sammenligne de ældre norske behandlinger af Ibsen med Jørgen Haugans splinternye mammutmonografi Dommedag og djevlepakt. Hold Ernst Frandsens bog om Ewald (1939) op imod Peer E. Sørensens geniale disputats Håb og erindring (1989), eller tænk på det nybrud, som skete i synet på Blicher, dengang Søren Baggesen satte hans noveller under en nykritisk lup. Så vil man næppe give Erik Bjerck Hagen ret i, at vi ligger under for en illusion, hvis vi tror, at forskning, kritik og humanistisk tænkning har gjort store fremskridt. Selv plæderer Bjerck Hagen i sin sommerserie for en kritik, der tør være ukorrupt, selvbevidst, subjektiv, velformuleret og skarp. Dog, dette koster, fremhæver han straks: Tænk på, hvor udskældte Norges største litterære skikkelser faktisk har været! Men – på den anden side: »Hvis man virkelig bliver skældt ud, så har man rørt ved noget vigtigt, man har trådt ikke bare på ømme tæer, men vigtige tæer, man har gjort noget nærmest farligt. I en sådan situation må man ikke forvente for meget saglig argumentation fra sin modpart, heller ikke fra højakademisk hold.«
Dermed havde Bjerck Hagen jo næsten på forhånd miskrediteret enhver eventuel modpart. Ikke desto mindre fik han svar fra sin professorkollega i Bergen Gisle Selnes, som bl.a. spurgte: »Hvorledes kan en, som selv har haft medansvar for at definere pensa i almen litteraturvidenskab i snart 20 år, fremstille sig selv som en, som går ’mod strømmen’? Hvilken strøm? (...) Er det dig selv du opponerer mod, eller har du virkelig ikke udrettet noget af betydning i løbet af alle disse år?«
Det er ikke sikkert, at en debat om litterær kritik og forskning ville blive helt så personlig her i Danmark. Men de norske positioner findes skam også hernede. Det demonstreres for tiden f.eks. i tidsskriftet Kritik, hvis redaktørpar, lyrikeren Ursula Andkjær Olsen og litteraturforskeren Elisabeth Friis, tydeligt ønsker at fremme en samtidig litteratur, der »sætter problemer under debat«.

