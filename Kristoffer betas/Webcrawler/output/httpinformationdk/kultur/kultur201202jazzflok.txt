Jazzflokke kommer vrimlende
Vinterjazz dækker lige nu hele landet, men meget er baseret på frivillig arbejdskraft og rytmisk sans.  I Svendborg foregår det med Giant Steps


 Opringning til Pia Blohm, administrator og PR-konsulent for musikforeningen Giant Steps i Svendborg:
— I har hele fem arrangementer i Vinterjazz-perioden ...
»9. februar Simon Spang-Hanssens Brasilian Project, og om en uge Flamenco Passion. Vi har haft Elou Elan fra Norge, danske Jazz Kamikaze, og sigøjnerguitaristen Dorado Schmitts kvartet.«
— Han er rundt på flere spillesteder i Vinterjazz-perioden. Hvad koster sådan en optræden pr. gang, bare som eksempel?
»Omkring 10.000 kr.«
— Det er et ambitiøst program, I har. Altid på cafeen Arne B?
»Ja, så slipper vi for bøvl med ølsalget, men går så også glip af ølpengene. Vi er en forening, hvor andre også kan betale entré og komme ind.«
— Hvor mange kommer til arrangementerne?
»Det svinger lidt, også med årstiderne, men omkring 80. Og vi har 500 medlemmer, som betaler kontingent, 100 eller 200 kroner om året. Og så er der private sponsorer og 300.000 i tilskud fra Kommunen og Statens Musikråd tilsammen.«
— I Skørping får man kun 60.000, til sammenligning ...
»Det årlige beløb er afhængigt af, hvor mange koncerter man planlægger.«
— I afholder omkring 40 jazzkoncerter i årets løb. I Skørping har Musikstationen ét rytmisk arrangement pr. måned. Jeg sammenligner for at få indtryk af betingelserne for at drive spillesteder og rytmiske musikforeninger rundt om i landet ...
» ... her i Udkantsdanmark eller provinsen, ja. Så den frivillige arbejdskraft er en vigtig økonomisk faktor, selv om det kan svært at få det til at køre, hvis ikke man lige er et såkaldt regionalt spillested, som Dexter i Odense for eksempel, hvor der er ansatte medarbejdere. Her i Giant Steps har vi tilknyttet 30 frivillige, både lydteknikere og lysfolk og bestyrelse og billetsælgere. Jeg er den eneste, der får en løndel af foreningen.«
— I Skørping har Musikstationen til huse i Kommunens såkaldte Kulturstation ...
»Vi vil hellere holde tingene adskilt!«
— I har eksisteret i ti år?
»Ja, men Svendborg har haft et stort rytmisk musikliv siden 1970’erne. Med cafeen Klostermoster og rockforening og folkemusik på Harmonien.«
— Havde det noget at gøre med, at en del produktionskollektiver slog sig ned i Svendborg på det tidspunkt?
»Ha! Ja, måske. Lige nu handler det om at holde høj kvalitet i musikprofilen!«

