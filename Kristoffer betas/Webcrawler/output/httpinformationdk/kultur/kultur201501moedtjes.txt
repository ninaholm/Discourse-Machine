Jeg har mødt Jesus
’Det er lykkedes mig at leve et normalt dansk liv her først i det tredje årtusind samtidig med, at jeg går rundt med en viden om, at Jesus lever. Jeg er hverken blevet sær, mærkelig, verdensfjern, eller har lukket mig inde i min egen cirkel af hellighed. Langsomt er jeg er begyndt at tale mere med få om mødet’. Følgende er et uddrag af Charlotte Rørths ’Jeg mødte Jesus’
Journalist og forfatter Charlotte Rørth var ikke et religiøst eller spirituelt menneske – før  et møde i en spansk kirke ændrede hendes liv. Det har hun nu skrevet en bog om.


 Ingen af os er opdraget bevidst kristent eller spirituelt. alligevel tvivler jeg ikke på, hvad jeg har oplevet. Jeg kan ikke forklare, hvorfor jeg ikke tvivler, men jeg ved, at jeg mødte ham. Jeg sad bare der og var sammen med Jesus. Jeg var hverken påvirket, nedbrudt eller henført. Jeg var bare mig. En 46-årig dansk mor til tre drenge, der godt nok er døbt, ligesom jeg er gift med deres far, der derimod er meldt ud af folkekirken. Jeg er et dovent medlem, for jeg har aldrig tænkt videre, har hverken bedt aften- eller bordbøn eller sat min egen tro eller andres til debat. Om Jesus har levet, eller gud eksisterer, er ikke noget, jeg for alvor har taget stilling til. Der skal være plads til alle, har været min holdning, som også har været en undskyldning for ikke at gå i detaljer med, hvad andre eller jeg selv tror på.
Ingen i min familie er aktive troende. De fleste af os går i kirke til jul, for det plejer vi. Mine forældre har ikke opdraget hverken min søster eller mig eller deres henholdsvis tre og to børn i deres næste ægteskaber til at have noget nært forhold til tro og kirke. Jeg har fået læst Halfdan Rasmussen og Astrid Lindgren, har diskuteret politik og været til demonstrationer, men kun én i min klasse blev konfirmeret, og det var ikke mig. Troen har været ude af alle de miljøer, jeg har været i: den almindelige folkeskole i Ølstykke i Nordsjælland de første år, kommuneskolen i gentofte, året i USA, Bernadotteskolen i Hellerup, gymnasiet i Thisted og senere Ordrup, journalistuddannelsen i Århus, alle mine job. Vores forældre kan salmevers, men vi børn født i 1960’erne kan ikke engang fadervor, og de af os, der er marxistisk skolet, har gået stille med den trostvivl, der kommer i teenageårene. Dialektikken er med, altid, som rygrad, og den giver den indre, kritiske dialog, der sikrer, at jeg ikke kan argumentere mig frem til blindt at stole på noget som helst. Ind imellem er det anstrengende ikke at kunne give sig hen. Men det er på den anden side ikke noget, jeg er opdraget til at se som et tab. Tværtimod har det været mit sikkerhedsnet. Mig ville man ikke kunne forføre til hvad som helst. slet ikke noget religiøst. Faktisk har tro aldrig rigtigt været på tale. Jo, bevares, i diskussion med få gode venner og ved bryllup og barnedåb, men det har altid været i det helt store samfundsperspektiv som leveregler, der har formet vores kultur og været en given ramme. Tro har ikke været på dagsordenen i en indre, dybere forstand. Den flydende spiritualitet har aldrig tiltrukket mig.
Afhængig af livet selv
Gud har været i mit liv som en udefineret idealbærer, man skulle stå til ansvar for for at holde fast i en sund tro på, at man ikke selv var gud og herre over sit eget liv. Man er ikke sin egen lykkes smed, man er afhængig ikke bare af andre, men af livet selv. Der sker ting i livet, man må tage med, mennesket har ikke kontrollen, men der er heller ikke en færdig plan for nogen af os. Vi har selv et ansvar for at forvalte vores pund, vores talenter, som der står i den bog, jeg ikke har læst. At vores kultur og værdier og normer bygger på Biblen, på protestantismen, har været viden på linje med den om lovgivning, geografi, litteratur og al den almene dannelse, man som uddannet og belæst dansker besidder.
Mit liv har været fyldt med det ene interessante job efter det andet, med at være flittig og dygtig, med at være meget mor for mine sønner og tæt på de nære. Min mormor. Min familie. Der har været så meget at fylde minutterne ud med, og selv om døden flere gange har været tæt på mig, også da jeg kunne se og høre, hvordan min farfars sjæl forlod hans krop med et tungt, maskulint, men overgivende åndedrag, har jeg ikke sat mig ned og set langt ind i min egen tro. At være kristen har blot været en lille, given del af mit intellektuelle liv. Som en på alle måder typisk kulturkristen, men en nysgerrig en af slagsen, der i de senere år har dækket stofområdet journalistisk med en analytisk tilgang, ikke en personlig. måske er synet bare inspiration fra mine seneste artikler om tro?
I flyveren på vejen hjem til Danmark prøvede jeg ihærdigt at forklare synet med, at jeg måtte have set det før et eller andet sted. I en film, en tv-serie, en bog eller undervejs i min daglige research. Min hukommelse, hvad angår tal og navne og data er hullet, så de skrives ned, mens stemninger og relationer, scener fra mit liv, film og bøger let kan genspilles. Ved vinduet i flyveren ledte jeg efter et arnested til synet. Hvor kunne det komme fra? Mine bogreoler, mine biografbesøg, mine rejser? Der var ingen forklaring. Aldrig har jeg set noget, der kom i nærheden af de minutter, jeg samtalte med ham dernede. Ved at se ud af den lille, buede rude prøvede jeg at forbinde himlen med det, der lige var sket, men det var for absurd. Gud sidder ikke deroppe. Mens flyet piftede af sted i luften over Europa, gik det også op for mig, at det er endnu mere ubegribeligt, at han kendte mig.
Én ting er, at jeg mødte Jesus. Men at han kendte mig, er voldsomt. Han, der er søn af den gud, der er så fjern for mit liv og familie, at min mor lige nu over kaffen kun kan bruge ham som et udråbsord.
»Gud, er du blevet religiøs?«
»Ja, det er jeg vel,« svarer jeg og ser ned i gulvet, ikke flov, men genert. Selv for et ordrigt menneske som mig er det svært at få det sagt. At tro er et tyst område, et tabu, i mit og mange danskeres liv.
»Ingen må få noget at vide om mødet, mor.«
»Nej, det lover jeg.«
Under samtalen er det, som om ordene prøver at flytte oplevelsen fra mine sanser og krop op i min hjerne, ind i intellektet. Men kan synet komme til at høre til der? Det kan ikke forklares eller bevises. Det er sansning. Det er ikke viden, der er kommet ind via en læreproces med opmærksom og koncentreret læsning og lærdom. Og den er kommet helt uden varsel. Jeg er hverken digter eller teolog, mediterende eller har anden kunnen, der på nogen måde kan kvalificere mig til at opfinde eller opsøge den slags oplevelser. Kan det ske for mig, kan det ske for alle. Man kan næsten ikke være mindre klar til sådan en tur end mig.
»Men det store er ikke, at det er mig, der har mødt Jesus,« siger jeg pludselig til min mor, og hun siger, hun ikke forstår.
»Det gør jeg heller ikke, men det føles ikke som afgørende, at han viste sig lige netop for mig. Jeg er ikke udvalgt. Jeg er ikke noget særligt. Han har netop valgt mig, fordi jeg er almindelig.«
Da ordene siges, lyder de tåbelige. Alle omkring mig – ikke mindst min egen mor – ved, at jeg så absolut er lige så forfængelig og selvoptaget som alle andre. Og hvem vil ikke gerne være den udvalgte? Det er bare ikke sådan, det er. Det er, som om jeg elsker hele verden, som har han lagt en kærlighed til andre ind i mig, som er så stor, at der er rigeligt til alle. Og at jeg derfor ikke behøver være bekymret for, om der er nok til mig. Han var der bare og elskede mig så meget, at jeg også bare kan elske andre uden nødvendigvis at skulle føle mig som noget særligt. At han elsker mig uanset hvad, gør jo, at han også elsker andre uanset, hvordan de er.
Åh, mor, forstår du det ikke? sukker jeg, og hun svarer, at hun ikke er sikker.
(…)
Alt ser anderledes ud
Det er lykkedes mig at leve et normalt dansk liv her først i det tredje årtusind samtidig med, at jeg går rundt med en viden om, at Jesus lever. Jeg er hverken blevet sær, mærkelig, verdensfjern, eller har lukket mig inde i min egen cirkel af hellighed. Langsomt er jeg er begyndt at tale mere med få om mødet, men en stor del af mine omgivelser kender ikke til det, ænser nok ingen forandring.
Min yngste »tænker ikke så meget over det, men du er vist blevet mindre skrap, men måske skyldes det også, at vi er blevet ældre«, som han siger om sig selv og sine to brødre. Mellemsønnen synes, jeg »er lidt mere fjern ind imellem«, men »til gengæld kan vi snakke alvorligt sammen, uden at det kun handler om mig«, uddyber han, der har haft mange samtaler med mig og med sin far om at tackle sit liv.
»Du taler mere om vægtige ting, om livet, de store tanker. Du har fået langt mere gravitas,« siger han, der har flere ord end sine brødre. Ingen af dem har fået ændret deres egen tro af det, der er sket med deres mor, heller ikke den store, der selv oplevede noget lignende efter trafikuheldet i Norge.
»Men vi ligner vel også hinanden, vi to,« siger han.
»Vi føler meget. Det ryger lige ind, ikke? Og så kan vi ikke digte.«
Min mand er stadig gift med mig. Mig, der hele tiden flytter mig. Går. Sikke et arbejde, tænker jeg om hans valg. Men han er her og synes stadig, jeg er den, han giftede sig med.
»Nogle sider er dog blevet mere fremhævede, du er især blevet mere sensitiv,« lyder hans afdæmpede sammenfatning af mange afteners snak og vores dobbelte vilje til at holde sammen trods den trosmæssige store afstand.
Indefra ser alt anderledes ud. Jeg ved noget, jeg ikke anede før. Mit grundlag for at være i live er ændret fundamentalt. Min viden om, hvad mennesket er, hvad slægt, historie, erindring og viden i sig selv er, er nu rodfæstet i fakta, jeg ikke besad før. Fakta, der først og fremmest giver en enorm ydmyghed og taknemmelighed, en ubeskriveligt stor mængde af begge dele. Tænk, at vi overhovedet er i live.
II
Det, du fortæller, har ikke noget med en psykiatrisk diagnose at gøre. Det kan ikke forklares. Jeg har aldrig hørt om noget lignende, fastslår Ahrenkiel, der »ved, at der sker sjove ting i hjernen, som vi ikke begriber«.
»Det lærer man at acceptere.«
At jeg har været til stede under mit syn og kan huske alt, betyder, at jeg ikke har haft det, der kaldes dissociativ fugue, som når en person rejser et sted hen, uden at kunne huske noget om det bagefter. Jeg har heller ikke været påvirket af stoffer, under hypnose eller haft synet under en migræne. Der er en lille chance for, at der kan findes en anelse af en forklaring i, at jeg måske har det ikke så velkendte geschwind-syndrom. Syndromet kommer af anfald, der giver personlighedsændringer som overdrevent socialt behov, stor sexlyst, skrive- og taletrang og et mere intenst følelsesliv.
»Det passer sådan set godt nok,« siger jeg til ham. Men han afviser den ikkeanerkendte diagnose, for jeg fungerer ikke sygeligt som dem med syndromet, og jeg har ikke haft noget, der kunne minde om voldsomme epileptiske anfald.
»Men spørg nu Jørgen Alving,« råder Jens Ahrenkiel, og en dag sidder jeg hungrende efter medicinsk afklaring over for den spinkle læge med irgrøn polotrøje og et navneskilt på brystet, som taler videre om Dostojevskij.
En smule epilepsi?
»Den russiske forfatter havde epilepsi, men havde korte stunder, måske op til 30 sekunder, inden selve anfaldene, hvor han var i ekstase. Da var han så salig og havde så stor en lyk- kefølelse, at det var et helt liv værd, har han skrevet. Det var en tilstand uden for tiden, kaldte han det. Det minder om det, du fortæller,« siger Jørgen alving, og jeg må nikke et lettet ja. Tænk, hvis jeg bare har en smule epilepsi? Så er jeg ikke skør. Men lettelsen slukker han med det samme, overlægen bag det store bord i konsultationen på filadelfia.
»Det er helt usandsynligt, at det er det, der er sket med dig. Af flere grunde. For det første får man med epileptiske anfald de præcis samme oplevelser hver gang, fordi det er i samme gruppe af nerveceller i hjernebarken, anfaldene udløses. Du har syn, du får lys i panden, du har rystelser. Det er ikke de samme hændelser. For det andet varer de salige forvarsler, som for eksempel Dostojevskij har, kun i meget kort tid, inden de går over i noget andet, som regel kramper. Desuden er man bevidsthedsplumret og kan ikke huske så klart som dig. Måske kan lys- og rystelses-oplevelserne minde om epileptiske anfald, men synet er det slet ikke. Og for det fjerde er oplevelser under anfald som regel ikke trygge, rare og glade, som du fortæller. De kan give den multisensoriske oplevelse, hvor alle sanseindtryk får særlig prægnans, men det er ikke for det gode. Så nej, dine oplevelser kan ikke forklares med epilepsi.«
– Jamen, hvad kan så forklare dem?
»Det ved jeg ikke. Der er nogle, der har denne type religiøse oplevelser, uden at vi kan forklare dem, for at digte gør man kun, hvis man er sygeligt drevet af opmærksomhed, og det er du ikke. Du risikerer endda noget ved at stå frem. Næh, det, du fortæller, kommer vi videnskabsmænd til kort overfor. Det er nogle af sjælens hemmeligheder, du har oplevet.«
– Kan man ikke undersøge mig for det?
»Det får man ikke noget ud af. Man kan have epileptiske anfald uden at kunne registrere dem med hverken EEG eller en PET-scanner, med mindre man ved eksakt, hvorfra anfaldene kommer, og dér har man elektroder indopereret, men du har ikke epilepsi.«
– Er det så en kundalini-forløsning?
»Jeg kender ikke noget til det. Jeg kan som læge kun hjælpe dig med, hvad det ikke er. Men med min lægelige erfaring og med min livsindstilling må jeg sige, at jeg ikke ser nogen kollision mellem tro og videnskab her. Der er meget, vi ikke ved – hjernens trafik er mange gange større end alverdens telefonsystemer – men vi ved, at mennesket ikke kan leve af brød alene, så der er ånd. Der er en higen lagt ned i os alle, den kan vi ikke bevise, men den dukker op og bliver konkret med såkaldt mærkelige fænomener som dine oplevelser. At du ser Jesus, gør det mindre mærkeligt, for da trækker du på et fællesmenneskeligt erfaringsgods fra den kulturkreds, du er vokset op i. Alle kulturkredse kender til ekstatiske, religiøse oplevelser. Det er universelt, ligesom nærdødsoplevelser, der ofte ligner hinanden. Dem kan vi heller ikke forklare, siger Jørgen alving og sender mig retur til Rold med en forvisning om, at jeg ikke har epilepsi, selv om det ville indlemme mig i et fint selskab.«
Charlotte Rørth: ’Jeg mødte Jesus – bekendelser fra en modvillig frelst’, Informations Forlag, 200 sider, 249,95 kroner

