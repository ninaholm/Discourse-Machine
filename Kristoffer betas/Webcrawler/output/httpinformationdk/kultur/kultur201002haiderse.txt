Haiders elsker sagsøger romanforfatter
Afdøde Jörg Haiders hemmelige elsker fører sag mod satiriker, fordi han mener at genkende sig selv i satirisk roman. Omdrejningspunktet er en omstridt delfin-tatovering, som sagsøgeren deler med romanens hovedperson
Jörg Haiders hemmelige elsker Stefan Petzner (bagerst) har lagt sag an mod forfatteren David Schalko, fordi Petzner mener at se sig selv som hovedpersonen i en roman af Schalko.

BERLIN - Da den østrigske højrepopulist Jörg Haider i 2008 mistede kontrollen med sin bil og kørte i døden på motorvejen til Klagenfurt, mistede han også kontrollen med sit eftermæle. Kort efter ulykken begyndte slibrige historier om hemmelige affærer med yngre mænd nemlig at dukke op i de østrigske boulevardblade. Og inden længe var Haiders politiske arv sat på spil i en hidsig cocktail af forargelse, fornægtelse og kontroversiel bøssesex.En af affærens hovedpersoner var den unge, solarie-brune Stefan Petzner, der præsenterede sig som Haiders hemmelige elsker og dermed forårsagede lige dele forargelse og nysgerrighed i det bornerte, højrepopulistiske Østrig, som med ét slag måtte vænne sig til både tabet og de ukendte sider af deres afholdte frontfigur. Mange østrigere så sig dengang vrede på Petzner og mente, at han udbasunerede partilederens privatliv.Nu ønsker Petzner imidlertid selv at markere en grænse for privatlivets fred. Og det gør han med et sagsanlæg mod en skønlitterær forfatter, der endda slet ikke nævner ham ved navn.Deler tatoveringAnledningen til Petzners vrede er romanenWeisse Nachtaf tv-satirikeren David Schalko, der i lidet respektfulde vendinger fortæller historien om en yngre mands sværmeriske forhold til en dragende og forførerisk politiker af populistisk tilsnit. Ligesom Haider kommer politikeren utidigt af dage, og efter dødsfaldet svælger den unge mand skiftevis i henførte erindringer og desperate sammensværgelsesteorier.Ligesom Petzner har den unge hovedperson Thomas turkis som sin yndlingsfarve. Og ikke mindst har den fiktionaliserede politikers elsker nøjagtig ligesom Petzner en delfin tatoveret på maven.Og netop delfintatoveringens lettere intime placering på romanfigurens maveskind har bragt Petzner på kogepunktet. Ifølge den forurettede Petzner gør Schalko sig dermed skyldig i at udstille private detaljer i en grad, der har fået Petzners advokater til at sammenstrikke et anklageskrift med udgangspunkt i paragraf 7 af den østrigske medielov, der forbyder og straffer offentliggørelsen af intime oplysninger med økonomisk kompensation. I klageskriftet har advokaterne foruden henvisningen til den omstridte delfintatovering indsamlet og understreget en række øvrige passager fra romanen, som efter Petzners opfattelse går hans person for nær.Den sagsøgte romanforfatter, der til daglig fungerer som satiremager på østrigsk tv, har dog kun skuldertræk over for Petzners sagsanlæg.Ifølge Schalko har Petzner ret, når han mener at kunne genkende sig selv i romanfiguren Thomas, der klynger sig til mindet om sin afdøde elsker og ytrer tvivl om, hvorvidt han omkom ved naturlige omstændigheder.Men Petzner har til gengæld ikke ret, understreger Schalko i avisen TAZ, til at beklage sig over at blive genkendt. For satire er som bekendt meningsløs, hvis satirens offer ikke kan genkendes, siger Schalko, der også påpeger, at han i øvrigt ikke har noget førstehåndskendskab til den omstridte delfintatovering, men udelukkende har betjent sig af allerede forhåndenværende informationer.
