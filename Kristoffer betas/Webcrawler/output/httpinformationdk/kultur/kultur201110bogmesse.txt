En bogmesse uden glitter og fjas?
Ønske. I næste uge er der igen Bogforum i København. Mens man efterhånden her kun øjner profit, er vi nogle, der drømmer om en ny slags bogmesse – den slags, der er kulturelt berigende, overraskende og oplysende


 Ved sidste års bogmesse fik jeg øjenkontakt med Sidney Lee. Vi stod og så lidt på hinanden. Han har helt sikkert glemt det, men det har jeg ikke. I vores øjenkontakt udspilledes der — for mig i hvert fald — en kamp om bogforum. Han reklamerede for sin bog, og jeg var bare gæst.
Han løftede hovedet og skød kæben svagt fremad. Jeg slog blikket ned.
Han vandt. Det her var hans forum, ikke mit. Om lidt går det løs igen. Forlag, kulturpersonligheder, forskere, politikere, journalister, kendisser og alle os andre stimler sammen til den sidste bogmesse i Forum. Fra næste år afholdes messen i Bella Center. Det bliver nok endnu mere kommercielt.
Naturligvis er der mere samfundsoplysende bøger end Sidney Lees. Der er forlag med på bogforum, som traditionelt har haft andre ambitioner end blot profit. Forlagene Modtryk og Klim for eksempel. Da jeg sidste år fandt Klims stand, regnede jeg med at købe nogle af Kulturklassiker Klim-bøgerne, en ambitiøs bogserie med epokegørende forfatterskaber fra hele verden. Det har jeg gjort de tidligere år. Men Klim havde kun krimier og biografier med. Ligesom Modtryk.
Hvis man synes, at bogforum er for kommercielt, for ligegyldigt, får man at vide, at bogforums bøger blot afspejler samfundets bevægelser. Dernæst følger anklagen om, at man er elitær. At man er en uhip, mavesur humanist, der ikke kom med på globaliseringstoget. Det er sådan kreakulturel, pseudobuddhistisk kapitalisme fungerer. Fuck af eller hold festen sammen med os andre funky analfabeter. Bogforum har aldrig været et ambitiøst folkeoplysende projekt.
Men forlagene har ikke længere råd til at liste det skæve med ind ad bagdøren. Der skal tjenes penge på bogforum, for standen er dyr. Og supermarkedernes dumpingpriser og den teknologiske udvikling truer forlagene på livet. Inden længe findes de måske ikke. Og det præger bogforum. Det er febrilsk.
Man kunne drømme om et alternativ. En alternativ bogmesse uden rampelys og egotrippere, uden glitter og fjas. Men med underfundig indsigt, overraskende bidrag og faglig dybde. Og kun det. En bogmesse med ambition om at gøre folk klogere. Det kan faktisk lade sig gøre at lave den.
Den politiske modstand
Projektet ville i al sin enkelhed gå ud på at invitere en række forlag til at turnere rundt på landets biblioteker. Forlæggerforeningen og Styrelsen for Bibliotek og Medier kunne slå sig sammen om projektet med inddragelse af landets bibliotekschefer. Sammen kunne de skabe en bogmesse, der præsenterer bøger på landets biblioteker. Ved at holde prisen lav for en stand, ville forlagene ikke være tvunget til at tjene standens omkostninger ind igen ved et heftigt salg. Forlagene tvinges således ikke til at overgå hinanden med højttalere og projektører. Det ville blive et sted, hvor bogen og dens indhold var i fokus i stedet for de forfattere, der står bag, og de mennesker bøgerne omtaler.
Den svære del af at etablere en sådan bogmesse er ideologisk. Der skal udvælges forlag til at deltage. Valget skal træffes ud fra andre kriterier end den potentielle profit. Bogforum afgør det jo blot ved at sætte en pris for en stand. Og den er høj. Men her skulle det ikke være de stærkeste, de økonomisk mest formående, der nødvendigvis skulle med. Men derimod de forlag, som ville deres læsere noget svært, noget indviklet, men også virkelig berigende. Men hvordan sætter man kriterier for, om en bog har anden værdi end et øjebliks fascination? Sat på spidsen skulle forlag som eksempelvis Klim deltage, men modsat Bogforum skal krimierne ikke med. Det skal kulturklassikerne derimod.
Der vil være dyb politisk modstand mod en alternativ bogmesse. Det bunder i, at forslaget i sig selv ikke vil bidrage til økonomisk vækst, og derfor er ligegyldigt. Kulturpolitik uden vækstpotentiale er dødt i Danmark.
Argumenterne for en alternativ bogmesse skal hentes uden for kapitalismens selvforklarende logik. Befolkningen fortjener at møde forlag, som virker for at oplyse offentligheden. Og befolkningen skal have lov til at møde disse forlag på oplysningens præmisser og ikke tilfældigvis støde ind i det, nærmest ved et uheld, til det bungabungalignende virvar, som Bogforum i virkeligheden er. En alternativ bogmesse ville tilbyde borgerne at blive bedre udrustet til at deltage i samfundsdebatten. Og derfor er en alternativ bogmesse også demokratisk. Derudover er der en række argumenter, som er mere detaljerede, men ikke mindre vigtige.
Berigende ... og gratis
For det første er der debatten om moms på bøger. Man argumenterer for, at bøger skal fritages fra moms, til gavn for bogsalget, og ultimativt for oplysningen i samfundet. Alligevel har der været politisk modstand, simpelthen fordi det betyder tabte indtægter for staten.
Hvis man fra politisk hold tillod denne bogmesse at være fritaget fra moms, fik man dels en platform til at teste, hvad momsfritagelse ville gøre ved bogsalget, dels en motivation fra forlæggernes side til at deltage i projektet — grundet et potentielt mersalg. Statens tabte indtægter ville — i forhold til hele det danske bogmarkeds omsætning — være minimale.
For det andet er der ikke omkostninger forbundet ved at etablere et system til at udvælge bøgerne til messen. Det eksisterer nemlig allerede: Bibliotekernes lektørudtalelser. Lektørudtalelsen dækker et stort udvalg af bøger på det danske bogmarked og anviser den enkelte bogs potentiale for bibliotekerne. Skulle nogle bøger af interesse falde uden for lektørudtalelsens bevågenhed, må der etableres en særlig foranstaltning til at opfange dem — hvilket stort set kan gøres udgiftsneutralt.
For det tredje vil der ikke være statslige udgifter til bogmessens personale. Personalet findes nemlig også allerede. Ideen er som allerede nævnt at lade messen turnere rundt på landets biblioteker.
Dermed kunne der etableres et partnerskab mellem bibliotekarer og forlagsredaktører/formidlere i driften af messen. Dermed koster det ikke staten noget. Det enkelte biblioteks evne til formidling af litteratur vil blive løftet kraftigt i det direkte møde med bøgernes forlæggere. Det vil komme lånere til gavn resten af året. Og forlagene får en chance for at sprede kendskabet til dem, uden de skal ruineres af det.
Der synes kort sagt at være mulighed for at skabe en alternativ bogmesse uden kapitalismens overdøvende brølen. En sådan bogmesse vil udelukkende være kulturelt berigende, overraskende og oplysende. Og gratis.
 
Ole V.G. Olesen-Bagneux er cand.scient.bibl og tiltræder som ph.d.-stipendiat i kulturelle mødesteder på IVA 1. december

