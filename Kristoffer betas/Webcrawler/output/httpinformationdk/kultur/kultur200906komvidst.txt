Da jeg kom, vidste jeg ikke, hvad en lejr var
I filmen 'Følelsernes Flugt' spiller 26-årige Alan Awni en flygtning, der ikke kan få asyl i Danmark efter 11 års venten - og som bliver sendt tilbage til Irak. Filmen er hans egen skæbne
-Sidste gang, jeg var i Flygtningenævnet, sagde jeg til dem: -Jamen, hvis I siger, at der er sikkert i Irak, vil I så rejse derned sammen med mig? Hvis I vil tage med og bare blive i Irak én time, så vil jeg gerne rejse derned-. Men det ville de ikke,- siger den afviste asylansøger og filminstruktør Alan Awni.


 Fotografen knæler ned foran fyren med det stylede mundskæg. Kameraet får ham til at ligne en feteret filmstjerne, og det bliver han måske også engang, denne Alan Awni. Men netop nu er han mest en asylansøger med en fastsat hjemsendelsesdato - afvist som 26-årig efter 11 års venten.
"Det er derfor, jeg har lavet min film. Fordi jeg vil vise folk, hvordan det er at søge om asyl i Danmark. Og fordi jeg håber, at det samme ikke kommer til at ske for de flygtninge, der kommer efter mig."
Alan Awni sidder i et slidt tv-studie på Nørrebro og sætter de sidste undertekster på sin kortfilm Følelsernes flugt, som får premiere i dag.
Han er kurder og voksede op i Nordirak, men fik "store problemer i sin familie", som han kalder det. Hans onkel endte med at hjælpe ham med at flygte ud af Irak via Tyrkiet, og så kom han alene til Danmark som 15-årig, men blev nægtet asyl. Samtidig turde han ikke vende tilbage til Irak, fordi han var udsat trusler derhjemme - og senere fordi hans far blev dræbt. Derfor har han sagt nej, hver gang de danske myndigheder har villet sende ham hjem gennem de 11 år, der nu er gået. Indtil den 1. januar i år, hvor han ikke turde lade være med at skrive under på en såkaldt 'frivillig hjemsendelse' - af angst for at blive fængslet. Og nu har han så lavet en film.
Stålhegn og madbakker
"Vi ville lave en film, som viser, hvordan det er at være asylansøger i virkeligheden." Sådan forklarer Alan Awni sin fiktive dokumentarfilm, som er filmet med et lånt kamera og for ingen penge. I filmen mixer han virkelighed og fiktion. Selv spiller han en kurder, der bliver nægtet asyl i Danmark. Og den 10. august oplever han antagelig, at filmen bliver til virkelighed, for da skal han efter planen sendes tilbage til Irak.
"Jeg er ikke skuespiller. Jeg er bare en mand, der spiller mig selv. Hvis du er skuespiller, gør du ikke tingene helt som i virkeligheden. Det er derfor, jeg har fået helt almindelige mennesker til at spille med - under deres egne navne."
I filmen går asylvirkeligheden bare med at vente. På værelserne eller i køen efter plasticbakkerne med mad. Ventetiden indrammes af lejrens stålhegn - det samme hegn, der spillede en stor symbolrolle i Michael Svennevigs doku-drama Hegn på Teatret ved Sorte Hest, hvor filmens forfatter, Alan Pary, var skrevet ind som en autentisk figur.
Sidenhen har den kristne digter Alan Pary fået asyl, men det har den muslimske filminstruktør Alan Awni altså ikke. Til gengæld har han konstant været i gang med alverdens kulturaktiviteter. Kurdisk Kunstgruppe er lige blevet inviteret af Københavns Kommune til at optræde med hans kurdiske danse en kulturdag i august. Men han måtte sige nej til Lyngby-Taarbæk Kommune - fordi tilbuddet gjaldt en dag i oktober...
Bare én time i Irak
Alan Awni sidder uroligt i sine jeans og kradser med de hvide sko.
"Sidste gang jeg var i Flygtningenævnet, sagde jeg til dem: 'Jamen, hvis I siger, at der er sikkert i Irak, vil I så rejse derned sammen med mig? Hvis I vil tage med og bare blive i Irak én time, så vil jeg gerne rejse derned.' Men det ville de ikke."
Han sætter sig i profil. Han har det åbenbart bedst med den position.
- Men hvorfor er du bange for at rejse tilbage?
"Fordi jeg blev truet i Irak. Jeg har også sendt papirerne ind om det til Flygtningenævnet. Men de siger bare: 'Det tror vi ikke på.'"
Begge hans forældre er døde, og han er ikke meget for at fortælle detaljer om sin barndom.
"Min far arbejdede sammen med en politisk gruppe. Han blev dræbt i 2004," siger han bare kort. Alligevel får tanken om lave film ham til at tale om gamle dage.
"Da jeg var fem-seks år, var jeg helt vild med film. Når vi var sammen til familiefester, lavede vi børnefilm," fortæller han og viser, hvordan han begyndte med at tegne sine film som firkanter for hvert billede. Men han havde ingen indre billeder af Danmark.
"Da jeg kom, vidste jeg ikke, hvad en lejr var. Jeg vidste ikke, hvad asyl og opholdstilladelse var. Jeg vidste ikke, hvad Danmark var. Jeg vidste bare, at jeg skulle lære sproget."
Alan Awni har lært sig masser af dansk. Han taler livligt med sin bløde, kurdiske accent. Og han afslører, at han også har brugt sine 11 års ventetid til at lære sig selv persisk og arabisk - og lidt engelsk.
"I begyndelsen måtte man godt gå i skole. Så gik jeg på teknisk skole et par måneder for at uddanne mig til frisør, men så måtte jeg ikke det mere. Jeg kom også på Det Fri Gymnasium i to måneder. Mine venner i lejren sagde: 'Hvorfor går du i skole?' Men jeg ville gerne lære noget. Så begyndte jeg at arbejde som frivillig med tv. Jeg har ikke været på kursus for at lave film - jeg har lært mig det selv. Men jeg lærte meget af en mand på Kurdan-tv."
På YouTube ligger flere af hans film. Bl.a. en musikvideo med den kurdiske sangerinde Baxan og en dansefilm, hvor kurdiske nymfer danser på en bådebro.
"Dansebevægelserne har jeg selv har fundet på. Jeg kigger på tv, hvor de danser sådan dér - og så laver jeg det om, så det bliver sådan her," forklarer han som koreograf og trykker albuerne ind til kroppen, så det ser meget autentisk og kurdisk ud.
"Vi holder hinanden under armene for at mærke, at når vi er sammen, så er vi stærke..."
Penge til 60 dage
- Men hvad vil du gøre, når du kommer tilbage til Irak?
"Jeg ved det faktisk ikke. Hvis der ikke sker mig noget ondt, vil jeg fortsætte med at lave film. Og så vil jeg gerne lave en stor film engang. En spillefilm."
- Har du nogen penge?
"Nej. De siger, at man får 50.000 kr., når man lander i Irak, men i virkeligheden får man kun de 30.000 kr. og så først de sidste 10.000 kroner efter et halvt år og et halvt år mere. Og hvor længe kan man klare sig for 30.000 kr. i Irak? To måneder, måske. Men jeg er ikke så bange for pengene. Jeg er mere bange for at blive forfulgt - og jeg er allermest bange for, at jeg kommer i fængsel."
Han ser hen mod computeren med hans film. Filmen indledes med, at Alan Awni bliver lukket ind i et fængselsbur i et Irak, han ikke længere kender.
"Jeg er blevet voksen her i Danmark. Og jeg har lavet alt det, jeg gerne ville: Jeg ville være filminstruktør og kameramand. Det bliver svært for mig, når jeg skal tilbage og starte helt forfra."
Fremtiden på nettet
- Vil du fortsætte med at lave film, når du kommer tilbage til Irak - og lægge dem ud på nettet, så andre kan følge dig?
"Ja, selvfølgelig," siger han - uden at vide, hvordan han skal komme til det.
Men så bliver han jordnær.
"Der er ikke noget lys for mine øjne," siger han med sørgmodig, kurdisk poesi.
"Jeg tror ikke så meget på, at min sag bliver genoptaget. Derfor er det vigtigt for mig, at min film bliver vist."
Han får snerten af håb i stemmen: "Det var min onkel, der hjalp mig fra Irak til Tyrkiet - og som fik nogen til at sende mig til Danmark. Nu er han et sted i Europa, tror jeg. Men jeg skal nok finde ham. Hvis de viser min film på en kurdisk filmkanal, så vil han se den - og så vil han finde ud af, at det er mig."
Flere af Alan Awnis venner, der også skal hjemsendes, opholder sig nu i Brorsons Kirke på Nørrebro. Han besøger dem hver dag, men selv vil han ikke strejke; han vil hellere arbejde på at gøre sin film færdig.
"Jeg laver ikke bare filmen for min egen skyld," siger han og så kommer filmstjernesmilet: "Før jeg rejser, skal vi holde en fest. Vi skal se filmen, og vi skal feste - og danse."
AMC@INFORMATION.DK

