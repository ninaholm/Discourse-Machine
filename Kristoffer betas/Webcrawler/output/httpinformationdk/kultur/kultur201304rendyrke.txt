Rendyrket politisk censur
SS hedder ’SS’, også når man oversætter romaner fra islandsk til tysk


 Som dokumenteret i gårsdagens udgave valgte den kendte islandske forfatter Hallgrímur Helgason at gå på kompromis, da hans seneste værk, Kvinden ved 1000°, i 2011 skulle udkomme i Tyskland. I stedet for at fastholde, at hans roman var en ubrydelig helhed, accepterede han, at 30 af originalens 155 kapitler blev strøget.
Til Informations reportere forklarede Hallgrímur Helgason telefonisk torsdag, at bogen uden beskæringer ville blive for lang. Kvinden ved 1000° måtte og skulle foreligge på tysk inden bogmessen i Frankfurt, derfor fik deadlinepresset ham til at bøje af, også hvor afgørelsen gik på et bestemt kapitel om Hitler.
Det pågældende afsnit fylder nu ellers kun sølle halvanden side, og når netop dét røg ud, var det, indrømmer forfatteren, »fordi det ville være fornærmende for tyskerne.«
Hvad kunne man ellers have gjort dengang? Det islandske forlag kunne, stilfærdigt, have sagt, at nu, hvor oversætteren åbenbart var kommet for sent i gang, så kunne romanen da bare udkomme det følgende år. Tropen Verlag kunne have sagt, at dersom der fandtes tyskere, hvem bogen udsendt uden beskæring ville falde for brystet, så kunne disse læsere da bare købe en anden bog. Hallgrímur Helgason kunne have sagt, at hvis Tropen forlangte beskæring, omfangsmæssigt og ideologisk, så kunne han da bare finde en anden tysk udgiver.
Ingen af delene skete. Vi får velsagtens aldrig at vide, hvad der foregik bag de lukkede redaktionelle døre; men det står enhver frit for at sammenligne den tyske version med den islandske og nu også den danske. Da kan jeg hurtigt se, at der var system i den galskab, som oversætter og redaktør udsatte værket for. De foretagne beskæringer er ikke vilkårlige og kvantitativt bestemte, men tværtom velplanlagte og udtryk for kvalitative, herunder ideologiske skøn.
I den tyske udgave måtte der således gerne stå: »In Wahrheit existierte die dänische Widerstandsbewegung nur unter Kindern«. (: »I virkeligheden eksisterede den danske modstandsbevægelse kun blandt børn«.) Jeg tillader mig at minde om fakta: 102 modstandsfolk blev henrettet. Ca. 6.000 anbragtes i kz-lejr. 260 vendte ikke hjem.
Nedslaget skulle blødgøres
Tyskerne måtte gerne læse den notoriske løgn om København i året 1940, at »über öffentlichen Gebäuden flatterte das Hakenkreuz« (: »over de officielle bygninger vajede det begsorte svastika« – læg dog mærke til, at farveadjektivet besynderligt nok gled ud).
Hvad de tyske læsere derimod skulle skånes for, var skildringer fra østfronten, omtaler af kz-lejrene samt hvasse passager om Hitler. Den slags kalder man i oversættelsesvidenskaben for ’rekontekstualisering’ og ’tilpasning til målsprogets kultur’.
Hvor vidtgående bearbejdelsen er, kan man eksempelvis se, hvis man nærstuderer de dele af romanen, der trods alt slap igennem den tyske roehakkemaskine – og ud på det tillokkende marked. På siderne 309, 310, 311, 312, 316 og 372 er i den tyske version elementet ’SS’ fjernet med omhu. Hovedpersonens spørgsmål: »De har ikke en SS-undertrøje på?« bliver da til »Warum ist dann kein Hakenkreuz auf dem Unterhemd?«. Ordforbindelsen »en officer i SS« slettes simpelt hen ved sammenlægning af to sætninger. »Et kys mærket SS« ændres til et »Kuss, der das Nazi-Abzeichen trug«. At være »i SS« kaldes at være »nazi«. En »SS-brud« er røget ud, atter ved sammenlægning af to sætninger, og mænd »i SS-uniformer« kaldes mænd »in Uniform«.
Jeg har præsenteret disse få eksempler for den erfarne tyskoversætter Per Øhrgaard, der spontant kalder forlagets praksis »helt usædvanlig«. Hvis forfatteren har godkendt ændringerne, må man, udtaler Øhrgaard, »naturligvis tage det til efterretning, men det virker, som om de tyskere, der har haft fat i teksten, må have haft et helt specielt problem med SS«.
Der foreligger den spinkle mulighed, at man på det tyske forlag på dette punkt blot har ønsket militærhistorisk korrekthed; men helt ærligt: Hvis hensynet til fakta hos dem er en alvorlig bekymring, så skulle de som ovenfor anført have holdt sig på sikker afstand af hele romanen.
Skønt det tyske forlag over for Information bedyrer, at ændringerne fra islandsk til tysk udelukkende bestod i omfangsbestemt reduktion, dokumenterer stikprøver, at hvad der skete i de hektiske dage op til messen i 2011, var en politisk motiveret retouchering, der skulle forskønne romanen, sløre dens krasse direkthed og blødgøre dens nedslag i et Tyskland, hvis »Vergangenheitsbewältigung« åbenbart stadig volder besvær.

