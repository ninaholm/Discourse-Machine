Det ordinære kongehus
Kate Middletons bryster er blevet et problem for det britiske kongehus – men ikke på den måde, de royale selv lader til at tro. Det er retssagen, ikke brystsagen, som truer deres status


Det er ikke tit, man har en faglig begrundelse for at kigge på nøgne bryster i arbejdstiden; sjældnere sidder disse bryster på en hertuginde af det britiske kongehus; og sjældnere endnu er de så tabubelagte, at man umuligt kan gøre andet end bare overgive sig til sin egen forbudspirrede nysgerrighed og stirre.Jeg skal være den første til at gribe i egen barm og indrømme, at jeg også har googlet ’Kate Middleton’ og ’bare bryster’ og endda længe inden, jeg fandt på at skrive om dem – eller om ’sagen’, skulle jeg snarere sige. For i den forgangne uge blev de grynede billeder af den brystblottede hertuginde vitterlig en sag, hele den europæiske pressestand måtte forholde sig til – på hver sin måde: Mest rendyrket og ærligt skete det i ugeblade som Se &amp; Hør og franske Closer, som udelukkende bragte de formentlig ulovlige billeder med det formål at underholde deres læsere; mere fordækt i pænere aviser à la Politiken, der snagede videre i sagen under dække af en principiel presseetisk debat; og mest hyklerisk i klummer som denne, der har måttet ty til abstrakte metakommentarer for at retfærdiggøre et længselsfuldt dyk ned i en kulørt kendisverden.Sjældent er et billede af et par bryster faldet så mange for brystet. Vrede royalister har kaldt sagen »vulgær« og ytret deres opbakning til den forulempede Kate Middleton på blogs og hjemmesider. De har reageret med empati, fordi de ikke selv ville bryde sig om at få deres egne eller deres kærestes bryster tværet ud i offentligheden.Men det er ikke derfor, det britiske kongehus har reageret. Deres reaktion skyldes en frygt for, at de kompromitterende paparazzoskud skal undergrave institutionens autoritet. Det går ikke, at hertugindens herligheder tværes ud i offentligheden, for i vores del af verden viser pæne piger ikke bryster. Det er lig med lavkultur og forbeholdt underklassereservater som Amager Strandpark, hvor blonderede babes med tatoverede røvgevirer kan udstille deres kulturelle underskud under den bagende sol. At man historisk har set anderledes på nøgenhed – og at man i visse ikke-vestlige kulturer stadig gør det – kunne Kate Middleton forvisse sig om, da hun midt i forrige uge, mens hendes eget blottede frontparti stadig tog forsider i pressen, besøgte Salomon-øerne sammen med prins William. Hér fik hun, i hvad der må have føltes som en udsyret antropologisk kommentar til hele miseren, overbragt blomsterkranse af lokale kvinder iført intet andet end små lændeklæder og store smil.Dén går selvsagt ikke på slottet. »De kongelige skal være lidt ophøjede, for hvis de bare var som os, kunne vi lige så godt have en præsident,« lyder et typisk forsvar for kongehusenes særstatus i de europæiske demokratier. Som befolkninger er vi villige til at acceptere, at de royale nyder visse økonomiske og sociale privilegier, hvis de til gengæld er villige til at levere det teaterstykke, vi betaler dem for at opføre. Deres opgave, og hele eksistensberettigelse, er at fremstå ophøjede og eleverede, og derfor kan de også med rette frygte enhver sag, som truer med at profanisere dem og trække dem ned i almindeligheden. Det gør brystsagen ikke. Men det gør retssagen. Når Kim Henningsen fra Se &amp; Hør udgiver et 16-siders særtillæg med Kate Middletons attributter insisterer han på, at de royale stadig besidder en særlig position i samfundet. At de er så fine, at deres nøgenhed i sig selv er en sensation. At de er så distancerede og tilknappede, at det at komme ind under huden på dem ikke bare er et journalistisk scoop, det er værd at gå til yderligheder for at dokumentere, men også til ulovligheder. Det britiske kongehus sender paradoksalt nok det stik modsatte signal. Ved at trække sladderbladene i retten siger de: Vi er ikke specielle, vi er almindelige borgere lige som alle andre, og vi bør behandles derefter uden forskel og uden særregler. Den virkelige profanisering er ikke den, de royale er blevet udsat for. Det er den, de har udsat sig selv for. Når billederne af den afklædte hertuginde engang er glemt, vil det være denne nøgne sandhed, som står tilbage: Se &amp; Hør gjorde Kate Middleton speciel. Kongehuset gjorde hende ordinær.Rasmus Bo Sørensen er kulturskribentUgens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: BorgenUgens personlige klummer: Mandag: Derudefra Tirsdag: Kampzoner Onsdag: I medierne Torsdag: I kulturen Fredag: 10’erne Lørdag: Borge
