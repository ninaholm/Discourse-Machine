»Filminstituttet bør tage mere ansvar«
Branche for sig og filminstitut for sig, siger erfarne filmfolk. Filminstituttet bør ikke placere sig i en situation, hvor det forventes, at man kan tilfredsstille alle. At lytte til, hvad branchen siger, betyder ikke, at vi ikke har holdning og tager ansvar, siger institutdirektør Henrik Bo Nielsen


 En række filmfolk advarer nu Det Danske Filminstitut (DFI) mod at være for konsensussøgende over for filmbranchen. Direktør Henrik Bo Nielsen har siden sin tiltræden for godt tre år siden konstant søgt åben dialog med branchens repræsentanter. DFI bør tage mere ansvar, mener blandt andre den tidligere direktør for filminstituttet Henning Camre:
»De konsensussøgende tanker kan være farlige, fordi de kommer til at mangle holdning, og hvis man ikke tør tage stilling og sige: vi satser på det her, så havner man i en situation, hvor man skal gøre alle tilfredse. Og det er det, man kan frygte sådan en aftale kan ende med,« siger han.
Filminstruktør Christina Rosendahl hæfter sig også ved det tætte venskab mellem branche og institut:
»DFI skal turde blive uvenner med os,« siger hun.
Vinca Wiedemann er tidligere filmkonsulent og nu producer hos Zentropa, og hun mener ikke, at det er måden, man skaber en vision for dansk film på:
»En langsigtet udviklingstænkning skal meget gerne komme fra en synergieffekt mellem forskellige interesser. Filminstituttet skal ikke samle en konsensus i et filmmiljø, de har lyttet til. De skal have en fornemmelse af, hvad der rører sig i filmbranchen, og så skal de komme med et fagligt kvalificeret, overordnet bud, som bærer præg af, at de ikke har sær- interesser. Filmmiljøet skal selv tage ansvar for at finde ud af, hvad det vil, og det ville være skønt, hvis det, som det har gjort tidligere, kunne gå sammen og sige, det er det her, vi vil. Det er ikke noget, Filminstituttet skal stille op. Branchen har sit ansvar. Filminstituttet skal kigge på helheder, fordi det ikke er styret af økonomiske særinteresser. Og politikerne har ansvaret for, at der er visioner. Filminstituttet er en facilitator.«
Skal løse problemerne
Henrik Bo Nielsen forstår ikke kritikken:
»Det er jo netop det, de beskriver, som vi har gjort. Spørg & Lyt-processen var ikke en jagt på konsensus. Det handlede om, at vi ønsker, at den nye filmaftale skal løse flest mulige af de problemer, der har været. At vi og de væsentligste brancheorganisationer anskuer hovedudfordringerne ens, ser jeg ikke som en angst for uenighed. Henning Camre og Vinca Wiedemann har selv siddet på instituttet, da den nuværende umulige filmaftale blev indgået, og det er jo blandt andet baseret på deres erfaringer, at vi har valgt at gøre det på en helt anden måde, end de gjorde. Vores dialog med branchen har først og fremmest handlet om at få et overblik over de problemer, som filmforliget har vist sig at have udmeldingerne har alene været vores.«
- En af de anbefalinger, som du som formand for et udvalg nedsat af kulturministeren er kommet med til den nye filmaftale, handler om at oprette et samarbejdsforum bestående af branche-repræsentanter, som direktionen i DFI skal rådføre sig med løbende. Er det ikke netop konsensussøgende?
»Hvis man gerne vil have effektiv dialog med branchen, så må man systematisere det. Inputtet skal jo komme et sted fra, og det er vigtigt at instituttet ikke sætter sig i en osteklokke. Men det vil naturligvis være sådan, at det er instituttet, der efter at have modtaget input træffer en beslutning og tager ansvaret for den.«
- Men udsætter man sig ikke netop for pres fra parter med økonomiske særinteresser?
»Nej, jeg mener ikke, at det har noget med økonomiske særinteresser at gøre. Enhver statsinstitution, der uddeler statsstøtte, er udsat for et konstant bombardement fra lobbyister. Det er et sted, hvor marked og stat i sandhed mødes, og så er det vigtigt, der er dialog, men også netop vigtigt, at den dialog er åben og systematiseret.«

