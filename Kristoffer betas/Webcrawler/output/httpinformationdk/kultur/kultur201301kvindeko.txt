Kvindekønnet eksploderer i flere retninger
Ikke mindst hos to amerikanske kvindelige rappere, der finder styrke i både fortidens overgreb og i uhæmmet liderlighed
Den amerikanske rapper Brooke Candy træder i karakter som en stærkt afklædt form for Lady Gaga-mutant. Endnu mere sleazy, med en æstetik, der synes fodret af pornografi, Mad Max og EDM-rave-kultur. Foto: Bloodyguts.tumblr.com


 Der foregår for tiden en udvidelse af kvinders position i amerikansk hiphop. I den ene retning hylder Brooke Candy stolt sin kusse som verdens ottende vidunder. I den anden retning fortæller Angel Haze i detaljer om mænds overgreb på hende – uden at give køb på stolthed eller seksualitet. 23-årige Brooke Dyan Candy er vokset op i en øvre middelklasseforstad til L.A. Hendes far arbejdede for sexmagasinet Hustler, og til L.A. Weekly fortæller hun, at hans kontor var fyldt med dildoer og pornografi, som hun så, fra hun var otte år.
»Det har formentlig været med til at forme min æstetik, som er meget overseksualiseret.«
Hendes claimtofame er en optræden i en musikvideo med den unge hypede sanger/producer/sangskriver Grimes.
Men det er i videoen til sin egen sang Das Me, at Candy for alvor træder i karakter som en stærkt afklædt form for Lady Gaga-mutant. Endnu mere sleazy, med en æstetik, der synes fodret af pornografi, Mad Max og EDM-rave-kultur. Sølv- og guldtøj, lyserøde forlængede braids til haserne, plateausko, kilometerlange negle i alle regnbuens farver. Midt i hvad der ligner et orgie af sex og stoffer.
»All the dudes wiggle your dicks for Brooke Candy/All the hoes jiggle your tits for Brooke Candy.«
Den canadiske tidligere skolelærer Peaches bragte den kvindelige queer med erigeret klitoris tæt på mainstream, og det er svært at forestille sig Candy – og andre kussetilbedende kvindelige rappere som Azealia Banks, Lady og Awkwafina – uden Peaches.
Men det er også svært at forestille sig Candy uden den sexistiske variant af manderap. Hendes verbale riffel er ladt med deres projektiler, og nu skyder hun tilbage med hård smældende rap: »I’m a Mob Boss/Take a knife to your dick.«
Overgreb som kreativ brændsel
Angel Haze er allerede blevet hypet af BBC og Pitchfork, og hendes nye EP ’Classick’ er en fyrig, knejsende hiphop/r&b-sag. Dens pièce de résistance er den uhyggelige ’Cleaning Out My Closet’, opkaldt efter Eminems sang af samme navn.Mens hendes store inspirationskilde er hendes fars svigt, så fortæller Haze om de gentagne voldtægter, hun blev udsat for fra hun var syv.
»Andhewasntthefirsttosuccessfullytrybuthedid. Hetookme tothebasementandafterthelightshadbeencuthewhippeditoutandsodomizedandforcedhiscockthroughmygut.«
Og:
»Butthisisnothingcauseiguesshetoldhisfriendwhathedoandtheyateitupshitiwas likeabuffetfortwo.«
Og:
»Iknowit’snastybutsometimesi’devenbleedfrommybutt. I know it’s nasty but sometimes I’d even bleed from my butt. Disgustingrightnowletthatfeelingringthroughyourguts. Disgusting right? Now let that feeling ring through your guts.«
Hun rapper om hvordan hun fik spiseforstyrrelser og havde mord- og selvmordsfantasier, men også om hvordan det at genåbne sårene er en renselse for hende.
Den nu 21-årige Haze alias Raykeea Wilson er fra Detroit, hvor hun voksede op under en gammeldags kristen tro i Greater Apostolic Faith, indtil hun var 10. Så flyttede familien til New York, fordi hendes mor ønskede at undslippe kirkens bånd i hjemstaten. Men måske også noget andet kunne man forestille sig.
»Min optagethed af religion og Gud og guddomme og folk, der manipulerer, kommer fra at vokse op i en kirke, som fik folk til at tro, at hvis de gik i bukser, ville de dø og komme i helvede,« fortæller hun til musiksitet The Quietus.
Haze er en stærk kønspolitisk stemme, men også en dame, der formår at forvandle grumme overgreb til kreativ brændsel.
Og hun undgår at forfalde til endimensional frelsthed. Mænd er ikke alle nogle svin, og Haze kan godt være promiskuøs. Og være stolt af det.
Hun kan både rappe og synge, både blive r&b-smidig og smælde i tredobbelt tempo. Og hun går i dialog med andre store kvindelige ikoner som Missy Elliott og Lauryn Hill, der begge bliver loopet under Hazes knejsende og blødt udstansede raps.
Brooke Candy er ikke en overvældende rapper. Grovkornet og underholdende, jovist, men det er lige så meget det skue, som hun bereder, der gør hende interessant. En ekstrem tegneseriefiktion. En hyperbol bygget af lir. Stoltheden, når hun og hendes veninde for eksempel med glinsende ansigter sluger ecstasypiller, lyser nærmest.
Flere fællestræk
Og der er fællestræk. Haze og Candy er begge queer. Candy siger »whatever«, når L.A. Weekly spørger om hun er biseksuel.
Haze fortæller til The Quietus om at tænde på begge køn såvel som transseksuelle. De udviser begge en ekstrem uafhængighed og en selvsikkerhed, der får dem til at sige netop »whatever« til omverdenens tanker om dem.
Der er en bemyndigelse i deres væsensforskellige tilgang til krop og seksualitet. Kropshistorie og liderlighed som terapeutisk og ekstatisk emancipation.
Brooke Candy siger så også til L.A. Weekly, at hun ikke vil opfordre piger til lige med det samme at gøre, hvad hun gør. Det er simpelthen for stærke sager.
I år begyndte hun også at tjene til dagen og vejen som stripper, og der afslører hun en noget mere kompleks tilgang til sin seksualitet og en vis vrede mod mænd:
»Du ryster din kusse foran en flok klamme, ulækre fyre. Det er så ubehageligt og privat... Hvis du kan optræde med selvtillid dér:så har du magt, tror jeg.«
»’Slut’ is now a compliment«, rapper hun. Jeg kunne ikke være mere enig. Hvis altså »slut« (tøjte) kan gælde begge køn. Candy? Haze?

