LEDER: Regnbuefølelsen



 Vi er mange, der er børn af Roskilde Festivalen. Vi er blevet dannet rent musikalsk og afviklet rent alkoholisk. Det har været festivalens klare styrke at formidle andre verdensbilleder gennem musik. Men i år er Astoria-scenen, der har præsenteret nogle af de mest horisontudvidende show, lukket. Og der synes at blive slået hårdere end før på 'The Orange Feeling' - sloganet direkte bundet til Orange Scene, hvor de største, kunstnerisk mest intetsigende og monokulturelt klaustrofobiske koncerter afvikles.
Det er tydeligvis svært at finde substantielle fællesnævnere, også i år, hvor scenen blev domineret af danske cirkusheste og fortærskede rockere. Endda cirkusheste, der kan høres på alskens danske festivaler. Og dermed udvandes Roskildes identitet, og problemerne med balanceakten mellem det folkelige, fornøjelige og det kulturelt dannende, kunstnerisk berigende udstilles.
Må jeg foreslå i stedet at gå efter regnbuefølelsen? Flere penge til de små scener, færre penge til indavlede paradenumre - samt at tage flere chancer - på Orange. Det passer til det moderne menneskes musikalske verdensbillede, og det modarbejder fornemmelsen af corporate branding, der er kommet over det aktuelle slogan.
I torsdags var der demo imod det nye totalforbud mod import af alkohol fra telt- til festivalpladsen, som i denne signaturs øjne risikerer at fremmedgøre dele af festivalens vigtigste ressource, publikum. Festivalen bakkede op om mishagsytringen, men vil ikke lempe på reglerne. Det giver en fornemmelse af repressiv fedhed - hjulpet på vej af, at talskvinde Christina Bilde i Politiken sagde, at demonstranterne »rammer 'The Orange Feeling'«. En ytring, som efterlader en smag af et altoverdøvende feel good-symbol, som lukker for en egentlig dialog.
Roskilde: Du fylder 40 i år. Tillykke! Desværre har alderen gjort dig lidt for forsigtig - og lidt for dårlig til at forstå dine børn. Tal dog med dem. 

