Hvorfor griner vi stadig af mænds ristede klunker?
Manden er ikke længere junglens eneste hersker, og det er så akavet og taberagtigt og chokerende, at vi igen i år skal le over den traumatiske køns(u)forskel. Også i DR3’s og Zulus satireserier ’Tomgang’ og ’Kødkataloget’
 
	Det var ikke sjovt, da manden havde magten. Men det er komisk, når kvinden nu har den. Jeg glæder mig virkeligt meget til, vi kan grine over noget andet, skriver Katrine Hornstrup Yde i sin anmeldelse af DR3’s ’Kødkataloget’ og Zulus ’Tomgang’.


 
	Theis (Rune Klan) er i Zulu-serien Tomgang kommet til at svitse sine arme klunker med sprit, som han har påsmurt med bagepensel, fordi han har hørt, at kvinder helst vil have, at de er glatte. Nu ligger han på sofaen hos mor, hvor han bor, med to ispinde nede i voksenbleen og jamrer og kan kun gå i nederdel. »Det er ikke sjovt,« klager han. »Hvis det ikke er sjovt, hvorfor griner vi så?« svarer moren fnisende. For hende og rigtig mange andre er spørgsmålet retorisk.

	Men hvorfor griner vi stadig af mænds ristede klunker? De sidste mange års humor har kredset om mandens klovnede selvkastrering og traume over ikke at være en fuldt behåret hanbavian længere. Mandens nye stakkelshed spejles i kvindens katarsiske »muahahah« over at bestemme. Og kvindens utilfredshed med og evige irettesættelse af ’tabermanden’ er nu blevet det, der er latterligt ved hende. Alle taber. Tag bare Frank Hvam versus Mia Lyhne. Og Louis C.K. versus ekskone og alle hans dårlige dates. Tag alle tidens danske folkekomedier. Og også efterårets to satireserier, Mick Øgendahls plat-hyggelige Tomgang og DR3’s kvikke, velcastede sketchserie, Kødkataloget, der har af de to grundfigurer: manden med bleen, den evigt ydmygede, og den hoverende kvinde, hvis blik tværer ham ud.

	Manden med bleen

	I Øgendahls sitcom eller ’sidde-foran-kiosk-komedieserie’ Tomgang, medforfattet af Anders Thomas Jensen, følger vi, kærligt og kammeratligt, tidens billede af Manden. Matias (Øgendahl) er den vattede taber. Han er den ikkedriftige, den ikkefremadsynede, den dårligt uddannede hanhvalp, der ikke bliver voksen i Kvindens eller patriarkens øjne. Matias ville gerne have taget en uddannelse, men nu har han i stedet en kiosk og et mildt mindreværdskompleks og to lade, men gode venner (Rune Klan og Sami Darr). Matias ville helst drikke Cocio på havregrynene til morgenmad, men eks’en ville have ’skyr’, så skyr blev det, og alligevel blev han forladt. Han samler på Star Wars-merchandise og giver den søde pige i blomsterhandlen overfor, Mie (Sarah Grünewald), en Läkerol-pakke i velkomstgave. Hun tror, at han er bøsse, og bøssen er alle kvinders foretrukne mand. Matias og vennerne hænger ud og pludrer om bryster og forhudsbetændelse.

	De flirter med publikum ved at småfnise ad hinanden på den der hyggelige måde, der beder os om at fnise med. Og titlen, Tomgang, karakteriserer både seriens tone, de bagud-sakkende mænds fjollefællesskab, men er også indikator for en fastfrosset samtidsdiagnose af tabermanden.

	Tag dog fat!

	Det er den ikke ene om. I DR3’s Kødkataloget morer vi os over kønnenes subtile magtforskydning i en lang række sketches, der lader kønsrelationerne segmentinddele: I bowlinghallen strides kvinderne passivt-aggressivt om den bøvede mellemleders primitive opmærksomhed, mens middelklassens ægtepar (Christian Tafdrup og Tuva Novotny) leger fremmede på cocktailbar. Og her har manden ikke en chance for at balancere hustruens fantasi om en mystisk-psykopatisk macho (»hvordan var det at sidde i fængsel?«) med hendes behov for blød bekræftelse af deres konforme liv (»sidder du bare her og flirter med en billig tøs?!«)

	DR3 er skarp sketch, Zulu er rolig fnisetobak. Men nærmest al latter udspringer altså af samme mærkværdige smertekilde: den traumatiske kønsforskel eller måske snarere køns(u)forskel. I Kødkataloget har den sexchikanerende kvindelige chef (Charlotte Fich) plastret sit udsigtsvindue til med post-its, der danner en slags postfeministisk imperativ, ’CHEF’ – det er sjovt. Hun udbasunerer det pinlige faktum, at hun har glemt at tage trusser på for sin sprøde, unge assistent (Allan Hyde), som forskrækket af tilnærmelsen kæmper for at bevare egen og hendes værdighed. Senere beordrer hun ham til at tage hende på brysterne på kontoret, fordi hun tror, at der måske er en knude: »Tag dog ordentligt fat!«

	Hvis det ikke er sjovt, eller hvis det netop er sjovt, hvorfor griner vi så?

	Vi griner, fordi det umiddelbart er befriende, at vi kan identificere den lumre magthaver i en kvinde. Vi griner, fordi vi identificerer den sexistiske chef som et magtmonster, der ikke kan administrere sin magt, og fordi dette beroliger os med, at kvinder ikke administrerer magt bedre end mænd. Vi griner, fordi manden ikke længere er junglens eneste hersker, og fordi det er så akavet og taberagtigt og chokerende, at vi ser os nødsaget til at le over traumet.

	Vi griner, fordi vi oplever sketchen som en spejling af traditionelle kønsstereotyper. Og fordi vi ville ikke grine, hvis det var den mandlige chef, der hev pikken frem på kontoret og bad praktikanten mærke ordentligt efter på de behårede klunker.

	Det var ikke sjovt, da manden havde magten. Men det er komisk, når kvinden nu har den. Jeg glæder mig virkeligt meget til, vi kan grine over noget andet.

’Kødkataloget’ på DR3 sendes hver onsdag kl. 21.55-22.15 og kan ses på dr.dk.

’Tomgang’ på TV 2 Zulu sendes hver mandag kl. 21.00 eller kan ses på TV 2 Play.

