Kunsten og kapitalismen har de dynamiske og uregerlige kræfter til fælles
Kunsten er kommet definitivt ud på markedet, den kan ikke længere være anti-kommerciel, men hvor går så grænserne mellem kunst og forretning? Kunsten mangler ifølge rektor ved Kunstakademiet Mikkel Bogh i dag den modstand, der kan skærpe den og præcisere dens anliggende


 Grænserne er opløst. Kunsten har gjort op med sin distance til markedsøkonomien, kunstmarkedet går på indkøb blandt de førsteårsstuderende ved Det Kongelige Kunstakademi i København og kapitalens hæsblæsende dynamik præger stemningen i kunstlivet. Den absolutte grænse mellem kunst og marked er ifølge rektor ved Det Kongelige Kunstakademi, Mikkel Bogh, en saga blot:
"Jeg gør mig ingen illusioner om at kunne afskaffe markedskapitalismen. Det ville være uendelig naivt. Kapitalismen er jo også en ekstrem dynamisk størrelse, samtidig med at den kan være nådesløs og grusom i sin enøjethed. Men den har også en fantastisk energi. Kunsten og kapitalismen har nogle uregerlige og dynamiske kræfter til fælles. Markedet er en præmis for kunsten, ligesom kunstinstitutionerne er det. Den nuancerede forståelse af dette er vigtig."
For dynamik kendetegner også samtidskunstens aktuelle optur i oplevelsesøkonomiens tidsalder. Kunsten skal levere smæk for skillingen til befolkningen. 
"Oplevelsesøkonomien er både en præmis og noget, vi som akademi er nødt til at udfordre," forklarer Mikkel Bogh, der har været rektor på akademiet siden 2003. 
Når oplevelsesøkonomien fokuserer på kunsten som nydelse og smæk, risikerer kunsten at blive reduceret til overflade og tilfredsstillelse. 
Kunst og konformitet
Og Kunstakademiet skal præstere modsvar til den tendens, mener Bogh. Det skal det gøre med en høj faglighed og en uddannelse, der gør, at kunstnerne kan styre sikkert igennem samtiden og forholde sig kritisk til markedet og deres egen kunstneriske praksis. 
Men professorer på selv samme akademi har tidligere talt markedets sag. I starten af 1990'erne vendte de to professorer Claus Carstensen og Peter Bonde blikket mod markedet med en opfordring til de studerende om at spille med på kunstmarkedets præmisser. De lancerede dengang det, man kendte under betegnelsen powerplay, som kunstnerisk strategi. Døren til kunstmarkedet er ikke blevet lukket siden. Og hvis ikke kunstakademiet vil sælge varen, så går kunsthandlerne selv på indkøb blandt de nye studerende. Jo friskere, jo bedre. 
Det kunstneriske boom, som har været udfoldet her i avisen, og som vi oplever i dag herhjemme, er et resultat af kunstens kvalitet lige nu på den danske kunstscene og et politisk fokus på oplevelsesøkonomi, men det er i Mikkel Boghs øjne også et resultat af et opgør, der fandt sted i 1960'erne, da kunsten, mistede sin uskyld, anerkendte sin markedskraft, sin egen begrænsning og gjorde op med kunstinstitutionens lukkede døre. I den sammenhæng skal man også se de to føromtalte professorers powerplay på kunstmarkedet. Men samtidig åbnede denne markedsoorientering for spørgsmål om kunsten som forbrugsvare, hvad kunst er, hvad kunsten skal og hvad god kunst så er? Den mistede med andre ord også sin faste bås og priviligerede position uden for samfundet og markedet.
"Det uskyldstab lever vi med i dag, hvor spørgsmålet om rammerne for den kunstneriske praksis er et åbent spørgsmål, der hele tiden er til debat. Kunsten har dog altid åbnet for en kritisk stillingtagen i sin oplysende funktion. Det er et paradoks, fordi kunsten er født i en borgerlig tradition, men samtidig er i opposition til den komformitet og konsensus, som det borgerlige samfund også danner," forklarer Mikkel Bogh, der derfor også mener, at kritisk bevidsthed i dag er en helt grundlæggende kundskab, man som kunstner skal lære sig på akademiet. Når markedet omfavner kunsten, er netop den faglighed, akademiet tilbyder, det egentlige holdepunkt for kunsten, som ellers vil forsvinde i dollarregn.
-Hvilke omstændigheder er vigtige for kunstens velbefindende?
"Den vigtigste forudsætning for at vi har et levende kunstmiljø i Danmark, er, at vi har et åbent intellektuelt miljø med en debatkultur, der også har et højt intellektuelt niveau som for eksempel i Tyskland. Den åbne meningsudveksling er kunsten per definition en vigtig del af. Med det mener jeg også, at kunsten lever af den debat og den faglighed, der er omkring den. Et miljø, der ikke bare stiller spørgsmålet: Er den salgbar? Er den værdifuld for oplevelsesøkonomien? Hvis der ikke er den her intellektuelle debat om kunsten, så visner den og bliver til underholdningsindustri. Det er et ansvar, der ligger hos de højere læreanstalter, akademierne, pressen, museumsinstitutionerne og de gallerier, der tør vove pelsen."
-Hvad er udfaldet, når disse ting er fraværende?
"Risikoen er en kultur, hvor det er markedet, der sætter dagsordenen. Kritikken står i dag svagere og har reduceret sig til mikrofonholderi, samtidig med at kunsthistorie er blevet et fag, hvor kunstens metier ikke længere er i fokus. Det kan ende i ren overfladiskhed, tankeløshed, blindhed. Kunsten mangler simpelthen den modstand, der gør at den skærper og præciserer sine egne udsagn."
-Ser du kunstakademiet i en samfundsmæssig i rolle?
"Hvad angår det samfundsmæssige, har akademiet først og fremmest en forpligtigelse til at uddanne kunstnere på højeste niveau, som kan tale ind i deres samtid, og ikke bare i et nationalt men et globalt rum, og det kræver et ret højt orienteringsniveau. Det er vores ansvar, og sådan kan kunsten forblive en dynamiserende faktor i samfundet."
Kunst og borgerlighed
Det er i følge Mikkel Bogh vigtigt at påpege, at selv den moderne kunst var en integreret del af det borgerlige samfund, en borgerlig praksis med faste rammer. Men på et overordnet plan og i en samfundsmæssig sammenhæng er der behov for en kunst, der kan kigge på samfundet udefra og pege på nogle andre måder at indrette og forstå verden på. Den komformitet, der ligger i vores samfund og i markedet, skal undersøges, udfordres, og det kan netop samtidskunsten, mener han. 
"I dag har man anerkendt, at det er nødvendigt med en økonomi for at få en kunstnerisk praksis til at løbe rundt. Men derfor kan man i mine øjne godt bevare sin integritet som kunstner. Det overordnede spørgsmål er, om man sætter sin kunstneriske praksis forrest, eller om man forsøger at tilfredsstille markedet," pointerer Mikkel Bogh, som for alvor ser et problem, når kunsten bliver til ren stimulering af et marked for at skabe omsætning. 
"Det er simpelthen for lavloftet. Noget af det, der gør mig bekymret, er, når man fokuserer så meget og nærmest fetichistisk på den unge kunst. Vi tilskynder dem til at deltage i udstillinger og aktiviteter udenfor akademiet, men det må bare ikke bremse deres kunstneriske udvikling, som en alt for tidlig kunstnerisk karriere kan gøre."
Der er mange kunstsyn og retninger, der mødes på akademiet og Mikkel Bogh mener ikke, at det er akademiets opgave at fordømme bestemte former for genrer eller kunstretninger og holde visse typer for kunstnerisk praksis udenfor, eller lade særlige praksisser nyde en særlig position. Akademiet vil dyrke mangfoldigheden og ikke være kendt for at uddanne en bestemt type kandidat, der er uddannet til det og det, har et sæt veldefinerede evner og laver en bestemt type værker, som først og fremmest kan fungere på markedet.
"Vi giver de studerende nogle håndværksmæssige, kunsthistoriske og formidlingsmæssige værktøjer og fokuserer dernæst primært på at være sensitive over for, hvad der rører sig og det, som de nye generationer af studerende kommer med. Skal man alligevel pege på nogle gennemgående træk i vores undervisning og den type kunst, som vi fokuserer på af nyere karakter, så er det en samtidskunstpraksis, der peger tilbage på det store opbrud i kunsten i begyndelsen af 60'erne. Derfor er jeg også hurtig på aftrækkeren, når nogen spørger os, om vi underviser i portrætmaleri, stilleben eller landskabsmaleri. Jeg vil på ingen måde erklære disse genrer for døde, som Informations kulturredaktør mente, jeg gjorde for nylig. Det er kun et forsøg på at gøre spillet mere mangfoldigt og anerkende, at vi lever på postmoderne vilkår her. Det vil sige, at det ikke er veldefineret, hvor vi skal hen, hvad kunstens rolle er og hvad der skal males. Det er selve spørgsmålet om, hvad der skal males og hvordan maleriet skal udformes, som vi skal stille sammen med de studerende, og gøre dem bevidste og kritiske omkring."
Det generelle opgør med de kunstneriske genrer i det 20. århundrede og især 60'er-kunsten gør, at man som kunstner i dag i langt de fleste og mest interessante tilfælde befinder sig i et meget kompliceret netværk af indflydelser, hvor man kommenterer på og står i relation til både tidligere traditioner og samtidige positioner inden for kunsten. Det stiller høje krav til kunsten og til akademiet, understreger Mikkel Bogh.
"Derfor skal vi også være bevidste om, at meget af det kunstneriske arbejde er en famlen i blinde. Vi skal blot forsøge at gøre det til en kvalificeret famlen og det er jo en af de udfordringer man har i dag som kunstnerisk uddannelseinstitution."
Man må som studerende vide, hvad det er, man er igang med at gøre. Det er her, styrken ligger i deres kunstneriske praksis, og det er det, de skal lære i hans øjne. 
"Man kan vel beskrive det som en læring i at se sin egen praksis udefra og ikke blindt nedsynke i eller anden måde at gøre tingene på. Man kan nok kalde det for en evne til at konceptualisere, om man vil. For mig handler det om sprogliggørelse og det at opbygge en kritisk bevidsthed - at kunne analysere sit eget værk." 
Politisk indblanden
Kritisk bevidsthed er altså mantraet for Mikkel Boghs akademiske dagsorden, og nok også det forhold, der mest markant adskiller akademiet fra mange andre spillere på den danske kunstscene. 
Men akademiets forhold til det politiske spil er lige så vigtigt, hvis man skal gennemføre en intellektuel dagsorden som Mikkel Boghs. Her vender vi tilbage til oplevelsesøkonomi og kontrakt-styring og dermed den samfundsmæssige dagsorden.
På den ene side bør akademiet pleje nogle kunstneriske interesser, og på den anden side det politiske system. 
"Jeg skal implementere og realisere en politisk dagsorden, som jeg ikke selv har sat, men samtidig skal jeg yde det system modstand, når jeg vurderer, at det ikke tjener kunstens interesser." 
Institutionen skal se værdien i også at tænke i politiske baner, men samtidig er akademiet afhængigt af, at det politiske system kan forstå de vilkår, kunsten er afhængig af. Forståelsen på begge fløje er grundlæggende for kunstens velbefindende, og her har Mikkel Bogh valgt sit faglige udgangspunkt.
"Personligt føler jeg mig mere som advokat for kunsten end for et politisk system, men det ligger i mit arbejdes natur, at jeg bliver nødt til at balancere de to ting, men hvis man ikke gør sig umage med at sætte sig ind kunsten og dens vilkår, så skal man ikke komme og tro, man kan blande sig alt for meget i, hvad vi laver her," smiler han.


