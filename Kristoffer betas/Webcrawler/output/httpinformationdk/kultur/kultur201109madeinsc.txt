Made in Scandinavia
Jo Nesbø slår igennem i Storbritannien og USA, mens filmatiseringen af hans bog 'Headhunterne' har premiere i de danske biografer i næste uge, og Leif G. W. Persson får en formue for tv-rettigheder. Skandinaviske krimiforfattere dyrkes som aldrig før, men hvad er det, vi eksporterer?
Den norske forfatter Jo Nesbø er blot et af eksemplerne på den skandinaviske krimisucces. Den 22. september får filmatiseringen af hans bog 'Headhunterne' premiere i de danske biografter.


 Det var en gråvejrsdag på en togstation i Swindon; sådan beskriver Jo Nesbø sin største oplevelse som krimiforfatter. Ved boghylden i kiosken står en mand med en bog i hver hånd og overvejer: Rødhals eller Sorgenfri. Nesbø peger på Rødhals og siger, at han skal tage den, fordi det er den bedste.
»Oh yeah?« svarede manden. »And how do you know?!«
»Because I wrote both of them,« svarer Nesbø.
Han klukker ved mindet, da han gentager sin replik i telefonen fra Oslo:
»For ikke så længe siden stod jeg på en scene i Rom ved Colosseum i aftenbelysning og læste højt for 2.000 mennesker. Det var fantastisk. Men der er ikke noget, der overgår mødet med den mand i Swindon.«
Jo Nesbø har grund til at være i godt humør. Siden hans krimiserie om den norske kriminaldetektiv Harry Hole begyndte at udkomme i Storbritannien, er Snemanden alene solgt i 250.000 eksemplarer i landet. Og samtidig med at filmatiseringen af hans bestseller Headhunterne er på vej ud i biograferne, den får dansk premiere 22. september, breder Harry Holes succes sig til USA.
»Det amerikanske marked har ellers altid været næsten umuligt at komme ind på. De oversætter næsten ikke mere, end vi gør til dansk,« siger forlægger Ilse Nørr fra Modtryk, der udgiver norske Nesbø og svenske Stieg Larsson i Danmark. Hvor over halvdelen af den skønlitteratur, der findes på dansk, er oversat, svarer andelen i USA til omkring tre procent af de samlede udgivelser. Men nu har Stieg Larsson brudt isen i USA og Storbritannien, fortæller hun.
»Det kan man blandt andet se i markedsføringen. Alle steder i London, hvor Nesbø promoveres, står der 'The next Stieg Larsson'. Og når Håkan Nesser er ude at fortælle om sine bøger, spørger ni ud af ti om Stieg Larsson. Larsson har åbnet deres øjne for den skandinaviske bog,« siger Ilse Nørr om den afdøde forfatter, hvis Millenium-trilogi har solgt 18 millioner bøger i USA. Hun opregner en liste af skandinaviske krimiforfattere, der udgives eller er på vej til udgivelse på det amerikanske marked: Camilla Läckberg, Liza Marklund, Kaaberbøl og Friis, Jussi Adler-Olsen, Sara Blædel og Leif G.W. Persson, som lige har solgt tv-rettighederne til en række bøger til FOX TV for en angiveligt klækkelig sum.
»Jeg har set en plakat for forfatterparret Roslund og Hellström, hvor der står 'udkommet på samme forlag i Sverige som Stieg Larsson. Det siger jo intet om kvaliteten. Og det er forkert. Men det siger noget om varemærket. Sjöwall og Wahlöö var store i USA, men siden er det stort set kun Peter Høeg og Henning Mankell, der har klemt sig gennem nøglehullet. Indtil nu, altså,« siger Ilse Nørr.
Krimiens kulturarv
At Stieg Larsson har åbnet døren til USA for den nye krimibølge, undrer ikke Karen Klitgaard Povlsen, forsker ved Institut for Informations- og Medievidenskab ved Aarhus Universitet og krimiekspert.
»Larsson bygger markant på to svenske verdensbestsellere, nemlig Sjöwall og Wahlöö og Astrid Lindgren. Der er ingen børn i den vestlige verden, der ikke kender Astrid Lindgren. Man forstår figurerne. 'Kalle Blomkvist' står for den søde dreng, ham der vil hjælpe politiet. Lisbeth Salander er en ærke-svensk heltinde. Hun er den lille drengepige, der begår selvtægt. Det er meget skandinavisk tænk på Pippi Langstrømpe, der fanger tyvene uden om politiet. Hun har almagtsforestillinger.«
Kilden til Larssons succes, mener hun, er, at han skriver bevidst ind i nogle traditioner og fører dem ajour for et nutidigt publikum:
»Det er jo hverken Sjöwall og Wahlöö eller svensk idyl som hos Lindgren, men han kombinerer markante felter fra den nordiske krimi: den sociale bevidsthed, den kønsbevidste udforskning af spørgsmålet om ligestilling og den detaljerede miljøbeskrivelse. Larsson er langt fra Lindgrens idyl; hans univers er snarere en svensk dystopi, men den finder genklang i resten af den vestlige verden.«
De skandinaviske lande længe har været opmærksomme på problematikker, der lige nu er meget fokus på i rigtigt mange, især vestlige lande, så som social bevidsthed, ligestilling og miljøet, forklarer hun.
Skandinavisk eksport
»Set udefra har Norden længe været et eksotisk sted, hvor der er meget natur, der er en stærk tradition for ligeværd og ligestilling mellem køn og klasser og en stærk tradition for velfærd. Det er en kulturel horisont, som passer godt til de problemer, de udfordringer med miljø, ligestilling og velfærd, som verden står med i dag. Krimierne er eksponenter for en kulturel forforståelse en særlig nordisk horisont, som er let at eksportere,« siger Karen Klitgaard Povlsen.
I sin forskning arbejder hun med skandinaviske billeder i rejsebøger, hvor man møder de samme beskrivelser af natur, af kvinder og af de sociale velfærdssystemer.
»Det er er ikke noget, der lige er opstået nu og her i Skandinavien. Allerede i 1700-tallet havde vi markant bedre forhold for kvinder og for de fattige. Den horisont afspejles i aktuelle krimier. Men krimien handler ofte også om hverdagen og om samlivet mellem kønnene. Det brand har den skandinaviske krimi stadig har. Fordi der altid er kvinder med, så er der også følelser og børn.«
Karen Klitgaard Povlsens forskning viser, at danske kvinder vælger krimierne, og så anbefaler de dem til mændene. Det karakteristiske fokus på stærke kvinder og diskussionen om køn og ligestilling kan være en årsag til krimiernes store og øgede succes i udlandet.
Bulderby-syndromet
Andre forklaringer på den nordiske krimis succes kan man finde i Tyskland, fortæller Magnus Persson, litteraturanmelder ved Svenska Dagbladet og lektor ved Malmö Högskola:
»Man siger, at hvis en svensk krimi skal slå igennem i USA og Storbritannien, skal den først forbi tyskerne,« siger han. I tysk populærkultur findes der et idylliseret billede af Sverige og Skandinavien, og de dyrker de smålandske skove.
»Man kalder det Bulderby-syndromet. Der findes sågar en tysk produceret tv-serie om en vis Inga Lindström, der udspiller sig i en smålandsk idyl og baseret på den tyske Heimat-tradition dyrker en melankolsk hjemstavns-nostalgi, som det af politiske årsager og på grund af nazismen ikke længere er tyskerne forundt at dyrke i en national kontekst.«
Men når det tyske marked kan tjene som en slags lak-mustest for nordiske krimier, skyldes det formentlig primært genrens tilgang til velfærdsstaten. I den forstand kan Bulderby-syndromet tolkes således, at den nordiske krimi bliver et rum, hvorpå Tyskland egne problemer kan projiceres, uden at det bliver for farligt.
Som kultureredaktør ved Süddeutsche Zeitung Thomas Steinfeld har sagt i et interview med et svensk dagblad:
»Tyskland ligner Sverige på mange måder, og mange af vores problemer minder om hinanden. I dag har tyskerne et mere idylliseret billede af Sverige end svenskerne selv har. De svenske krimier er en slags laboratorium for eksperimenter med velfærdstaten,« mener Steinfeld, der også typisk fremhæver Peter Høeg og Smillas fornemmelse for sne, som et genredefinerende værk.
Den nordiske krimi er altså kendt som underholdende eksportør af værdier som velfærd, ligeværd og ligestilling og som en velfungerende platform for udforskning af en samfundskritik i en underholdningskontekst. Det er dog ikke kun den samfundskritiske tradition, der dyrkes inden for genren for tiden.
Guldfeber i bogbranchen
»Der er opstået en ny subgenre inden for den skandinaviske krimi. Når vi får tilbudt en krimi fra udlandet, og de siger, det er 'en moderne krimi', så mener de typisk, at den har et højt tempo. De ligner den amerikanske tradition. Her tager man samfundskritikken og realismen knap så højtideligt på bekostning af, at der skal være gang i den,« siger Ilse Nørr og nævner den svenske Hypnotisøren af ægteparret bag pseudonymet Lars Kepler.
En stor fordel er det til gengæld, at krimibølgen har tiltrukket flere forskellige typer forfattere, og hun nævner Lene Kaaberbøl, der også skriver børnebøger.
»Der er kommet mange flere former for krimier, samtidig med at succesen tiltrækker nye talenter, så nu er der noget for alle,« siger Ilse Nørr.
At den nordiske krimis succes har skabt guldfeber bogbranchen, ser Karen Klitgaard Povlsen ikke som noget positivt:
»Krimien er i den grad blevet en vare, og forlagene lugter penge. Men det kan gå hen og blive en gammel vare, hvis man ikke finder unge forfattere, der kan videreføre og forny genren. Jeg har læst rigtigt, rigtigt mange krimier, og der bliver udgivet rigtigt meget, også noget, som ikke er særligt godt, og det er farligt, fordi skandinavisk krimi i udlandet er et brand, der står for god kvalitet. Det handler også rigtigt meget om gode miljøbeskrivelser og god psykologi. Der kommer for meget nu, fordi forlagene tror, det her er en god forrentning. Der er en boble nu, og den kan briste, hvis der går for meget industri i det,« siger Karen Klitgaard Povlsen, der nødig kunne tænke sig danske pendanter til britiske Lynda La Plantes produktionsselskab, hvor et skriveteam arbejder videre på en krimiserie, når bestsellerforfatteren bag Mistænkt først har introduceret hovedkaraktererne og de gennemgående konflikter.
Den tomme plads
Det kommercielle behøver ikke at udelukke en høj kvalitet, mener en svensk forfatter, der har sat sig som mål at højne kvaliteten i svensk kriminallitteratur, og ikke kun i hans egne bøger, for Sören Bondeson har ikke ambitioner om at blive bestsellerforfatter. Det overlader han i stedet til de elever, han underviser på Skrivarakademin i Stockholm. Her har han undervist bestsellerforfattere som Jens Lapidus og Åsa Larsson, der jævnligt inviterer ham på frokost:
»Så sent som i sidste uge sagde Åsa Larsson til mig, at hun ikke ville være udkommet i dag, fordi succes handler rigtigt meget om timing, og dengang var der ingen, der gjorde det, hun gør. Men hun har kvaliteten og har skabt en unik fortælling fra Kiruna. Forfattere som Marklund og Läckberg ville ikke komme igennem nåleøjet i dag, fordi kvaliteten ikke er høj nok. Da Marklund kom frem, var der ingen kvinder, der skrev. De tog en plads, der stod tom. Når de sælger så meget nu, er det fordi, de har et varemærke, og det er alfa og omega for kommerciel succes. Men det positive ved krimibølgens succes er, at forlagene er ved at blive mere kritiske, fordi de ellers risikerer en mætning af markedet.«
Senest udgav Liza Mark-lund en krimi med den amerikanske bestseller-forfatter James Patterson, Postkortmordene, der fik flere kritikere til at spekulere på, om den nordiske krimis flirt med den amerikanske mainstreams actionprægede tradition var et skridt i retning af kreativ fallit.
Det tror Jo Nesbø ikke, men for at være på den sikre side, tager han sine egne forholdsregler: »Når man skriver, gælder det om at invitere folk hjem til sig selv, i stedet for at gå på besøg hos andre. Jeg mener, hvis du går efter det, som du tror folk vil have, så mislykkes du. Jeg skriver det, som jeg selv synes er en god krimi, og så håber jeg, at folk har lyst til at læse det.«

