Årgang 08



 I weekenden kulminerede bogåret 2008 med bogmesssen i Forum. Sammen med BogForum slutter også bogåret. Herfra er der stort set kun julesalget tilbage at skrive om.
Traditionen tro udspillede der sig i pressen en diskussion om, hvorvidt bogmessen nu var for provinsiel eller ej og om der var for meget fokus på den populære litteratur. At BogForum er et gedemarked kan alle blive enige om, men om det er godt og folkeligt, eller om det er populistisk og fordummende afhænger af øjnene, der ser. Kritik af bogmessen blev i år leveret af Claus Clausen fra forlaget Tiderne Skifter, der i stort set alle medier serverede en bredside mod bogmessen for at være for populistisk. Ud af 15 udenlanske forfattere var eksempelvis 12-13 af dem krimiforfattere.
Selvfølgelig kan man savne en stærkere international profil for bogmessen, synes at der er for mange krimiforfattere, og at der satses på dem, der i forvejen er bestsellere, og at selve litteraturen fylder for lidt i form af oplæsning og diskussion. Göteborgs Bogmesse nævnes ofte som et forbillede og fremhæves på grund af et seriøst og interessant program med mange spændende paneldiskussioner og store udenlandske navne. Men enhver, der kender den håbløse lydkulisse i Forum ved, at ønsket om at være som Göteborg er en utopi. Rammerne og faciliteterne findes ikke, og spørgsmålet er også, om der er nogen grund til at lave om på det? BogForum er med sine 26.000 besøgende en folkelig succes, og det trækker en mangfoldighed af mennesker til, som ellers sjældent kommer i kontakt med litteraturen.
BogForum er BogForum. Så må andre sørge for at skabe rum og rammer for alt det som bogmessen ikke kan levere: de lidt mindre kendte og de udenlandske forfattere, oplæsninger og kvalificerede diskussioner om litteratur og dens samfundsmæssige rolle.
Men der er jo allerede grøde i andedammen. Forårets bogfestival i København viste vejen, og med et større budget næste år har man forudsætningerne for et arrangement af international format. Ligesom festivalen ’København læser’, der ikke tilfældigt løb af stablen op til bogmessen, med sin vægt på selve litteraturen var et udmærket supplement til bogmessen.
Faktisk trives litteraturen i høj grad uden for mainstream. Ja, i det hele taget har kvalitetslitteraturen lige nu de bedste vilkår. Og vil nogen modsige mig, når jeg hævder, at 2008 er en helt særlig årgang:
Naja Marie Aidt vandt Nordisk Råds Litteraturpris for sin rystende gode novellesamling Bavian og har i år udgivet den fantastiske digtsamling Poesibog. Kirsten Hammann løb med Danske Bank store litteraturpris på 300.000 for sin fremragende roman En dråbe i havet. Helle Helle har med Ned til hundene udgivet sin hidtil bedste roman. Lone Hørslev har skrevet en næsten lige så god lille roman. Christina Hesselholdt har i sin nye bog skrevet sig ud i helt nye vilde ekskurser. Niels Frank har overgået sig selv. Das Beckverk har skrevet et nyt mesterværk. Det samme gælder Hans Otto Jørgensen. Og Kristian Bang Foss. Og Lars Frost. Og Ursula Andkjær Olsen. Og Pablo Llambias. Og Thomas Boberg. Og, og, og. Året vrimler af vægtige, litterære bøger – og dertil kommer en række markante debutanter.
Forstår vi egentlig hvilket sensationelt bogår, det er? En af de helt store årgange. Prøv at sammenligne med udgivelserne i vores store nabolande. Ingen kan præstere så overlegen en høst af gode bøger. Det går ufattelig godt!
pen@information.dk

