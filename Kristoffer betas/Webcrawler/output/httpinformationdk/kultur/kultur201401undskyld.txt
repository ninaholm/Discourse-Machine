Undskyld, vi bringer en afbrydelse
Ideen om kritiske tv-interview er blevet synonymt med, at værter afbryder deres kilder. Et problem, der fører til revolverjournalistik, mener eksperter. Men det er nødvendigt, siger tv-stationer, for det gør kilderne skarpere
 
Katrine Marie Nielsen/iBureauet


 
	2013 blev året, hvor det kritiske tv-interview blev normen i dansk journalistik, og både politikere, eksperter og andre kilder måtte finde sig i at blive afbrudt af kritiske nyhedsværter.

	Ikke kun hos de to DR-værter Martin Krasnik i Deadline og Clement Kjersgaard i Debatten, men også i tv-stationernes almindelige nyhedsudsendelser.

	Og selvom det kan være kritisk, er det ikke nødvendigvis en frugtbar interviewteknik at afbryde de interviewede, hvis de ikke følger journalistens dagsorden. Det mener blandt andet Jonas Gabrielsen, ph.d. i kommunikation fra Roskilde Universitet.

	»Afbrydelsen er blevet den styrende ramme i tv-interview. Ideen om kritisk journalistik er blevet synonym med at afbryde folk, når de bliver interviewet. Det er et problem, hvis man faktisk er interesseret i at høre, hvad folk siger.«

	Ifølge ham er der ikke nogen, hverken politikere, journalister eller seere, der får noget ud af, at journalisterne stiller de samme spørgsmål igen og igen. I stedet må vi vænne os til, at de fleste ting her i verden er så komplicerede, at man ikke kan svare på dem på 10 sekunder inden, man bliver afbrudt af et nyt spørgsmål.

	Jonas Gabrielsen mener, at der i mange tilfælde er god grund til at interviewe kritisk, men at der er en manglende bevidsthed om, hvornår det er relevant at bruge hvilken form.

	»Problemet er, at både mikrofonholderi og kritiske interview har det med at blive automatpositioner, hvor man presser en bestemt form nedover alting. ’Nu skal Deadline være sådan og sådan,’ siger man i stedet for at overveje, hvilken interviewform der passer til hvilken situation.«

	Lektor på journalisthøjskolen og forfatter til bogen Det kritiske interview, Lars Bjerg, vil ikke komme med konkrete eksempler, men mener også at kunne se en tendens til mere »barskhed« og flere afbrydelser i tv-journalistikken. Og det er ifølge Lars Bjerg nødvendigt efter mange år med tendens til mikrofonholderi.

	»Det er godt, at vi får formater med tid til at gå i dybden med interviewene, men man skal passe på, at det ikke bliver revolverjournalistik, hvor sheriffen kommer og skyder på det hele. Når journalistikken bliver meget barsk, kommer journalisten eller sheriffen hurtigt til at stille spørgsmål, som den interviewede ikke kan svare på, og så skal man til at diskutere hele præmissen for spørgsmålet, hvilket giver de her interview mere karakter af slagsmål. Det har også den slagside, at jo barskere sheriffen virker, jo nemmere er det også at afvise præmissen for interviewet.«

	Det gode interview

	Det gode kritiske interview er ikke nødvendigvis konfrontatorisk, påpeger Lars Bjerg.

	»Jeg mener grundlæggende, at man skal være opklarende på et kvalificeret grundlag. Vi er som publikum indstillede på at skulle danne en mening og fælde en dom, men det er os som seere, der skal gøre det, og ikke journalisten.«

	Dybest set bør publikum ifølge Lars Bjerg ikke tænke på intervieweren, men kun på de svar vedkommende får ud af den interviewede.

	»Det må aldrig blive et mål i selv, at vi skal hylde journalisten for at være kritisk. Journalisten skal være tilstræbt objektiv og kan i øvrigt kun være kritisk, hvis han er absolut upartisk i debatten, der finder sted. Det må ikke handle om at jorde nogen, men at finde ud af, hvordan tingene hænger sammen.«

	Derfor har det gode interview ifølge Lars Bjerg en funktion som en rådslagning, hvorigennem vi praktiserer det samtalende demokrati og dermed kan efterprøve og nuancere vores argumenter.

	»Det er noget af det, der er i fare. Den demokratiske ånd bliver truet af det her pseudokritiske interview, hvor det kun handler om at stille skarpt på modstillinger og afsløringer. Det er bestemt et stort problem.«

	For kildernes skyld

	Ifølge Jonas Gabrielsen er diskussionen om den konfrontatoriske stil i tv-interview en del af en større diskussion om, hvem der har retten til at sætte dagsordenen.

	»Der har længe været den her forestilling om, at man bliver nødt til at være kritisk, fordi politikerne er blevet mere professionelle i deres mediehåndtering. Det er også rigtigt et stykke hen ad vejen, men man kan også vende det rundt og spørge, om politikerne ikke har været nødt til at professionalisere sig, fordi journalisterne kun går op i at lave afsløringer i stedet for at granske rationaler, beslutninger og tankerne bag de beslutninger, der påvirker os alle sammen.«

	Hos TV 2 kan nyhedschef Jacob Nybroe godt nikke genkendende til, at kilderne bliver afbrudt mere, men det er deres egen skyld, mener han.

	»Flere og flere kilder er medietrænede og har kommunikationsvejledere, der lærer dem, hvordan man kommer af med et budskab. Derfor er de ekstremt veltrænede, når de går på tv og har nærmest en opøvet mani for at standse budskaber ud, som de gerne vil af med. Uden at høre, hvad de egentlig bliver spurgt om. Men grundlæggende afhænger interviewteknikken af, hvem der er kilder. Det bliver aldrig en målsætning for TV 2 nyhederne bare at afbryde.«

	Redaktionschef for Deadline på DR2, Heidi Robdrup, har samme oplevelse af, at kilderne er blevet mere medietrænede, og forklarer, at det ikke længere kun er politikere, der er medietrænede, men også såkaldte ekspertkilder. Derfor er det ifølge Heidi Robdrup kun hjælp til selvhjælp, når værterne afbryder kilderne.

	»Afbrydelser får eksperterne til at fremstå skarpere og sker, for at de ikke får lov til at slippe afsted med en sludder for en sladder. Vi skal sikre, at det bliver et godt interview, og så kan det være nødvendigt at afbryde for ikke at spilde seernes tid med udenomssnak.«

	Dermed kan afbrydelser blive en fordel for seerne, mener Heidi Robdrup.

	»Seerne bliver ikke klogere, hvis ikke kilderne bliver afbrudt. Det er værtens rolle at moderere debatten, så alle bliver klogere.«

	Værterne fylder

	I foråret blev Deadline relanceret som et ’signaturprogram’, hvor værterne skulle til at fylde mere, men ifølge Heidi Robdrup har det aldrig været intentionen, at værterne tidsmæssigt skal fylde mere, men at man som seer skal kende den enkelte værts profil og have tillid til værterne: »Hver enkel Deadline-udsendelse skal tage smag og form efter værten. En vært på Deadline skal være et levende væsen, der har en viden og et ekspertfelt. Man skal kunne vide, hvad der som seer venter en i forhold til stil og forcer.«

	Men har man låst sig fast på den kritiske form i stedet for at være facilitator af en debat, der kan oplyse seerne om sammenhænge i samfundsdebatter og politiske processer?

	Ikke ifølge Jacob Nybroe.

	»Selvfølgelig vil vi fra tid til anden afsløre ting, men ni ud af 10 studieinterview er for at sætte en politiske diskussion på spidsen og få blotlagt positioner. Det findes, og det kan kamme over og blive for skingert. Men om det foregår på TV 2 må være op til andre at vurdere. Balancen er selvfølgelig at få svar på spørgsmålene, uden at det tilter og intervieweren bliver hovedpersonen.«

	Heller ikke Heidi Robdrup kan nikke genkendende til kritikken.

	»Jeg er ikke enig, og det er ikke det, vi gerne vil. Der vil være en tid, hvor behovet for det kritiske interview vil være stort, fordi det har manglet. Ligesom der vil være en tid, hvor studiediskussionen vil være oplagt. Det afhænger alt sammen af tiden, historien og værten.«

