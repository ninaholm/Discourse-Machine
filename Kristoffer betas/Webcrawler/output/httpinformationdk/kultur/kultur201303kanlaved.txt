’Vi kan jo ikke lave Deadline hele dagen’
På det nye DR2 ønsker man at skabe plads til, at et større udsnit af den danske befolkning bliver involveret i samfundsdebatten. Og med en udvidelse af sendefladen til 24 timer, håber kanalchef Michael Thouber, at det vil lykkes
’Sort Arbejde’ er et tvistet DR2’sk bud på erhvervsjournalistik.
 Gennem det nigerianske ægtepars drøm om at opbygge en virksomhed, som skal blive større end ISS, ser man, hvilke muligheder iværksættere med anden etnisk baggrund har i Danmark. Man ser, hvad de støder på af genvordigheder i det offentlige system. Det er første gang på dansk tv, at jeg ser en sort mand kalde en hvid mand doven,’ siger DR2’s kanalchef, Michael Thouber.


 Temadag om kussen, Drengene fra Angora, Tal med Gud og Deadline. DR2 er kendt for at være en alsidig kanal, der både kan rumme det højpandede og det kreative. Og sådan vil kanalchef Michael Thouber gerne have, at det bliver ved med at være, nu hvor det nye DR2 er gået i luften. Bare tilsat en højere grad af nyhedsdækning og med et bredere udsnit af danskernes debatterende stemmer.»Der skal være plads til både det langhårede Georg Metz-stof fra Information, det internationale fra Herald Tribune og den bløde kultur- og livsstilsdækning i Politiken. Krydret med et tvist af Berlingskes erhvervsstof,« siger Michael Thouber som svar på, hvilken dagbladslæsning kanalen kan erstatte.
Thouber mener, at public servicekanalernes ansvar for at klæde danskere på til debat øges, i takt med at antallet af avislæsere falder.
»For at engagere danskerne i den offentlige og demokratiske debat skal man have fat i et vist udsnit af den danske befolkning på tværs af sociale og aldersmæssige skel. Vi håber, at kanalen i sin brede variation af tilbud når bredt ud,« siger Michael Thouber og fortsætter:
»Det skal være kendetegnet for DR2, at vi ikke kun er ’Kanal Klog’; på trods af at kanalen har haft det image i mange år. Ambitionen er på godt og ondt at få fat i en bredere målgruppe. Når det så er sagt, så har DR2 jo altid også været den frække lillesøster og det udfordrende alternativ til mainstream-tv. Kanalen skal stadig have lov til at udfordre og dele vandene, og derfor bliver den nok aldrig rigtig stor.«
En invitation
Med relanceringen af DR2 er nyheder blevet en integreret del af kanalen. Dagene starter med morgenprogrammet DR2 Morgen, hvor tidligere vært på Deadline Anja Bo og tidligere radiovært på P1 Niels Krause-Kjær ses i værtsrollerne, senere på dagen kommer programmet DR2 Dagen og hver time sendes der et nyhedsoverblik, som markerer en ny måde for DR2 at være aktuel på.»Den del af DR2, som altid har været velfungerende, er formater som Deadline, Debatten og Detektor, hvor DR2 faktisk allerede har været meget aktuel på sin egen måde. Jeg håber, at man stadig vil opleve, at vi er et seriøst alternativ til den brede nyhedsdækning,« siger Michael Thouber, der ser udvidelsen af sendefladen som en mulighed for at invitere endnu flere seere ind i DR2’s univers.
»Vi kan jo ikke lave Deadline hele dagen. Det ser jeg ikke som en mulighed, for det gør vi jo så udmærket i forvejen. Der er også andre veje ind til en debat i dette land,« siger Michael Thouber.
Et af succeskriterierne for Thouber er, at der kommer nye stemmer i den danske samfundsdebat. Han mener, at debatten bliver fastlåst, ensidig og forudsigelig, hvis det samme korps af mennesker altid får lov til at udtale sig.
»Hvis vi kun hører eksperter tale, så er faren, at det bliver en lidt stillestående debat. Stemmerne skal også komme fra nogle af de yderpositioner, der er i samfundet, de stemmer, som ellers kun bliver behandlet som ofre eller talt meget lidt med,« siger Michael Thouber.
Han tilføjer hurtigt, at der er ikke er tale om en form for smagsdommeri eller udslusning af mennesker med akademisk indsigt.
»Jeg håber, at dette nye format på sigt vil kunne åbne op for flere nuancer i de danske debatter, som ofte bliver trukket meget hårdt op blandt meningsdannere,« siger han.
– Er ambitionen at overtage TV 2 News’ seere?
»Jamen, har de nogen seere på TV 2 News?« spørger Michael Thouber. Han griner i telefonrøret og indrømmer, at han faktisk synes, at TV 2 News gør det godt langt hen ad vejen.
»Ambitionen har aldrig været at gå ind i en kamp med dem. Vi lader dem gøre det, der er rigtig gode til, og så går vi en anden vej. Det, vi har til fælles, er, at vi har en nyhedsdækning, men vi har to vidt forskellige måder at behandle nyhedsdækningen på,« siger Michael Thouber, mens han hurtigt afviser, at de to kanaler kan sammenlignes.
»Hos DR2 har vi stadig en noget bredere palet af tilbud i en samfundsdebat, hvor der hos TV 2 News er meget mere klassisk økonomi og politik.«
Et broget miks
Et af de programmer, som skal få flere danskere til at deltage i samfundsdebatten, er Gadens Parlament med den tidligere politiker Thor Möger som vært. Programmet skal tage emner op, som rører sig blandt danskerne.»Jeg har de senere år oplevet, at der er et langt fra den politiske debat på Christiansborg og i dagbladene til det, der egentligt optager danskerne, når de går til valg. Det hul, som er imellem disse to positioner, vil vi gerne være med til at lukke. Debatten må gerne starte på gaden en gang imellem. Det håber jeg, at Gadens Parlament kan give mulighed for,« siger han.
Satiren, dramaerne, dokumentarerne og krimierne er også stadig at finde på kanalen.
Den omdiskuterede satireserie Det Slører Stadig, som er lavet af indvandrerkvinder sendte en speciel udgave på kanalens åbningsdag i mandags, og serien Newsroom, som er produceret af amerikanske HBO, har også fundet plads blandt nyheder og debat. Mens man i serien Sort Arbejde kan se satiren møde erhvervsstoffet i et program, som beskriver et nigiriansk ægtepars arbejde som rengøringsiværksættere.
Michael Thouber ved godt, at kanalens miks kan virke rodet, men han holder af, at kanalen ikke ligner nogen anden. Da han i udviklingen af kanalens strategi ikke kunne finde nogen lignende kanal, vidste han, at han var på rette spor.
»Vi har taget det gamle DR2, som er et massivt stærkt brand, og taget det bedste med derfra, og så har vi fået tilført et øget fokus på nyheder og aktualitet. Det er det bedste fra to verdener, vi har mikset. Forhåbentlig kommer der et tredje og stadig ukendt land for mange danskere ud af det nye DR2.«

