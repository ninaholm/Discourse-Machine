Fund kræver omskrivning af kontroversiel forfatters biografi
Fundet af Thorkild Hansens dagbøger og breve er ’fantastisk spændende’, siger litteraturforsker og forfatter Poul Behrendt, der mener, det kræver en ny biografi
 
	Information afslørede lørdag det opsigtsvækkende fund


 
	Den danske forfatter Thorkild Hansen, der blandt andet skrev Det lykkelige Arabien, brændte ikke sin ungdoms dagbøger. Det har ellers været en del af myten om hans kontroversielle forfatterskab, men lørdag kunne Information afsløre, at stort set alt – rub og stub af hans efterladenskaber – er bevaret. Et overvældende antal originalmanuskripter, breve, fotografier og dagbøger befinder sig på et antikvariat i København.

	Nyheden om dagbøgernes opdukken overrasker litteraturforsker og forfatter Poul Behrendt, som i sit 1.100 sider lange tobindsværk om forfatteren, Djævlepagten, skriver, at de er destrueret.

	En oplysning, han i sin tid fik fra Thorkild Hansens enke, Gitte Jæger: »Hun forsikrede mig – i et interview, jeg lavede med hende over tre dage i huset i Cabris i Frankrig i 1993 – at de var brændt. Personligt garanterede hun, at Thorkild Hansen havde tilintetgjort dem,« siger han.

	Om hun har udtalt sig mod bedre vidende, da hun gav litteraturforskeren forkerte oplysninger, ved han ikke: »Det kan jo være, at Thorkild Hansen valgte at lade de autentiske dagbøger overvintre et andet sted, som så efter Gitte Jægers død er kommet frem. Jeg anser det for meget lidt sandsynligt, men det er en mulighed.«

	Men hvorfor lavede Thorkild Hansen dette stunt? Var det meningen, at samtiden skulle forvirres, og at eftertiden skulle finde de oprindelige værker og samle trådene? Det mener Poul Behrendt:

	»Hele tiden har det været Thorkild Hansens helt klare mening, at det på et tidspunkt skulle vise sig, at de udgivne pariserdagbøger var fiktive. Det siger jeg allerede i forordet til Djævlepagten. Det har været en del af hans koncept, at hans redigerede dagbøger skulle læses på én måde før hans død – og på en anden efter. Det bekræfter det nye fund også. På et eller andet tidspunkt skulle det være muligt at sidde og sammenligne. Men jeg tror også, han har kalkuleret med, at fiktionen i vingefang, dybde og sammenhæng – om end ikke i sandfærdighed – skulle vise sig at overgå de oprindelige dagbøger.«

	Poul Behrendt er også sikker på, at Thorkild Hansen ønskede, at dagbøgerne i samtiden skulle læses som autentiske dagbøger. Og at Gitte Jæger – hvad enten hun har talt sandt eller løjet – har været del af dette ønske.

– Hvordan reagerede du personligt på fundet?

	»Jeg synes, det er et spændende fund – og det er spændende at få sådan et ’dobbelttjek’ på Djævlepagten. Det kan være, at jeg bliver ked af det på et tidspunkt, men umiddelbart synes jeg, det er helt fantastisk spændende. Under alle omstændigheder bekræfter fundet, at forfatteren som den første i skandinavisk litteratur havde en dobbeltkontrakt kørende med sit publikum. Nu viser kontrakten sig så bare at være, ikke en dobbelt-, men en triplekontrakt.«

– Skal Thorkild Hansens biografi nu omskrives?

	»Jeg er ikke i tvivl om, at i det øjeblik, vi har adgang til Thorkild Hansens oprindelige formuleringer, så skal den skrives om,« siger han. »Jeg har skrevet en historie, hvor jeg hele tiden lader det stå hen, hvad der til syvende og sidst skete, men i en polyfon ramme, hvor mange andre stemmer end Thorkild Hansens egen indgår. Det havde jeg aldrig gjort, hvis jeg havde fået de monofont autentiske dagbøger stukket ud fra start.«

	I Djævlepagten hævder Poul Behrendt, at Thorkild Hansen snart lyver i sine breve, snart i sin dagbog. Hvad sandheden er, ved Behrendt ikke. Han kan bare konstatere, at læseren aldrig ved, hvornår Thorkild Hansen taler sandt. Hverken i breve eller de udgivne dagbøger.

	»Selvfølgelig kender vi heller ikke sandhedsværdien af hans egne dagbøger, men det er i hvert fald det nærmeste, vi kan komme den skrivende stund.«

