Han sætter litteraturen på museum
Vi laver bare det, vi gerne vil lave, lyder Louisiana-direktør Poul Erik Tøjners forklaring på,  hvorfor det traditionsrige museum nu også huser en international litteraturfestival


 Museumsdirektør Poul Erik Tøjner tøver ikke, når han skal bedømme det Humlebækbaserede kunstmuseums seneste påfund  en fire dage lang international litteraturfestival med besøg af nogle af verdens største forfattere:
»Tanken er ikke original, men den er god,« siger Tøjner.
Louisiana Kunstmuseum har rigtignok stolte traditioner, når det kommer til at integrere de forskellige kunstarter. Siden museet i 1958 for første gang slog dørene op, har dets udstillinger løbende været akkompagneret af både musikalske, arkitektoniske og litterære indslag. I en årrække afholdt man nordiske poesidage, i 1980erne fandt østeuropæiske dissidentforfattere et frit talerum her, og det var også på Louisiana, at Salman Rushdie i 1992 viste sig offentligt for første gang efter at have levet under jorden i flere år på grund af sin fatwa.
De seneste sæsoner har Louisiana Live dannet ramme om en række aktuelle, litterære arrangementer, men det er først i år, at museet for alvor tager springet fuldt ud med en decideret festival forbeholdt litteraturen. I sine forberedelser har man blandt andet ladet sig inspirere af litteraturfestivalen i Reykjavik, der er »en særdeles vellykket festival, fordi den formår at skabe et bestemt miljø på et bestemt sted i en række dage«, som Poul Erik Tøjner formulerer det:
»Vi tror på, at vi på Louisiana kan skabe et tilsvarende miljø i en fusion mellem almen kunstinteresse og særlig litteraturinteresse. Og vi tror også på, at kunstnerne vil kunne lide at være her, for museet udgør på mange måder et miljø, som har noget at gøre med det, de laver,« siger han.
Ifølge museumsdirektøren er litteratur og billedkunst på mange måder tæt beslægtede udtryksformer, og det er derfor kun naturligt at forsøge at forene dem under samme tag:
»Den litterære kunst er i mine øjne meget velplaceret i billedkunstens centrum. Når man som publikum almindeligvis går rundt heroppe på museet og ser på billeder, bliver man udfordret på sine øjne. Men man bliver også udfordret på sit sprog, for man kan slet ikke lade være med at snakke med sin sidemand om, hvad man ser, og hvad det betyder. Og er der nogen, som er gode til dét, altså til at formulere sig med sproglig præcision, sanselighed og originalitet, så er det jo forfattere.«
Det talte og skrevne ord
I alt får festivalen besøg af knap fyrre forfattere i de fire dage, den står på, heriblandt Günter Grass, Karl Ove Knausgård, Sofi Oksanen og Kerstin Ekman, der enten vil deltage i oplæsningsarrangementer eller forfattersamtaler  eller begge dele. Uden for museets mure vil en række danske forfattere tage publikum i ørerne og trække dem med på en lydtur med nyskrevne tekster, der forholder sig til steder og kunstværker på Louisiana. Og endelig har også dramatikken fået tildelt en plads i programmet i form af to teatermonologer, fremført af Jens Albinus og Solbjørg Højfeldt.
»Uden helt at gøre museet til et totalteater, har vi forsøgt at iværksætte en form for interaktion mellem det talte og det skrevne ord. Og det er noget, vi gerne vil fortsætte med at videreudvikle på. Vi vil gerne have, at festivalen skal blive en årligt tilbagevendende begivenhed,« siger Poul Erik Tøjner.
 Hvad er succeskriteriet?
»Dels at der kommer en række interesserede mennesker for at se de forfattere, vi præsenterer. Og dels at Louisiana som kulturinstitution får udbygget sit netværk. Vi lever jo af at møde interessante kunstnere i alle genrer, og hvert eneste møde udløser nye ideer hos os.«
 København har i forvejen en international litteraturfestival i form af CPH:LITT. Opfatter I jer som en konkurrent?
»Vi er selvfølgelig konkurrenter i den forstand, at alle kulturelle tilbud må konkurrere om folks tid. Men når det er sagt, ved vi jo også, at øget opmærksomhed om et felt som regel er til gavn for alle inden for det pågældende felt. Der er næppe nogen, der får litteraturforstoppelse af to festivaler.«
 Hvordan kommer I til at adskille jer?
»Det må jeg svare ufrivilligt arrogant på, for det er faktisk ikke noget, jeg tænker særlig meget over. Vi laver bare det, vi gerne vil lave. Der er så mange faktorer heroppe på museet, som er med til at gøre vores aktiviteter særligt Louisiana-agtige.«
 Hvem glæder du dig mest til at se?
»Lige nu sidder jeg og læser Karl Ove Knausgård, og ham glæder jeg mig til at se. Det er jo altid interessant at se giraffen, mærke nærværet og høre stemmen bag. Men jeg glæder mig også til at opleve de mere nicheprægede ting, som man kan være i fred med på en helt anden måde,« siger Poul Erik Tøjner.
Louisiana Literature fortsætter i dag og i morgen med.


