Film overdriver, men den har en pointe
Formanden for Dansk Fængselsforbund Kim Østerbye og chef for Københavns fængsler afviser, at forholdene ser så dramatiske ud i de danske fængsler, som, R, skitserer. De bekræfter dog, at der hersker et fangehierarki, som er svært at gøre noget ved pga. et i forvejen hårdt pres på fængslerne. Kim Østerbye savner politisk vilje


 Den nye fiktive film, R, forsøger at skildre et autentisk og hårdt billede af, hvad det kan sige, at være fange i et dansk fængsel. Fængselsbetjent Kim Vestergaard Winther og tidligere indsat i Horsens Statsfængsel Roland Møller, som begge spiller med i filmen, siger i dagens Information, at filmen er så realistisk, som den overhovedet kan blive. Det er en kamp at være fange i det interne hierarki, som hersker i fængslet - hvor de stærke bestemmer, og de svage betaler prisen.
Peter Vesterheden, fængselsinspektør og chef for Københavns Fængsler, er en af de ansatte i Kriminalforsorgen, som har set filmen inden Danmarkspremieren torsdag. Han er uenig i, at filmen skitserer virkeligheden for et fængsel i Danmark.
»Der er lagt mere end 20 pct. dramatik oveni. Samtidig er filmen lavet på baggrund af 10 års voldsomme oplevelser, der er samlet sammen til ét år i filmens virkelighed,« siger han.
Peter Vesterheden bekræfter, der er et hierarki i fængslerne, som kan være voldsomt for de svage fanger.
- Er det ikke et problem, at der ikke bliver skredet ind over for det?
»Jo, og det gør vi også. Men det er som, når man ser på mobning i en skoleklasse. Der har læreren også en udfordring i, at hvis man for tydeligt og umiddelbart skrider ind over for den mobbede, så risikerer man at gøre situationen værre,« siger Peter Vesterheden.
- Hvad skal man så gøre som fængselsbetjent?
»Som Kim Vestergaard Winther også selv nævner, behandlingsafdelinger og nogle afdelinger, hvor man giver tilbud til de svage. De muligheder har fangerne i dag.«
Peter Vesterheden tilføjer, at der de seneste år har været stort fokus på at få kriminelle ind i fængslerne, men at der nu også må sikres øget fokus på vilkårene i fængslerne for at få de indsatte ud af kriminaliteten.
Politisk vilje mangler
Formanden for Dansk Fængselsforbund Kim Østerbye har ikke set filmen, men han mener, at den kritik som Kim Vestergaard Winther og Roland Møller kommer med af det danske fængselssystem er en overdrivelse.
Kim Østerbye forklarer, at der ikke er ret mange officielle grove overfald i landets fængsler, selvom truslen er der.
Han bekræfter dog, at der er et fangehierarki i fængselsverdenen, som er svært at gøre noget ved, fordi der er 20-40 indsatte på en fællesskabsafdeling og kun to betjente.
»Der presses flere fanger ind i fængslerne i dag, og vi straffer hårdere og længere i Danmark end nogensinde før. Det har også nogle konsekvenser for fængslerne. I takt med, at vi er udsat for sparerunder, forfalder fængslerne nemlig, og der er færre og færre på arbejde,« siger Kim Østerbye. Han vil derfor have mindre afdelinger med øget personaletæthed.
Derudover påpeger Kim Østerbye, at der også skal en politisk vilje til, hvis der virkelig skal ske noget:
»Hvis vi havde en regering, som kunne andet end at stramme den kriminelle lavalder, så satte de sig ned og lavede en plan for, hvordan man udviklede kriminalforsorgen politisk. Hvis man skal imødekomme det her, så er politikerne altså nødt til at hjælpe til, men det tror jeg desværre ikke, vi får dem til.«


