Modellen er en bøjle til tøjet
Magasinet DANSK viser 10-års-jubilæumsudstilling på Dansk Design Center. Og Copenhagen Fashion Week startede i går


 Opringning til Københavns Rådhushal, hvor Kim Grenaa, kreativ direktør i firmaet GrenaaBuchard, er i gang med at forberede ét af firmaets 10 modeshows i modeugen.
— I har lige udgivet nummer 27 af DANSK Magazine ...
» ... ja, 27 på 10 år. Og nu har vi sammen med Dansk Design Center valgt fire-fem modeeksempler fra hvert år i perioden: kjoler, smykker, tilbehør.«
— Det forekommer mig at selve håndværket i tøjet er blevet bedre. Det er ikke længere så sjusket syet, som det så ud dengang ...
»Der var en periode fra slutningen af 1990’erne, hvor avantgarden var meget dekonstruktivistisk. Det var et bevidst valg når det hele var lidt flosset og hullet. Men det har også noget at gøre med, at moden i Danmark gennem perioden er blevet internationaliseret. For 10 år siden var der kun otte shows på modemessen i Copenhagen Fashion Week. I år er der 44.«
— På den flotte udstilling i DDC er der en blackbox med 10 videoer fra 10 års modeshows. Kunne du godt, hvis det var udenlandsk materiale, sætte årstal på de enkelte, uden at vide, hvad der var hvad?
»Det tror jeg bestemt, jeg kunne. Mode er et pejlemærke år for år.«
— Interesserer du dig for ældre perioders mode?
»Ikke sådan at jeg bruger stiltræk til at lave noget lignende. Så er det ikke længere mode, men stilkostymer og -scenografi. Og selv i filmkostymer kan man i øvrigt godt se den periode slå igennem, som kostumerne er lavet i. Tøjet i Grease-filmen er meget præget af 1978, selv om det hele helst skal ligne 1950’erne.«
— Du og Uffe Buchard talte ved udstillingsåbningen, som om effekter forud for DANSK, var fra før Ruder Konges tid. Giver mode en meget flygtig tidsfornemmelse?
»Det har nok noget med alder at gøre. For 10 år siden var jeg 28, og vi har virkelig nået noget på de 10 år. 27 numre af magasinet, og lige nu udstillingen på DesignCentret, som vi har arrangeret og sat op på to måneder.«
— Hvordan redigerer I tidsskriftet?
»Vi stiller store krav til dem, der er med i bladet. Også til annoncerne, kvalitets- og billedmæssigt.«
— Man kan godt få en fornemmelse af, at det er personer fra Mars, der optræder på fotografierne. Eller en tynd pige i smart tøj, der ser ud til at anoreksibrække sig i en snavset håndvask ...
»Hvert nummer kommer i 20.000 eksemplarer og bliver solgt i både Danmark og udlandet. Så det er ikke et blad, alle skal have. Det må gerne være provokerende, dragende. Jeg synes modefotografi er en kunstart. Og når pigerne er så tynde, er det, fordi tøjet er det vigtigste. Jeg kan godt lide runde former, men modellerne er groft sagt en bøjle at hænge tøjet op på.«
 
Udstillingen på Dansk Design Center er åben til 4. marts

