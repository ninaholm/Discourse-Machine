Radiovært: Selvcensur i DR
Politikernes pres på DR har sneget sig indenfor i DR Byen, og især ét bestemt politisk parti har lige så stille fremtvunget en høj grad af selvcensur i DR. Sådan lyder det fra værten på P1's 'Filmland', Per Juul Carlsen i et internt indlæg. Flere medarbejdere bakker ham op
P1-vært Per Juul Carlsen mener, DR er meget politisk styret.


 »Jeg fornemmer selvcensuren kraftigere og kraftigere,« skriver radiovært Per Juul Carslen blandt andet i sit indlæg på Danmarks Radios interne debatside.
Som reaktion på de seneste ugers debat om Danmarks Radios håndtering af fejl og berigtigelser, er debatten blusset op på Danmarks Radio interne hjemmeside.
Især radiovært Per Juul Carlsen er kritisk over for den måde, som ledelsen har tacklet de seneste ugers fejl på. Han kritiserer ikke kun de seneste ugers episoder, hvor gæsters udtalelser i radioprogrammet 'Sproglaboratoriet' og nyhedsprogrammet 'Deadline' fik Danmarks Radio til at bringe berigtigelser og efterfølgende slette en af dem.
»Desværre stikker skidtet jo dybere end den her 'mugne affære',« skriver han.
Ifølge radioværten er det et generelt problem, at cheferne på Danmarks Radio lader sig påvirke af politisk pres udefra.
»Der bliver ikke udøvet direkte censur (i DDR'sk forstand) i DR, men derimod selvcensur, som - når den får lov at formere sig - kan være lige så ødelæggende som direkte censur,« skriver Per Juul Carlsen.
Danmarks Radios programansvarlige direktør Mette Bock er »dybt bekymret« over indlægget fra Per Juul Carlsen.
»Det må aldrig nogensinde blive angst eller selvcensur, som driver DR's journalister og programmedarbejdere, for så har DR ingen berettigelse. Men der er ikke noget nyt i, at DR er eksponeret. Lige siden grundlæggelsen i 1925 har der været offentlig debat om DR's programvirksomhed. Der er mange, der har meget stærke holdninger til det, vi laver, og der er mange, der gerne vil forsøge at påvirke vores arbejde«.
- Ud fra den debat, der er foregået på DR's intranet, kunne det godt tyde på, at Per Juul Carlsen ikke er den eneste, der føler, at der foregår selvcensur.
»Det er dybt bekymrende, og vi skal gøre alt, hvad vi kan, for at komme det til livs. Sådan skal det ikke være, og vi arbejder på at finde ud af, hvordan vi kan få tingene frem. Vi følger op på den interne debat, og jeg har også sagt til Per og hans kolleger, at de skal komme til ledelsen med det samme, hvis de hører noget om det. Som ledelse hører vi jo ikke alt, hvad der foregår.«
- Per Juul Carlsens skriver, at der især et 'magtfuldt politisk parti, der lige så stille har fremtvunget en høj grad af selvcensur i DR'. Hvorfor har Dansk Folkeparti fået så stor indflydelse i de beslutninger, der bliver taget i DR?
»Det har de heller ikke. Dansk Folkeparti har ikke større indflydelse end noget andet parti. Vi bedriver ikke partipolitik i DR. Vi bedriver journalistik og programvirksomhed.«
Rent knæfald
- Nu har der jo tidligere været et eksempel på et medlem af Dansk Folkeparti, som fik indflydelse på flere beslutninger i DR's øverste ledelse.
»For mig at se er det uforståeligt, hvis der er en medarbejder i DR, som synes, at vi tænker partipolitisk, når vi bedriver journalistik,« siger Mette Bock.
Ikke desto mindre har andre DR-medarbejdere også blandet sig i debatten - heriblandt P1's formiddagsvært Poul Friis, som på den interne medarbejderside kommer med et konkret forslag til ledelsen.
»Orwells Winston Smith kunne evt. ansættes for at fortsætte sin evige redigering af historien, så den til enhver tid passer til den aktuelle og officielle situation,« skriver han. Vært og programmedarbejder på DR Musik Celine Haastrup undrer sig også.
»Umiddelbart ligner det et knæfald for et meget aktivt bestyrelsesmedlem og en angst for at være rød lejesvend, og det kan da ikke være det der er tale om?,« spørger hun.
P1's freelancer Klaus Rothstein er uforstående over for den måde, DR har håndteret det fejlcitat om Pia Kjærsgaard, som en gæst i programmet 'Sproglaboratoriet' sagde i en udsendelse.
»Dansk Folkepartis bestyrelsesmedlem klager til generaldirektøren, som sender en undskyldning til Pia Kjærsgaard og beder programmet om at bringe en rettelse. Kan det nu være DR's opgave at undskylde for noget som en  gæst  har sagt om en politiker? Er det ikke gæstens personlige mellemværende med politikeren? Burde DR ikke nøjes med at rette og beklage - og så lade det være op til gæsten at undskylde?,« skriver Klaus Rothstein. Mette Bock er til gengæld uforstående over for kritikken af DR's håndtering af sagen om Ole Hyltoft, der klagede over et fejlcitat.
»Ole Hyltoft blev i den her sag blevet behandlet, som enhver anden sag ville have været behandlet. Sådan er det. Dansk Folkeparti er aktive i debatten ude i det offentlige rum, og det er andre partier også. Dansk Folkeparti har ingen særstatus i forhold til, hvad der foregår i DR.«
Per Juul Carlsen har ikke ønsket at kommentere hans indlæg i DR-debatten yderligere.

Se hele Per Juul Carlsens indlæg  www.information.dk

