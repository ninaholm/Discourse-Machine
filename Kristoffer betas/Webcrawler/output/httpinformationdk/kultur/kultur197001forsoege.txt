’Jeg skal forsøge ikke at kaste en lille smule op’
En overvældet Bjørn Rasmussen modtog i går som den første debutant Montanas Litteratur-pris på 100.000 kroner for romanen ’Huden er det elastiske hylster, der omgiver hele legemet’


 Pablo Llambías, Helle Helle, Lars Frost, Hanne Højgaard Viemose og Janina Katz blev alle forbigået, da Montanas Litteraturpris fredag aften blev uddelt for sjette år i træk. Dommerkomiteen valgte i stedet at tildele prisen — som ud over æren består af 100.000 kroner — til den blot 29-årige Bjørn Rasmussen for hans debutroman Huden er det elastiske hylster, der omgiver hele legemet.
Det er første gang, prisen går til en debutant. Og det var da også en tydeligt benovet prisvinder, som iført cowboybukser og -skjorte, tog imod i festsalen på Testrup Højskole.
»Tusind tak, det er meget overvældende — jeg skal forsøge ikke at kaste en lille smule op i min egen mund,« sagde han.
Som begrundelse for prisen anfører dommerkomiteen, at Bjørn Rasmussen »med suverænt anslag og maksimal stilistisk intensitet gennemskriver en kompleks historie om identitet og seksualitet, underkastelse og overlevelse, og gør det dels med imponerende sans for intertekstuel dialog, dels med reflekteret kritik af samfundsskabte normer.«
Bjørn Rasmussen er uddannet fra både Dramatikeruddannelsen i Aarhus og Forfatterskolen i København.
Han debuterede som dramatiker i 2004 med audioguide-dramaet Myg marcherer i sødt blod. Huden er det elastiske hylster der omgiver hele legemet er hans første bog.
’En meget personlig bog’
Til at overrække prisen, som traditionen tro blev uddelt på den sidste dag på ugekurset Tag og læs! på Testrup Højskole, var repræsentant for Montana Møbler A/S Joakim Lassen.
Han benyttede lejligheden til at kalde litteraturprisen for et af de sponsorater, han er specielt glad for at uddele, men skyndte sig at tilføje: »Ikke at der er nogle sponsorater, vi ikke er glade for.«
I sin egen takketale fortalte Bjørn Rasmussen kort om sit ambivalente forhold til sin egen roman.
»Det er en meget personlig bog for mig, og samtidig er jeg også ekstremt fremmedgjort over for den. Hvis det er et barn, er det et underligt gammelt spædbarn — eller et 15 år gammelt adoptivbarn,« sagde han — formentlig med henvisning til romanens 15-årige hovedperson, der som han selv lyder navnet Bjørn.
Årets publikumspris, også kaldet champagneprisen, der findes via en afstemning blandt kursets deltagere, gik ligeledes til debutforfatteren, som dermed gjorde rent bord.
Med æren fulgte tradi- tionen tro en kasse champagne.

