'Stemmen' fra Blekingegadebanden træder frem i lyset
Det var Bo Weymann, der gemte sig bag den anonyme stemme i Peter Øvig Knudsens bøger om Blekingegadebanden. I dag træder han for første gang frem for offentligheden ved pressevisningen af en ny dokumentarfilm om banden. 'Det er min pligt, og det har varet alt, alt for længe, før jeg kom hertil',siger han - to dage før premieren på filmen på fredag
Bo Weimann - som i dag kalder han sig Weymann - føres her væk af politiet i 1990. Han blev dømt for sin medvirken i Blekingegadebandens aktiviteter, og fortryder i dag sin fortid. Han vedgår, at han er -stemmen- i Peter Øvig Knudsens bøger om banden. I dag står Weymann frem ved et pressemøde som led i et veltilrettelagt pr-stunt før premieren fredag på Anders Riis-Hansens film -Blekingegade banden-. Arkiv


 Gætterierne om den anonyme fortæller i Peter Øvig Knudsen bøger om Blekingegadebanden kan nu endelig høre op. 
I forbindelse med premieren fredag på Anders Riis-Hansens film om Blekingegadebanden, der baserer sig på Øvigs bøger, træder Bo Weymann, et af de mere aktive medlemmer af banden, i morgen frem for at sone sine forbrydelser ved en pressevisning i Imperial-biografen i København. 
"Min del af Blekingegadebandens historie varede seks år. I filmen fortæller jeg min historie om, hvordan det kunne komme så vidt," skriver Bo Weymann i en pressemeddelelse forud for arrangementet. Bo Weymann modtog i 1991 en dom på syv års fængsel efter at have siddet to år i varetægt. I dag er han it-direktør i Dansk Biblioteks Center (DBC) og kalder sig nu ikke længere Weimann, men Weymann.
I pressemeddelelsen begræder Bo Weymann sine fortidige handlinger og tager samtidig ansvar for en række forbrydelser, som ingen af bandens medlemmer tidligere har erkendt. Det drejer sig blandt andet om de særdeles voldelige røverier ved Herlev Postkontor i 1985 og i Daells Varehus i 1986.
En rejse mod sandheden
Bo Weymann forklarer endvidere, at han står frem nu i et forsøg på at sone sine fortidige syndere:
"En dom i det danske retssystem giver mulighed for afsoning af skyld og forbrydelse. Men den personlige soning slutter ikke efter tilbagevenden til samfundslivet, og i mit tilfælde har det været en længere rejse at nå frem til beslutningen om nu endelig at fortælle sandheden," udtaler 
Bo Weymann, der fortryder, at han ikke tidligere har lagt kortene på bordet. 
"Jeg stod ikke frem i 1988 eller senere, men først nu alle disse år efter. Det er på ingen måde glorværdigt," erkender han.
Med sin medvirken i den kommende dokumentarfilm håber han at kunne rette op på det forsømte.
"Det kan give et væsentligt element af indsigt i, hvad der kan drive politiske idealister så vidt og få mennesker til at transformere idealisme til kynisk fanatisme. Gøre og mene ting, som i en begyndelse og mange år efter virker fuldstændigt bizarre. Kun på den måde kan man som samfund sætte ind imod den slags uvæsen, som jeg har haft ansvaret for," skriver han.
Bo Weymann understreger, at han gik ud af Blekingegadebanden i foråret 1988 - altså før det skæbnesvangre røveri på Købmagergade i november 1988, der kostede en betjent livet - og at han siden har afholdt sig fra enhver form for ulovligheder.
Hverken instruktøren Anders Riis-Hansen eller Peter Øvig Knudsen ønskede i går at svare på spørgsmål angående Bo Weymanns beslutning om at træde ud af anonymiteten. 
Det vil den tidligere kriminalinspektør Jørn Moos til gengæld gerne. Han stod bag efterforskningen af Blekingegadesagen og har siden fortalt om sine oplevelser i bogen Blekingegade-betjenten. 
Jørn Moos mødte Bo Weymann første gang ved anholdelsen af ham i 1989, og de seneste par år har de to været i løbende kontakt med hinanden. 
For Jørn Moos er det en befrielse, at Bo Weymann endelig træder frem og bekender sin fortid. "Jeg synes, det er en rigtig god idé. Jeg kender efterhånden Bo ret godt og ved, at han gør det, fordi han gerne vil gøre op med det liv, han har levet tidligere."
- Du har i nogle år vidst, at det var Bo Weymann, der var stemmen i Peter Øvigs bog. Alligevel har du valgt ikke at komme frem med det - hvorfor?
"Det har været Peter Øvigs historie, og den synes jeg, han skulle have lov at have for sig selv."
- Du har slet ikke tænkt, at offentligheden kunne have en interesse i at vide det?
"Jo, men jeg har valgt at sige, det måtte vente, indtil tiden var moden. Og det har jeg det egentlig godt nok med."
- Hvad er dit indtryk af Bo Weymann som person?
"I dag synes jeg, han er et ordentligt menneske. Han vil noget andet med sit liv, end han ville engang. Man kan ikke gøre det ugjort, man har gjort engang. Men man kan fortælle, at det var noget møg og dermed få rettet op på nogle af tingene. Dels af hensyn til sig selv, men i høj grad også af hensyn til nogle af dem, det er gået ud over. Og det er det, Bo er i gang med"
- Tror du det kan få andre fra dengang til også at lægge kortene på bordet? 
"Det vil jeg håbe. Det er mit håb, at den, der trykkede på aftrækkeren i Købmagergade den 3. november 1988 også på et tidspunkt vælger at sige: 'Det var mig, der gjorde det'," siger Jørn Moos.
Filmen om Blekingegadebanden har premiere fredag, men vises allerede i dag for pressen ved et særligt arrangement, hvor 'stemmen' - nu bedre kendt som Bo Weymann - vil tale ud. 
Ifølge filmens instruktør Anders Riis-Hansen er det vigtigt at høre historien om Blekingegadebanden fra de, der selv var med:
"Ved at søge svaret på, hvad der fik dem til at tage de første små skridt ud i kriminalitet, og senere langt større og skæbnesvangre skridt, tror jeg vi bliver klogere på, hvorfor nogle mennesker ender der, hvor intet middel længere er helligt i kampen for at nå ens mål." 


