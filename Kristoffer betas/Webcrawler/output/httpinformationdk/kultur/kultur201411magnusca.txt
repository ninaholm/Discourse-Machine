Magnus Carlsen genvandt skak-VM
Matchen i Sotji sluttede med en spektakulær norsk gevinst
Skak


 Det 11. parti i skak-VM i Sotji skulle blive matchens sidste. Med en føring på 5,5-4,5 kunne Magnus Carlsen med en gevinst sikre sig VM-titlen. Men hvor hårdt ville nordmanden satse med de hvide brikker i en situation, hvor en remis var nok til at tvinge Viswanathan Anand til at vinde det 12. parti bare for at få omkamp? Eller med andre ord: Skulle han beslutte sig for aggressivt eller forsigtigt spil? Carlsen valgte klogeligt et miks af begge dele:
1.e4 e5 2.Sf3 Sc6 3.Lb5 Sf6 4.0–0 Sxe4 5.d4 Sd6 6.Lxc6 dxc6 7.dxe5 Sf5 8.Dxd8+ Kxd8 ...
Berlinforsvaret i spansk parti. ’YABB!’ kunne man læse på en hjemmeside. Det står for Yet Another Boring Berlin (Endnu en kedelig berliner).
9.h3 Ld7 – en afvigelse fra Anand, men alligevel kendt teori – 10.Sc3 h6 11.b3 Kc8 12.Lb2 c5 13.Tad1 b6 14.Tfe1 Le6 15.Sd5 g5 16.c4 Kb7 17.Kh2 a5 18.a4 Se7 19.g4 Sg6 20.Kg3 Le7 21.Sd2 Thd8 22.Se4 Lf8 23.Sef6 b5!
Iderigt spillet af Anand, der ikke har tænkt sig at sidde med hænderne i skødet og lade Carlsen diktere begivenhedernes gang. Nordmanden gør utvivlsomt det rigtige ved at ignorere dette bondeoffer:
24.Lc3 bxa4 25.bxa4 Kc6 26.Kf3 Tdb8 27.Ke4 ...
Se diagrammet.
En original kongecentralisering, og her reagerer Anand med et nyt fantasifuldt træk:
27. Tb4?! 28.Lxb4 cxb4?
Han burde vel have slået med a-bonden for at aktivere tårnet på a8. Nu begynder Carlsen-kværnen at male: 29.Sh5 Kb7 30.f4! – måske allerede afgørende, kluklatteren på norsk fjernsyn blev i hvert fald endnu højere ...
30. gxf4 31.Shxf4 Sxf4 32.Sxf4 Lxc4 33.Td7! – Anand ånder endnu, men det er kun gennem gæller – Ta6 34.Sd5 Tc6 35.Txf7 Lc5 36.Txc7+ Txc7 37.Sxc7 Kc6 38.Sb5 Lxb5 39.axb5+ Kxb5 40.e6 b3 ...
Tidskontrollen er overstået, og hvid er i fuld kontrol:
41.Kd3 Le7 42.h4 a4 43.g5 hxg5 44.hxg5 a3 45.Kc3 ... Og Anand kapitulerede og gratulerede. Et spektakulært sidste parti at lukke matchen med. Carlsens samlede sejr blev på 6,5-4,5, og han var synligt glad – og lettet. For nu kan han sidde og sole sig på VM-tronen, indtil en ny bejler til VM-titlen banker på hans dør. Og det bliver næppe Anand.
Men på den anden side: Det sagde man også for et år siden, umiddelbart efter at han havde mistet sin titel på hjemmebanen i Chennay. Inderen bliver 45 år i næste måned, mens Carlsen fylder 24 på søndag og roligt kan sætte et stort lys i lagkagen.

