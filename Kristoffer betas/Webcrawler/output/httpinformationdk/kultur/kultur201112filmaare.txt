Filmåret 2012: 10 film at glæde sig til
Et nyt, stort set uudforsket filmår tegner altid til at blive bedre end det forgangne. Her er 10 film, filmredaktøren glæder sig til at se — en enkelt af dem har han endda allerede set én gang
Informations filmredaktør glæder sig til Steven Spielbergs nye film, ’War Horse’, der er baseret på et populært teaterstykke og handler om en hest og dens oplevelser under Anden Verdenskrig.


 War Horse
To danske skuespillere, Nicolas Bro og David Dencik, er på rollelisten i Steven Spielbergs nye film, der er baseret på et populært teaterstykke og handler om en hest og dens oplevelser under Anden Verdenskrig. Når Spielberg er bedst, formår han at tøjle sentimentaliteten og levere underholdning som få andre — lad os håbe, han gør det i War Horse.
Premiere 12. januar.
Mission: Impossible — Ghost Protocol
Efter de britiske og amerikanske anmeldelser at dømme er dette den bedste af de fire Mission: Impossible-film. Og det er måske ikke så mærkeligt, i betragtning af at det er animationsmesteren Brad Bird (Drengen og jernkæmpen, De Utrolige, Ratatouille), der står bag. Nej, han har ikke instrueret skuespillere på dén måde før, men han tænker visuelt og har sans for action, humor og en god historie.
Premiere den 26. januar.
The Artist
En fransk stumfilm, der foregår i Hollywood i 1920’erne — og handler om en stumfilmstjerne, der får problemer, da talefilmen kommer — og virkelig demonstrerer, hvad filmmediet formår. Det lyder måske tosset, men det er ikke desto mindre, hvad Michel Hazanavicius har præsteret med den fremragende The Artist, der har den kækt smilende storcharmør Jean Dujardin i titelrollen.
Premiere den 9. februar.
The Muppets
Jeg indrømmer det, jeg er muppet-freak, og jeg glæder mig som et lille barn til den nye muppet-film, der skulle være et vellykket forsøg på at give salig Jim Hensons dejlige dukker nyt liv. »It’s time to put on make up, it’s time to dress up right …«
Premiere den 9. februar.
Jernladyen
Det er godt nok instruktøren af Mamma Mia, Phyllida Lloyd, der står bag denne film om Margaret Thatcher, men chancen for at se Meryl Streep spille den tidligere britiske premierminister og jernlady er noget, man kun kan se frem til. Hvis nogen kan spille den rolle, er det Meryl.
Premiere den 23. februar.
Hugo Cabret 3D
3D kan jeg godt undvære, men Martin Scorseses første familiefilm, der foregår på en banegård i Paris i 1930 og handler om en forældreløs dreng og hans oplevelser, MÅ jeg bare se. Skal man tro anmelderne, har jeg god grund til at glæde mig.
Premiere 15. marts.
En kongelig affære
Nikolaj Arcel, instruktøren bag blandt andet Kongekabale og De fortabte sjæles ø, fører os i sin nye film tilbage til 1700-tallets Danmark og skildrer intrigerne ved Christian VII’s hof og balladen med Struensee og Caroline Mathilde. En kongelig affære kunne gå hen og blive årets danske filmoplevelse. Der er i hvert fald masser af dramatik i begivenhederne bag.
Premiere 29. marts.
A Dangerous Method
Modtagelsen i udlandet har været lidt blandet, men det ændrer ikke ved det fascinerende i en film om venskabet mellem Freud og Jung og psykoanalysens fødsel med Viggo Mortensen, Michael Fassbender og Keira Knightley i hovedrollerne, instrueret af David Cronenberg. Men hvorfor i al verden skal vi dog vente så længe på den?
Premiere den 21. juni.
Den skaldede frisør
Susanne Bier vender tilbage til den romantiske komedie i sin første film siden den Oscarbelønnede Hævnen. Med Biers faste makker, Anders Thomas Jensen, som medmanuskriptforfatter og Pierce Brosnan, Trine Dyrholm, Paprika Steen og Kim Bodnia på rollelisten kan det godt gå hen og blive temmelig morsomt.
Premiere den 30. august.
Hobbitten: En uventet rejse
Den er ikke til at komme udenom, også selv om det ikke er mexicanske Guillermo del Toro, men newzealandske Peter Jackson, som sidder i instruktørstolen. Visuelt vil den første af de to Hobbitten-film sikkert ikke fejle noget. Spørgsmålet er dog, om Jackson har et lidt bedre greb om historien, end han havde i de to sidste Ringenes Herre-film.
Premiere 12. december.

