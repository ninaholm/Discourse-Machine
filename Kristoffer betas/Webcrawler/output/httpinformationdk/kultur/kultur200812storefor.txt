Den store fortrængning
Vi har smidt 7-800 års historie og erindring på møddingen og forvandlet Danmark til et lille, lasket land. Det er en af de største årsager til mange af tidens uretfærdigheder og uro. Det siger Hans Edvard Nørregård-Nielsen, der mener, at julen er en kortvarig sonde tilbage til noget nært og menneskeligt


 I begyndelsen af Som Sagt - det seneste og sidste bind i Hans Edvard Nørregård-Nielsens erindringsserie - befinder han sig på et sanatorium i Milano. Her er han taget ned for at tabe nogle kilo og rette op på års søvnunderskud. 
Mens han ligger nedsunket i et mudderbad og betragter den dorske bræmme af snavset vand, der har samlet sig om hans mave, der som en nydelig ø med et hul i midten egentlig kun mangler et par palmer, har han tid nok til at tænke over tidens dårskab og den ubalance, han mener præger vores samfund.
"Vi lever med en diffus oplevelse af, at noget er tabt. Det er som katten, hvis killinger, vi har druknet for den. Den går rundt og ved godt, at noget er rivende galt, indtil den vender rumpen til og gør sig klar til et nyt kuld. Vi har druknet det hele i rettigheder og samtalekøkkener, og samtidig mener jeg, at min generation har været svinsk i den forstand, at vi har glædet os frem mod en verden, der skulle bliver mere retfærdig og rimelig. For at nå det har vi drevet rovdrift på natur og ressourcer. Det kunne måske have været retfærdiggjort, hvis verden var blevet mere rimelig, men i stedet har vi, siden jeg var dreng, tyvedoblet vores personlige krav og forventninger. Det, vi sender den anden vej til de fattige, er så forsvindende lidt, at det er flovt. Der er ikke for fem flade ører etik i det - kun selviskhed fra os, der afgør og bestemmer alt," siger Hans Edvard Nørregård-Nielsen i de højloftede og smukke lokaler i Ny Carlsbergfondets direktion i Brolæggerstræde i det indre København.
Selv er han det levende eksempel på velfærdssamfundets potentialer, men måske også dets omkostninger. 
Som et billede på den sociale mobilitets muligheder har han bevæget sig fra armoden i Sønder Nissum og over kunsthistorien langt ind på de bonede gulve som direktionsformand i Ny Carlsbergfondet, hvorfra han årligt uddeler 60 millioner kroner i støtte til dansk kunst og kultur. 
Sonde tilbage i tiden
Evigt ejes kun det tabte, siger man, og det har været et om-drejningspunkt i Hans Edvard Nørregård-Nielsens erindringsbøger, siden det første bind, Mands Minde, udkom i 1999.
"Man plejer at sige, at mands minde er tre generationer, og at de tre generationer grundlæggende kan stå inde for hinanden. Men når jeg har kigget på min farfars, min fars og mit liv, må jeg sige, at den tredjedel, jeg repræsenterer, ikke har nogen forbindelse til de to andre. Alt, hvad jeg lærte dengang, er fuldstændig uanvendeligt i dag."
Ifølge Nørregård-Nielsen er julen, ud over at komme på det helt rigtige tidspunkt, nemlig et tidspunkt "hvor man er tæt på at hænge sig i et stykke Randers-reb", en kort pause fra denne livsstil og en sonde tilbage i tiden til noget nært og historisk, som vi resten af tiden gør alt for at lægge afstand til.
"Konsumjulen er ikke til at holde ud, og i den forstand er der mange mekanismer, der modarbejder julen. Men hvis jeg lader mig dirigere af samfunds-mekanismer, så er det ikke samfundets skyld. Så er det, fordi jeg er en svag idiot," siger han.
"Til gengæld mener jeg, at hvis man ikke havde julebudskabet, måtte man opfinde det. Jeg holder så meget af budskabet om, at der sker noget nyt og godt, som ligger uden for vores egen indflydelse. Der er en lille glæde, der uanset hvad ligger og ulmer under overfladen. I min erindring ligger juleaften ikke med et års mellemrum, men i forlængelse af hinanden. Den udgør højdepunkter sammen med nogen, man holder af, der viste sig fra deres bedste side."
"Alle dem, jeg vil huske på i mit liv, eksisterer gennem juleaften. Alle mennesker prøver at bryde ud af deres utilstrækkelighed juleaften for at glæde andre. Julen er stærk, fordi den sender så mange strenge tilbage i tiden. Derfor hører al savn også med," siger Hans Edvard Nørregård-Nielsen, der kalder sig selv "salmebogs-kristen".
"Jeg hviler bedst mine tanker og fornemmelser i salmerne hos folk, der har formået at udtrykke deres glæde for livet og deres angst for døden i en lutret form. Hos Grundtvig finder jeg en tyngde og oprigtighed, som når han i "Kirkeklokke!" skriver: "Men som barn på landet, jeg var hjemme, Julemorgen var mit himmerige, den du meldte mig med englestemmer, kimed klart den store glæde ind". Salmerne er et korset, der giver mig fortrøstning i forhold til de småting, jeg går og tumler med, og de anfægtelser, jeg har. Der er nogen, der har gået der før mig."
Stedets betydning
"Kristendommen er nok blevet en lidt fjern størrelse for mig, men jeg holder meget af den som en integreret del af vores humanisme. Den er for mig 1000 års bearbejdning af det værste ved den indre svinehund, som gør, at vi ikke går rundt og uddeler nakkeskud på må og få. Det er det etisk bærende i kristendommen, der giver mest mening for mig," siger Hans Edvard Nørregård-Nielsen og indrømmer straks, at julen for ham er lige så fuld af skilsmissefamiliens hensyn og følelser af utilstrækkelighed, som den er for mange andre danskere. Han mener af mange grunde heller ikke, at den længere kan kaldes et samlingspunkt, men den udgør en prisme for noget af det, vi har mistet; nemlig erindringen om stedets og menneskers betydning.
"Mange mener, at fortiden ikke kan bruges til så meget. Men jeg vil mene, at vi langt fra ved nok til at kunne bevæge os videre. Ens egen lille smertelige forundring over, hvem man egentlig er som menneske, kræver en kredsen om fortiden og barndommen, som har gjort en til den, man er. Jeg kan ikke fordrage tidens tendens til navlepilleri, men man kommer ikke videre, hvis man ikke har haft forundringen over, hvad det egentlig er, man repræsenterer, og hvad det er, der har haft betydning," siger Hans Edvard Nørregård-Nielsen, der pointerer, at det har været en drivkraft i hans forfatterskab de senere år.
"Jeg kan ikke huske et telefonnummer i to sekunder, men min gave er, at jeg har en erindring, der får mig til at huske i detaljer. Der er så meget, der er ved at blive glemt i denne tid, så det, jeg har villet gøre, er at løfte en stemme om alt det, der forsvinder uden at efterlade sig spor. Stedet er det, der omgiver mig. Stedet er det, der lever. Stedet er vækst, og inden i den vækst og i enhver livsytring er der en meget stor glæde over mennesker, som jeg synes med deres kærlighed og hengivenhed har været med til at opretholde mig. Og måske er det det, vi har glemt; at livet kommer ikke bare til en som en evig lagkage. Det er i forskellen mellem den store glæde og den bitre sorg, at man kommer til at sætte pris på sit liv. Det er yderpunkterne, der belyser hinanden," siger han og tænder en af mange daglige Queens.
Et lasket land
Den manglende respekt for indsamlet viden og erfaring er ifølge direktionsformanden med til at gøre Danmark til et underligt lasket land, hvor ingen tør tage ansvar, og enhver form for fælles retning er druknet i individualisme og multikulturalisme.
"Vi har med selvsikkerhed smidt 7-800 år på møddingen, fordi vi ikke mener, de kan bruges til noget i et vækstsamfund. Det er lynhurtigt at smide væk, men det er ikke alt, man kan få igen. Vi har ikke nogen gudstro længere, og vi har ikke nogen respekt for den møjsommeligt indsamlede viden, som ligger i enhver kultur. I stedet har vi os selv. Men er der noget, jeg hader og foragter, så er det tendensen til at stille sig foran et spejl og mene, at man ser det smukkeste, den gode Gud har skabt. Hvis man mener, at ens verden er farvet i kraft af en selv, så er det fandeme en lille, sørgelig verden."
"Det er det, jeg kalder den laskede danskhed, og det, jeg frygter, er, at det har erstattet fornemmelsen af en vis pligt, omsorg og respekt. Respekt for, at de mennesker, som nåede frem til noget, havde en vis baggrund for at mene, at det er godt for mennesker at indgå i en sammenhæng, at det er godt at føle pligt, at det er godt at have en viden og et perspektiv, der gør mindre enfoldig. Det, jeg er bange for, er, at tiden, selv om den er fuld af information, er uendeligt enfoldig."
"Vi kan tale fra nu af og til juleaften, men vi kan ikke tale os væk fra det overforbrug og den forurening, vi ikke har grebet ind over for. Det kommer til at tage livet af vores børnebørn. Det er for mig en helligbrøde. For det er helt i strid med tanken om, at vi er født lige i luthersk forstand i forhold til jord, vand og luft. Enhver der er ansvarlig burde sige, at det her hænger ikke sammen."
Katastrofekurs
Hans Edvard Nørregård-Nielsen mener for så vidt, at Anders Fogh Rasmussen er den bedste realpolitiker til tiden, selv om han er noget vrissen over, at regeringen i sin tid erstattede fagfolk med et "blålys" som Bjørn Lomborg, der stadig holdes i live på finansloven. Men selv om det kunne være værre, så savner han ansvarlighed, beslutningskraft og kerne i politik.
"Jeg mener ikke, man kan pege på nogen og sige, det er deres skyld. Men jeg mener, at der er noget ved det bestemmende i vores samfund, som gør, at vi følger en katastrofekurs. De mennesker, man har opdraget, er ikke villige til at give afkald på en eneste af de fordele, de har opnået, selv om de kan se, at prisen bliver høj for dem, der kommer efter. Jeg vil aldrig sige, at det er politikernes skyld. Det er os personligt, der har skylden. Men vi er meget dårligt anført, fordi vi er anført af nogen, der minder om os selv." 
"Men ingen har politiske visioner, og af frygt tager man så i stedet lige en meningsmåling for at se, hvad folk siger til dette eller hint. Og hvis folk så ikke går ind for stramninger, så går det i sig selv igen. Det udjævner alt. Vi lever i dag i en stor ud-tværet byzone. Vi har velfærd, men ikke nogen egentlig kerne længere. Vi har ikke noget, der samler eller bevæger os som befolkning," mener Hans Edvard Nørregård-Nielsen, der blandt andet ser tendensen til opløsning i den politiske korrekthed og i diskussionen om det nationale.
"Jeg har sådan set været åben over for det multikulturelle. Men jeg synes ikke, begyndelsen har været administreret alt for godt. Hvis man udtrykte bekymring over sådan fra dag til dag at gøre Danmark til et indvandrerland, så havde man dem med alle de rigtige meninger på nakken. Så var man ikke stueren. I dag kan man godt have lyst til at spørge dem, om ikke det havde været godt at have forberedt nogle ting bedre. Hvis vi ikke har modet til at fastholde vores eget som om det også er noget, så får vi problemer. Opløsningen kommer, hvis vi går halvflove omkring og ikke vil stå ved, hvem vi er. Jeg vil have meget imod, hvis jeg skal være halv-muslimsk i hovedet. Jeg vil fastholde min ret til at være her med de værdier, jeg har modtaget. Ens værdier må aldrig blive overgreb mod andre, og det er der en tendens til, at vi lader ske, når vi i politisk korrekthed nedtoner vores egen kultur for ikke at støde nogen".
Fælles bekymring
Det ville være en fornærmelse at kalde Hans Edvard Nørregård-Nielsen jubeloptimist, og han lægger da heller ikke skjul på, at han har svært ved at se en vej, der kan styrke den fælles forståelse af, at selvbegrænsning er påkrævet.
"Jeg tror ikke, vi har styrke og karakter til den form for selvbesindelse, der skal til. Vi ved måske nok, at vi skal skrue ned, men kan det ikke blive en anden dag? Hvis vi skulle have en større besindelse på, hvem vi er, og hvor vi kommer fra, tror jeg det kræver en stor fælles bekymring eller trussel. Du får mig ikke til at sige, at finanskrisen kan blive det, og det er for tidligt at sige, om miljøsagen har potentialet.
Jeg har hæftet mig ved et sted, hvor Saxo fortæller om et tidspunkt i Danmarkshistorien, hvor alle gik og blev ondskabsfulde og egoistiske, fordi den fælles mening var forsvundet. Én blev så træt af det hele, at han flyttede ned på stranden. En dag, da han sad og stirrede ud over havet, så han nordmændene nærme sig. Han styrtede tilbage til byen og råbte: "Jeg forkynder jer en stor glæde. Fjenden er gået i land." Jeg siger ikke, vi mangler en krig, men vi mangler noget, for lige nu lever vi i åndelig forstand ynkeligt og har glemt den glæde over kvalitet, som kan være med til at forædle øjeblikket for os."
"Jeg siger heller ikke, at alt var bedre i gamle dage. Jeg er vokset op med stærke indremissionske rødder, og der var man tæt på det hykleriske. Jeg er også vokset op med en far, der var en skuffet mand, og hvis drømme om storhed førte familien ud i fattigdom og ulykke. Så jeg beskriver ikke et slaraffenland, men en tid, hvor æstetik og etik var sammenknyttet. En tid, der var tættere på den praktiserede godhed. Og en tid, der var mere kritisk over for ting og handlinger, der var for åbenlyst egoistiske og grådige."


