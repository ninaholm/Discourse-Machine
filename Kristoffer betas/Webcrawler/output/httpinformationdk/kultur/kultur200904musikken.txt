Musikken spiller overalt og der handles i kollektiver
Det er meget svært ikke at elske New York. Og det er ikke en flygtig kærlighed. USA er et brutalt samfund, New York er en heftig by. Men alting er her. Det er bare med at komme ud og finde det


New York er fuld af alting, overvældende, når man kommer fra lillebitte København, og det er på alle niveauer, man bliver ramt. Som nu i subwayen i lørdags, hvor en flok ældre, sorte mænd entrerer toget og dansende sig gennem vognen afsynger "I thought about you", syvstemmigt og i vilden sky, så ikke et øje er tørt.På Atlantic Avenue Station spiller en russer på sav, mens hans hund gøer til, på Broadway/Lafayette står hver eneste eftermiddag en sørgmodig gammel hippie, som i høj grad ligner en gammel norsk fjeldhippie, hvis nogen kan forestille sig det, og spiller på blokfløjte, så kedsommeligt og møjsommeligt, at man undrer sig over, at der er mønter i hans strikhue.I det eksklusive supermarked Union Market (forbeholdt velhavende, yogadyrkende økofreaks med dyre håndtasker) spilles der knaldhøj jazz, mens man opstemt af musikken køber sig fattig i frisk koriandersalsa, chokolade med bacon ('american') eller ingefær ('sexy'), italienske delikatesser og sund takeaway samt for eksempel Woody Allens yndlingsdessert, Key-limepie, eller saltristede teriyaki-mandler. Musikken spiller. Selv i de billigste supermarkeder, hvor man nogle gange kan få en flaske rimelig vin for tre dollar, kan man være heldig at høre for eksempel Lou Reed, især hvis man køber ind om natten.Syv forskellige slags broccoliMusikken er alle vegne, ikke bare på de små klubber i Brooklyn eller de større på Manhattan eller de legendariske i Harlem, men på gader og stræder, strømmende ud af kirker (og her er tale om en noget mere festlig musik end ved en almindelig dansk gudstjeneste) i svømmehallen, i parkerne, i klasseværelserne, som lige nu, hvor jeg hører Duke Ellington afspillet for en 2. klasse på skolen, der er min nabo. Børnene klapper takten. Læreren oplader sin røst.I det lokale Coop, et supermarked med overvejende økologiske og minimal treated varer (og hormonfrit kød), står jeg selv pludselig en gang om måneden i kælderen iført plastichandsker og forklæde og pakker te og tørret frugt, oliven, krydderier, vejer af og slæber op i butikken. Her hører vi også musik. Højt. Og snakken går. Princippet for Coop er, at der ikke skal profiteres på omsætningen, man skal være medlem og herefter arbejde tre timer hver fjerde uge: så kan man købe de friskeste varer i New York til nettopriser.Og det er der alle gode grunde til, for krisen mærkes i den grad, folk kommer rejsende helt fra Staten Island for at passe deres vagter i Brooklyn og købe billigt ind. Park Slope Coop er et af landets ældste Coops. Det er ekstremt godt organiseret. Der er 14.000 medlemmer, som alle tager deres vagter, cirka ti lønnede fastansatte og ikke noget med støvede sække med mel og halvrådne kartofter - her sælges kosher mad, asiatisk mad, kosttilskud, sushi (til 15 kr. bakken), franske oste, nyslagtede kyllinger, friskpresset granatæblejuice, store modne papayafrugter, nybagt brød, fire forskellige slags citroner, fem slags broccoli (jeg troede broccoli var broccoli) og alt hvad hjertet begærer, samt alt det man overhovedet ikke vidste, ens hjerte begærede. Der er børnepasning og såkaldte walkers, der står klar udenfor - Coop-medlemmer, der med et smil fragter dine tunge varer hjem for dig på en vogn.Hvorfor er I så lykkelige?Da jeg var til introduktionsmøde i september sidste år, spurgte en kvinde, da hun hørte, jeg var dansk, om vi ikke havde masser af Coops i Danmark, for hun havde læst i avisen, at danskerne var det lykkeligste folk i verden. Og jeg forsøgte at forklare hende, at det havde vi på en måde en gang, Brugsforeningerne, men ikke mere. Men hvorfor? Vel nok fordi folk ikke ville gide. At arbejde, involvere sig. Hun var synligt skuffet. Det kunne hun ikke forstå. "Hvorfor er I så så lykkelige?"Jeg forklarede hende, at uddannelsesstøtte og gratis sygeforsikring var en stor del af lykken. Det kunne hun godt forstå. Men nu synes jeg ikke, at jeg selv helt kan forstå det. At det er nok at være sikret. Jeg har vænnet mig til, at man i New York er nødt til at være aktiv i sit community. Man er nødt til at give en skilling til velgørenhed, til fundraising, man er nødt til at smide en dollar selv i den talentløse fløjtespillers hue. Man slipper ikke uden om at tale med folk på gaden, give drikkepenge, hjælpe sin nye nabo tilrette, smile, selv om man er pissesur, donere papir og farveblyanter til den lokale skole. Obama var ikke kommet langt uden den massive, utrættelige og effektive indsats, almindelige mennesker gjorde under valgkampen. Og man kan sige, at det har at gøre med, at man betaler mindre i skat her, at vi i Danmark klarer alle disse ting automatisk, og at de dermed bliver mindre synlige. Og det er sandt. Men sandt er det også, at det giver et andet fællesskab, en anden tone folk imellem, når det forventes, at alle helt synligt yder noget. Det ultimative ville være, hvis disse to metoder kunne forenes. For den venlighed, man møder som nytilflyttet i New York, overgår, med skam at melde, langt, hvad jeg har oplevet i Danmark. Også selv om den aggressive mand råber 'fuck you bitch' til den forskrækkede dame på posthuset, fordi den pakke, han venter, ikke er nået frem. For straks blander alle sig: "How dare you talk like a son of a bitch? You just ruined her day, man!"Det er meget svært ikke at elske New York. Og det er ikke en flygtig kærlighed. USA er et brutalt samfund, New York er en heftig by. Men alting er her. Det er bare med at komme ud og finde det. Og nu blomstrer kirsebærtræerne oven i købet.
