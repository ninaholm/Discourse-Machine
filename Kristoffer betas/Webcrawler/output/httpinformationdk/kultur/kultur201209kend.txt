Kend dig selv
De sociale medier har gjort selvportrættet til allemandseje. Men hvor selvportrættet for kunstneren ofte handler om at afdække det uperfekte selv, så dyrker selvfremstillingen på Facebook de perfekte øjeblikke. Ny udstilling på Louisiana sætter fokus på selvportrættet
Selvportræt med spejlæg. Hvor selvportrættet tidligere var præget af ambitionen om at indfange det kunstneriske geni, opererer selvportrættet i dag på flere niveauer, ofte med et ironisk præg. Som her i et af den britiske kunstner Sarah Lucas’ selvportrætter fra 1996.


 Engang var selvportrættet forbeholdt kunstnerne, som med spejl og staffeli i ro og mag kunne vise alverden, hvad de duede til. Men i dag er selvportrættet for alle. De sociale medier er blevet et stort katalog af selvfremstillinger. Og på intet tidspunkt i historien har vi været så optaget af at portrættere os selv som i dag.
Der er dog ingen snapshots fra sommerferien på Louisianas udstilling Selvportræt, som åbner den 14. september. Men samtidens selvoptagethed har alligevel dannet afsæt for udstillingen, som viser et bredt udsnit af selvportrætter af det 20. og 21. århundredes største kunstnere. Fra Picasso, Francis Bacon og Frida Kahlo til Marc Quinn, Sarah Lucas og Pipilotti Rist.
»Både kunstnerens selvforståelse og måden at portrættere sig selv på har undergået så store forandringer de sidste 100 år, at det er interessant at anlægge et tidsperspektiv på selvportrættet som genre. Og at vi samtidig lever i en meget jeg-orienteret tid, gør det ikke mindre spændende at se på, hvordan kunstneren har set og fortolket sig selv,« siger museumsinspektør Helle Crenzien, som er kurator på udstillingen.
Tidligere fungerede selvportrættet som kunstmalerens visitkort, som en effektiv måde at vise mæcenerne, hvad kunstneren kunne, fortæller Helle Crenzien. Under indflydelse af Freud og psykoanalysen ændrer selvportrættet sig i de første årtier af det 20. århundrede.
Selvportrættet som entydig fremstilling af kunstneren problematiseres, i takt med at selvet i stigende grad gøres til genstand for psykologiske refleksioner. Senere i det 20. århundrede spiller selvportrættet en mere tilbagetrukket rolle, indtil genren nærmest forsvinder i løbet af de fælleskabsorienterede 1970’ere.
»I dag er selvportrættet tilbage. Det er fortsat selvundersøgende, men med mange flere lag. Nogle er ironiske, nogle er ekshibitionistiske, hvad man ikke så tidligere. Også kønnet spiller en langt mere eksplicit rolle, ikke mindst i de kvindelige kunstneres selvportrætter,« siger Helle Crenzien.
En af de nyere danske kunstnere, som har arbejdet med både portrætter og selvportrætter er Simone Aaberg Kærn. For hende udmærker selvportrættet sig ved at give en fordybelse og ro, der gør det muligt at trænge ind til det væsentlige i den kunstneriske opgave. Men selvportrættet er ifølge hende også et genremærkat, som ofte snyder.
»Spørgsmålet er, om selvportrættet nogensinde har været et selvportræt, eller om alle kunstnerens værker i virkeligheden ikke er selvportrætter,« siger Simone Aaberg Kærn.
Hun fremhæver, at når mange kunstnere i dag bruger sig selv i billeder og performances, hænger det også sammen med, at det er nemt og billigt. På samme måde som når Skagensmalerne malede deres koner og børn igen og igen, fordi de var tilgængelige.
Kunstneren som diktator
Selv har Simone Aaberg Kærn flittigt gjort brug af sin egen person. Både i malerier, fotografier og performances. I 2006 lavede hun dokumentarfilmen Smiling in a Warzone, hvor hun selv fløj til det krigsramte Afghanistan. På filmplakaten optræder hun som 1930’er-pilot i Hermann Göring-outfit og globus under armen. En figur, hun har benyttet ved flere andre lejligheder.
»Pilotfiguren er selvfølgelig en selviscenesættelse. Men den er også alt muligt andet. Et portræt af kønnet. Og en udfoldelse af kunstneren som megaloman diktator,« siger Simone Aaberg Kærn.
Hendes mest kendte værk er portrættet af Anders Fogh Rasmussen. Et værk, hun selv fremhæver som et af sine bedste selvportrætter.
»Når jeg portrætterer et andet menneske, bliver jeg det menneske. Fogh-portrættet peger på, at kunstneren og politikeren er lige skyldige, når teknikken, udførelsen og håndværket bliver vigtigere end substansen. Kunstneren glemmer sin familie, og statsministeren sin nation, når de rækker ud efter stjernerne,« siger Simone Aaberg Kærn.
Det er selvudfordringer og problematiseringer af selvforholdet i stil med Simone Aaberg Kærns, som er det kunstneriske selvportræts styrke, påpeger livsstilsekspert Christian Grau. Og det kan samtidens endimensionelle selvoptagethed ifølge ham lære noget af. På de sociale medier viser vi kun de rosenrøde stunder, hvor jagten på det gode liv lykkes i et kort øjeblik, siger Christian Grau.
»Kunsten viser vigtigheden af indimellem at turde vise et mere forvrænget billede af sig selv. Det er ikke de pletfri selvportrætter, vi husker. Det gælder også på Facebook,« siger han.
 
Udstillingen ’Selvportræt’ vises på Louisiana fra 14. september 2012 til 13. januar 2013.

