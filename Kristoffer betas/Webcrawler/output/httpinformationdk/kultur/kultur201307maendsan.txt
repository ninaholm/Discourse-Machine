Mænds anomyme sexmøder er et arvestykke fra gamle dage
Sexmøder mellem fremmede mænd på offentlige steder opstod i Danmark for snart 150 år siden. Dengang var det af nødvendighed. I dag er det bare endnu et pirringspunkt på menukortet, siger professor i sociologi


 
	Frank Olsen og hans gartnerhold fjerner 20-30 brugte kondomer hver morgen. Det er en del af gartnernes daglige morgenrutine i Ørstedsparken i København, der bevidner om promenadeparkens alternative natteliv.

	»Når mørket falder på, ændrer parken karakter, og det er ligegyldigt, om der så er sne til knæene. Der kommer mænd herind for at dyrke sex med hinanden. Dog sker der mest om sommeren og i weekenderne herinde, og der kan der godt rende en 50 mænd rundt på stierne og i busketterne i løbet af natten,« siger Frank Olsen, der har arbejdet som gartner i parken i over 20 år.

	Hvis man skal finde svaret på, hvorfor mænd har sexmøder i Ørstedsparken og andre offentlige steder i Danmark, skal man gå tilbage i dansk historie.

	Vi skal tilbage til midten af 1860’erne, hvor fæstningsværket Hahns Bastion stadig lå, hvor Ørstedsparken ligger i dag, siger historiker Peter Edelberg, der har beskrevet mænds sexmøder i det offentlige rum i bogen Storbyen trækker.

	»Mænd begynder at mødes for at have sex i det offentlige i midten af 1860’erne. Mænd har naturligvis dyrket sex sammen, før disse møder opstår, men fænomenet cruising, hvor specifikke steder i det offentlige bruges til sexmøder med fremmede, det opstår først ved steder som Hahns Bastion,« siger han.

	Anonymt og skjult

	I 1864 opgav militæret kontrol over fæstningsværket, og stierne på toppen af de grønne volde blev udelukkende brugt rekreativt af byens borgere. Det er her, de første politirapporter om mænd, der har sex med andre mænd i offentligheden, dukker op i dansk historie, og de fortsatte med at dukke op efter Hahns Bastion i 1879 blev ryddet og erstattet af Ørstedsparken.

	»Cruising opstod i byerne, hvor mændene kunne udleve deres seksualitet i det skjulte ved at mødes på specifikke steder. Det bliver et storbyfænomen, fordi byen gav en anonymitet, som små lokalsamfund ikke havde, og møderne skulle være hemmelige, for at det kunne lade sig gøre,« siger Peter Edelberg og forklarer hvorfor:

	»Rigtig mange mænd ved, de er homoseksuelle eller biseksuelle eller har interesser i den retning, men de går ikke rundt og fortæller offentligheden det. Der er en gennemgående frygt for stigmatisering. Derfor bliver cruising en enormt vigtig måde at udleve sin homoseksualitet på frem til 1970’erne, og man kan sige, at homoseksualitet i en meget stor del af det 20. århundrede var en gadekultur. Man mødtes på gaden og i parker for at have skjult sex.«

	Tre pct. af byens mænd

	To markante sager igennem århundredet har haft cruising i centrum: I 1906 blev flere homoseksuelle mænd anholdt og dømt fængselsdomme i op til to år for overtrædelse af datidens straffelovs paragraf 177. Deres ugerning var »omgjængelse mod Naturen«, hvilket i disse tilfælde indebar sex mellem mænd.

	Og i 1961 melder sædelighedspolitiet ud, at de har samlet et register på 10.000 navngivne mænd, der er blevet taget for det, der i protokollen hedder »Forbrydelser i forbindelse med homosex«.

	»Langt, langt de fleste, der stod i dette register, var mænd, der onanerede sammen eller havde sex på offentlige steder. Parker, toiletter, sådan nogle steder,« siger Peter Edelberg, der fortæller, at registerets 10.000 mænd svarede til næsten tre procent af Københavns daværende mandlige befolkning.

	Med den seksuelle frigørelse i 1970’erne ændrer billedet sig. Hvor cruising før var måden, man udlevede sin homoseksualitet på, springer bøsserne ud. De danner par, de går åbent på gaden, bøssebarerne bliver tydelige og hele den åbne homokultur, vi kender i dag, vokser frem.

	Lukketheden og frygten, som var årsagerne til, at cruising opstod, blev konstant mindre betydningsfuld efter frigørelsen, siger professor i sociologi ved Københavns Universitet Henning Bech.

	»Holdningen til mænd, der har lyst til mænd, har udviklet sig positivt siden 1960’erne og især fra 70’erne og frem. Så i Danmark har vi haft en social situation, hvor der konstant er blevet færre, der bliver tvunget til at dyrke sex i parken på grund af frygt for stigmatisering,« siger han.

	Men mændene er stadig i parkerne, på rastepladserne og på toiletterne, selv om de oprindelige årsager til at søge mod disse steder er falmet.

	»Traditionen har holdt sig. Det er kulturelt bestemt, at det er blevet på den måde. Cruising på offentlige steder er bare blevet en del af menukortet,« siger Henning Bech.

