Magnus Carlsen genskaber fascinationen ved skak
Fans håber, at den unge nordmands historiske verdensmesterskab kan hjælpe det klassiske spil til at generobre sin tidligere prestige


 
	Han er blevet kaldt vidunderbarn og sammenlignet med Tiger Woods, Mozart, og Harry Potter, men nu kan Magnus Carlsen med rette bryste sig af at være trådt i karakter for alvor, efter at han i fredags blev den yngste verdensmester i skak siden Garry Kasparov – blot få dage før sin 23 års fødselsdag.

	Nordmanden, der også finder tid til at posere som model med en kontrakt med det hollandske tøjmærke G-Star, tjener allerede over en million euro om året, og blev tidligere i år kåret af Time Magazine som af verdens 100 mest indflydelsesrige mennesker.

	Med sin sejrsrække på 6,5 mod 3,5 over den indtil da regerende mester Viswanathan Anand, har Carlsen gjort sig fortjent til en plads i toppen af hierarkiet blandt alletiders største spillere.

	Skak er ikke et spil, der kaster denne ære i grams – Anand har siddet på titlen siden 2007, og Carlsens sejr gør ham til den kun 16. ubestridte verdensmester i skak, siden titlen blev officiel i 1886. Men med rekordseertal i Anands hjemland, Indien, og en ligeledes voldsom interesse i resten af verden, rækker Carlsens præstation ud over det rent sportslige.

	»Det interessante set fra en skakfans perspektiv er, at dette opgør sandsynligvis har været den største skakmatch, siden Fischer mødte Spassky i 1972,« siger den britiske stormester Nigel Short.

	Publikumsinteressen har været kolossal. For det første, fordi den blev spillet i Indien, hvor Anand er en sportslig superstjerne på lige fod med selv de største crickethelte. Men også Magnus er en stjerne: Han er ung, og han er ikke russer. Og så hjælper det selvfølgelig også, at han er model. Han får skak til se cool ud.

	Og nok er hans præstation bemærkelsesværdig, men den kommer ikke som nogen overraskelse, siger John Saunders, redaktør af magasinet Chess.

	»Allerede for 10 år siden sagde folk, at Magnus Carlsen ville blive verdensmester en dag,« siger han.

	»Du kunne have satset alle dine sparepenge på det, og hjemtaget en sikker investering.«

	Nordmanden var fem år gammel, da han begyndte at spille skak og blev oplært i spillets finesser af sin far, Henrik, en habil klubspiller.

	Begge forældre til drengen var ingeniører, og hans talent vakte snart opmærksomhed blandt førende skaktrænere, deriblandt stormester Simen Agdestein, der blev hans træner og lærer på det norske College of Elite Sport.

	Har ingen reeele udfordrere

	Da Carlsen var 12, tog hans familie ét år fri for at eskortere ham rundt til skakturneringer verden over. I en alder af 13 var han allerede stormester. Han blev verdens nummer 1 i en alder af 19, og nåede sidste år den højeste score nogensinde på de internationale ranglister.

	I denne proces fik den unge mand – som Short beskriver sådan her: »Han er faktisk en helt normal fyr. Vi taler ikke om en sær snegl her« – en fuldtidsmanager, en modelkontrakt for G-Star, for hvem han er blevet en global frontfigur og med horder af fans: På en turneringstur til Indien før matchen mod Anand, var han omgivet af 2.000 fans.

– Men hvorfor er han så god?

	»Det er hans blik,« siger Saunders.

	»For at være en fantastisk skakspiller, må du have et fantastisk blik, en eminent hukommelse og et stort ego – du skal tro på dig selv.«

	Carlsen, siger han, kan sammenlignes med Björn Borg – en skræmmende stærk grundlinje-tennisspiller, der sled sine modstandere ned med sine ubønhørlige præcise slagserier. Selv om han kun lige er nyslået verdensmester, mener Saunders, at nordmanden allerede har udrettet nok til at blive rangeret sammen med spillets allerstørste spillere.

	»I skakhistorien mener jeg ikke han har andre reelle udfordrere end Kasparov og Bobby Fischer,« siger han.

	Kasparov, der selv blev verdensmester i 1985 i en alder af 22 år og syv måneder, og som af mange anses for at være den største spiller nogensinde, tweetede straks efter kampen:

	»Tillykke til Magnus med hans sejr. Han bliver ved at overgå de højeste forventninger med sin dygtighed og vedholdenhed. Tre hurraråb for ham!«

	Kasparov har tidligere udtalt:

	»Hvis han kan genoplive verdens fascination af det kongelige spil, vil vi snart komme til at leve i en Carlsen-æra.«

	Short er enig i, at Carlsen har udstråling nok til at give skak en offentlig omtale, hvis lige ikke er set, siden Den Kolde Krig, gav 1970’ernes intense matchopgør en ekstra kant.

	»Vi er tilbøjelige til at kun at fokusere på ganske få skakgenier i verden. Garry Kasparov har et sådant navn, der vækker genkendelse. Han kan gå på CNN og alle ved, hvem han er, men faktisk er det meget få spillere, som besidder den evne. Det gør Magnus. Han ha r allerede nået et niveau, som kun er de allerfærreste skakspillere beskåret.«

© The Guardian og Information

Oversat af Niels Ivar Larsen

