Elbæk udleverede mail og papirer



 Kulturordførerne fra alle Folketingets partier har fået mulighed for at kigge kulturminister Uffe Elbæk (R) i kortene før et samråd i dag i sagen om Akademiet for Utæmmet Kreativitet (AFUK).
Enhedslistens kulturordfører, Jørgen Arbo-Bæhr, og Venstres kulturordfører, Michael Aastrup Jensen, bad om at få udleveret alle papirerne i sagen, og det fik Kulturministeriet til at sende sagsakterne til alle kulturordførerne, oplyste Kulturministeriet i går.
Ifølge ministeriet udleverede man alle de papirer, som Jørgen Arbo-Bæhr var den første til at bede om, så kulturordførerne kan studere sagen og dermed forberede sig på, om de skal kræve en uvildig undersøgelse.
Kulturordførerne fik søndag en redegørelse fra Uffe Elbæk, og nu har ministeriet desuden sendt papirerne fra den aktindsigt, som flere medier fik i sidste uge. Det drejer sig om cirka 60 sider med bilag, regnskaber og mailkorrespondance. Ifølge ministeriet er alle de officielle papirer med de centrale oplysninger dermed lagt frem.
De interne papirer fra Kulturministeriets arbejde med sagen er dog undtaget fra aktindsigten.
Kulturminister Uffe Elbæk ønskede ikke at kommentere sagen, før han i dag skal forklare sig ved samrådet, som Enhedslisten har indkaldt til.
Enhedslisten vil på forhånd ikke udelukke en uvildig undersøgelse af Uffe Elbæks rolle i sagen om Akademiet for Utæmmet Kreativitet.
Elbæk sagde søndag, at han beklager forløbet, men har også sagt, at han ikke ønsker nogen uvildig undersøgelse. Ritzau

