Om chicklit og klynkekusser
Eller sker der snart noget?


 Jeg kom til at tænke på Brud, Bente Clods roman fra 1977, da jeg for nylig læste Lilian Munk Rösings anmeldelse af svenske Maria Svelands Bitterfissen. 
Der er 30 år mellem de to bøger, men den bevidsthed, der åbenbares, virker deprimerende ens, skal man tro anmeldelserne. Vreden mod manden, hånd i hånd med en vældig mandeafhængighed, narcissisme og selvoptagethed. Jyllands-Posten, som var mere empatisk indstillet end Informations anmelder, beklagede, at Sveland nøjedes med at redegøre for "urimelighederne i de ældgamle kønsrollemønstre, der lader til at være umulige at ændre," men det anfægter jo ikke, at Svelands beskrivelse af disse mønstre åbenbart kunne være taget lige ud af 1970'ernes bekendelseslitteratur. Hvordan kan det gå til?
Imellem Brud og Bitterfissen ligger der en rivende udvikling. Industrisamfundet er flyttet til Kina, kommunikationssamfundet er i fokus, og unge kvinder har fået valgfrihed og mulighed for selvrealisering. "Gennem hele min opvækst har jeg fået at vide, at jeg kunne gøre det samme som mændene," har Sveland forklaret til Metro-Xpress. Unge kvinder drømmer ikke som tidligere om at kunne forsørge sig selv, de drømmer om kreative jobs og karriere. Og så har de postmoderne, kreative kvindelag fået deres egen litteratur, chicklit, med en frigjort og selvironisk tilgang til yngre kvinders bryderier med karriere, mænd og selvværd.
Og så kommer Maria Sveland og skriver, som om hun var sin egen mor. I 1970erne, hvor opgøret stod med forløjethed, forstillelse og snærende normer, blev det en dyd at være selvudleverende. Hvis kvinder blev ved at skjule deres egentlige følelser, ville undertrykkelsen fortsætte. At åbne sig og opdage, at problemerne var fælles, var første skridt. Det resulterede blandt andet i en række grav-alvorlige, svært narcissistiske tilkendegivelser, også i bogform. Men dengang en nødvendig fase. 
Nu lyder de samme toner fra Sveland: "... der ligger også en formaning i ordet bitterfisse om, at vi skal tage vores følelser alvorligt, lade dem komme ud og blive arrige. At sige: 'Ja, jeg er en bitterfisse, men jeg har også en god grund til det'."
Aflyst ligestilling
Hvad kan grunden mon være til, at en ung kvinde i 2008 lyder som en debatbog fra 1970'erne? 
Sammenligner man Maria Svelands Bitterfisse med en anden svensk bog, Frøken Mærkværdig og karrieren, en billedroman af tegneren Joanna Rubin Dranger fra 2007, øjner man et mønster. Her fremstilles konsekvenserne af at tro på valgfriheden og de tusind muligheder for selvrealisering. Ingen lægger Frøken Mærkværdig et halmstrå i vejen, men hun ender med at bryde sammen. Fordi hun er hjælpeløst kvindelig i sin afhængighed af ydre anerkendelse. Blot skyder hun ikke skylden på mændene, men på sig selv. Det er hendes 'selvværd', den er gal med, hun er dårlig til at 'mingle' og 'sælge sig selv', og alle andre er en succes. Frøken Mærkværdig er lige så undertrykt, narcissistisk og selvoptaget som Bitterfissen, men hun er fremstillet med tegneseriens komiske virkemidler. Set i det lys er forskellen på chicklit og Sveland mest den, at den første er selvironisk i sin fremstilling af kvindebevidstheden, sådan som den former sig på de herskende præmisser, mens Maria Sveland siger ligeud, hvad Frøken Mærkværdig undertrykker.
Tilsammen sætter de to bøger derfor fokus på udviklingens dobbeltbevægelse. Unge kvinder har fået forærende et råderum, som deres mødre måtte tilkæmpe sig, men prisen har været, at kampen for ligestilling er blevet aflyst. Både Marie Sveland og Joanna Rubin Dranger tilhører den generation, der er opflasket med, at ligestillingen er gennemført, og ikke overraskende støder de derfor på både ydre og indre barrierer. Her er det befriende at kunne grine ad sig selv, men samtidig er det vist på tide omsider at tage ligestillingen alvorligt.

