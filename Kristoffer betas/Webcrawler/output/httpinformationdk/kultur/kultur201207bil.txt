’Hvis jeg havde en bil ...’
Forfatteren Mette Finderup ville elske, hvis hun ikke var afhængig af de søde mennesker, som skal hente hende på landets banegårde


 – Hvilken bil kører du i?
»Oftest en, der er meget stor og meget gul, og som der står 6A på forsiden af. Jeg har aldrig haft hverken bil eller kørekort, og det har min mand heller ikke. Det gør os til forholds-vis normale mennesker, når vi er hjemme midt i København, men begge vores mødre og tre hold søskende bor i Himmerland, og dér er det altså virkelig suspekt og hippieagtigt, at vi ikke en gang har en bil til deling!«
– Hvorfor netop den bil?
»Min mor var så sød at tilbyde mig et kørekort, hvis jeg lod være med at ryge, indtil jeg blev 18. Jeg var så dum og ungdomsstolt, at jeg syntes det var under lavmålet at lade sig bestikke på den måde og nægtede at få kortet, selv om jeg aldrig røg. Det kan godt være, det sker ... om ikke før, så når sønnike ryger ovenud af DSB’s børnepolitik rent aldersmæssigt, og det bliver ekstra dyrt at tage på familiebesøg.«
Lykken kunne være en bil
– Hvad betyder det for dig at have bil?
»Hvis jeg havde bil, er jeg ret sikker på, at jeg ville være himmelhenrykt for, at jeg selv kunne bestemme, hvornår jeg ville af sted eller hjem uden at være afhængig af køreplan og armbåndsur. Jeg ville også elske, at jeg ikke var afhængig af søde mennesker, der gad at hente mig på diverse banegårde, når jeg skulle holde foredrag i af-kroge af Danmark, hvor de aldrig har hørt om ordet ’rutebil’. Jeg ville fryde mig hver eneste gang, jeg skulle købe ind til en middag og kunne have det hele i bagagerummet på én gang i stedet for at være til fare for mig selv og alle mulige andre, når jeg slingrer af sted med tre kilo oksemørbrad på cykel-styret ned ad Øster Farimagsgade i den værste myldretid (i regnvejr. Det regner altid, når man har tre kilo oksemørbrad på styret), og jeg ville formentlig også spontant tage på flere udflugter rundt i landet, hvis jeg var motoriseret (det er forfærdeligt at svare på disse spørgsmål, for det er jo åbenlyst, at jeg ville blive en meget lykkelig bilejer).«
– Hvad har været din bedste eller værste oplevelse, hvor en bil var involveret?
»Jeg har i min gymnasietid været med til at totalskade en Skoda. Det var dengang, en Skoda var la-vet af pap, og totalskade kun betød en regning på 17.000 kroner. Min ven skred ud i et sving på en våd skovvej, tørnede gennem et ræk-værk, og da bilen stoppede, var ruden lige nøjagtigt penetreret af en spids pæl, der havde båret hegnet. 10 kilometer mere i timen, og pælen havde spiddet min ven i panden. 11 kilometer mere i timen, og vi var drønet gennem rækværket og de 60 meter ned i grusgraven bag.«
– Hvad er din drømmebil?
»En Jaguar E-type. Kan man svare andet?«

