Kun bogen kan



 Det følgende er ikke for at påstå, at den nylige bogmesse i Bella Centret endnu engang viser, at folk strømmer til, og så må bogen jo have det godt!
Man kunne selvfølgelig godt gå og lulle sig ind i den type betragtninger, når man snoede og vred sig igennem Bella Centrets propfyldte gange, men man vidste jo samtidig udmærket, at folk også kom for at høre og se forfatterne i kød og blod. Hvad de ikke skal fortænkes i.
Men, hvor Bella Centret måske kunne få en til at stole på bogens fremtid – kvadratisk, praktisk, god; til at bladre i fra første til sidste side og indbundet i et bind, som holder sammen på hele historien – var de umådelige køer, der dannede sig, hvor forfattere signerede bøger! Hvordan skal man nogen sinde få en original signatur i sin yndlingslæsning, hvis man ikke har andet end en Kindle eller en iPad at møde op med?
Nej vel?
Derfor skal opfordringen fra en bogelsker som mig lyde til alle landets forfattere: Signér, signér, signér! Stil op til hver en tid og skriv kærlige hilsner i anledning af tante Emmas fødselsdag og og onkel Alberts jubilæum og til lille Markus’ og Idas og alle de andres fødsel og konfirmation.
Jeg hørte en historie om en forfatter, som gik og rodede i bogkasser og fandt et eksemplar af en af sine egne gamle bøger – med hans dedikation til en ven. Han gik ind og købte bogen – og sendte den til vennen med endnu en dedikation. Vennen svarede: »Tusind tak, nu er bogen dobbelt så meget værd.«
Om vennen solgte den igen, ved jeg ikke, men selv hvis han gjorde det, ville han være med til at holde bogen i live, for han ville jo have ret: Den var blevet dobbelt så meget værd. Så endnu en gang: Signér!
Når jeg interviewer en forfatter i forbindelse med en bog, beder jeg selv vedkommende om en dedikation i bogen, så dette er ikke skrevet for at gøre mig lystig over alle de mennesker, der står i kø, fordi de gerne vil have en dedikation. Bogen bliver faktisk ekstra meget værd. Der ligger jo nemlig i en dedikation den venlige hilsen fra forfatteren om, at denne her er til dig. Læs mig!
På papir.

