Grimm spinder guld for Hollywood
Hollywood kaster sig nu over Brødrene Grimms klassiske folkeeventyr. Men amerikanerne portrætterer Snehvide-figuren i al dens afseksualiserede uskyldighed uden at se den kritik af kvindeopfattelsen, der ligger i Brødrene Grimms eventyr
Mens der er skruet ned for det seksuelle, er der modsat skruet op for den gotiske uhygge i de aktuelle eventyrfilmatiseringer af eksempelvis det fortættede psykologiske drama 'Rødhætte', der havde dansk premiere i marts.


 Gotisk horror tilsat en gang bly ungpigeromantik i velkendt folkeeventyr. Sådan lyder én af Hollywoods aktuelle opskrifter på kommercielle kassesucceser. Brødrene Grimms klassiske folkeeventyr afløser nemlig Twilight-bølgen i Hollywoods forsøg på at fastholde de unge piger. Rødhætte af Twilight-instruktøren Catherine Hardwicke har netop haft premiere herhjemme, og hele to Snehvide-filmatiseringer, den ene med Twilight-stjernen Kristen Stewart som Snehvide, er på vej fra Hollywood.
Ifølge lektor ved Institut for Litteratur, Kultur og Medier på Syddansk Universitet Rikke Schubart er eventyrfilmene den seneste tendens i en bølge, som begyndte ved årtusindskiftet.
»Eventyrbølgen begyndte for 10 år siden med adventure-film som Harry Potter og Ringenes Herre. Siden kom en bølge af superheltefilm som X-Men, Watchmen, Spiderman, Superman og Batman, og efter succesen med Twilight-filmene retter interessen for det magiske og fantastiske sig nu mod de klassiske eventyr,« siger Rikke Schubart.
'Snehvide' som Hollywoods urmyte
Snehvide er en af de fortællinger, som Hollywood har taget op igen og igen, siden Disneys velkendte tegnefilm om Snehvide og de syv små dværge fra 1937. Ifølge lektor emeritus, dr.phil. ved Institut for Nordisk Filologi Knud Wentzel, som har forsket i klassiske folkeeventyr, hænger det sammen med, at Snehvide er en slags Hollywood-urmyte.
»Snehvide er en fortælling om forfængelighed. Og som sådan er det Hollywoods og i en vis forstand hele det moderne Amerikas urmyte. Det besynderlige er så, at Hollywood aldrig har forstået, hvad Snehvide i virkeligheden handler om,« siger Knud Wentzel.
Ifølge ham har de amerikanske Snehvide-fortolkninger indtil nu været fortællingen om, hvordan Hollywood ønsker at se kvinden: sød, uskyldig og uden voksent seksualliv. Snehvide-pigen er glamourpigen, som identificerer sig med den udvendige skønhedsdyrkelse, påpeger han.
»Men Hollywood-producenterne forstår ikke, at deres kvindeideal er dødbringende. Snehvide dør af sin forfængelighed og ender i en glaskiste. Men Hollywood har købt Snehvide-figuren i al dens uskyldighed uden at se den kritik af kvindeopfattelsen, der ligger i Brødrene Grimms eventyr,« siger Knud Wentzel.
Han mener desuden, at Hollywood i sine hidtidige filmatiseringer har trukket seksualiteten ud af Snehvide. I Disneys klassiske tegnefilm er Snehvide en afseksualiseret mor for dværgene, i en uvirkelig tilstand hvor tiden står stille. Men for Brødrene Grimm var det en forkert tilstand.
»Og det er faktisk den onde stedmor, der bringer hende ud af den tilstand. Dog kun for at bringe hende ind i en anden stivnen som glamourpigen i glaskisten. En slags psykologisk død. Snehvide frelses derefter gennem seksualiseringen. Men netop det aspekt har Hollywood traditionelt nedtonet,« siger Knud Wentzel.
Eventyr for børn  og voksne
Mens der er skruet ned for det seksuelle, er der modsat skruet op for den gotiske uhygge i de aktuelle eventyrfilmatiseringer. De traditionelle gyserfilms blods- og voldsorgier er fravalgt til fordel for fortættede psykologiske dramaer som Snehvide og Rødhætte. Ifølge Rikke Schubart hænger det sammen med, at de fantastiske og eventyrlige fortællinger retter en stærk appel til både børn og voksne.
Det var ikke mindst Harry Potter, som har medvirket til at nedbryde skellet mellem børne- og voksenfilm. Siden har film som Pans labyrint og senest Tim Burtons Alice i Eventyrland forstærket tendensen med eventyret som struktur i voksenfilm, påpeger Rikke Schubart.
»I takt med at børnelitteraturen er blevet mere gotisk, er meget voksenlitteratur blevet mere barnlig. I filmen mødes de to tendenser og åbner for et univers, hvor børn og voksne kan dele deres fascination for eventyrets magi. Nøjagtig ligesom dengang, Brødrene Grimm nedskrev folkeeventyrene for 200 år siden,« siger Rikke Schubart.
Netop Alice i Eventyrland var desuden et godt eksempel på foreningen af klassisk fortællekunst og nye digitale muligheder, som ifølge Helle Kannik Haastrup, lektor ved Institut for Kultur og Identitet, RUC, er afgørende for den aktuelle eventyrbølge.
»De computer-genererede effekter giver mulighed for at lave nogle fantastiske eventyruniverser. Efterhånden også til rimelige penge. I dag er det ikke længere Who framed Roger Rabbit? med kiksede tegneseriefigurer i et live actionunivers, men derimod et lykkeligt ægteskab mellem digitale effekter og den gode historie,« siger Helle Kannik Haastrup.
Kvindelige superhelte duer ikke
Og så skal man ifølge hende heller ikke glemme, at de klassiske eventyr som Snehvide og Rødhætte allerede rummer en værdifuld brandingværdi for Hollywood-producenterne: »Vi kender alle sammen disse historier fra vores barndom. Hollywoods genresystem er bygget op om genkendelighed. Det er en cyklus, hvor de kendte fortællinger tages op igen og igen  på stadig nye måder,« påpeger Helle Kannik Haastrup.
Unge kvinder som bærende karakter er ét af de nye greb i den aktuelle eventyrbølge. Fra Skønheden og udyret og Rapunsel til Rødhætte og Snehvide. På samme måde som Kristen Stewarts Bella var den bærende figur i Twilight-filmene. Ifølge Rikke Schubart kan det hænge sammen med, at kvindelige superhelte ikke rigtig er slået an på film, selvom det er forsøgt flere gange.
»Superheltefilm er dér, hvor drenge bliver voksne, mens eventyrene er dér, hvor piger bliver voksne. Men ved at blande genrerne, formår de aktuelle film alligevel at appellere til begge køn,« siger Rikke Schubart.

