’Vi vil digitalisere Dansk Vestindien’

 Camilla Mordhorst
Vicedirektør for forskning og formidling på Nationalmuseet


 En særudstilling med titlen Vestinderne skulle have været vist på Nationalmuseet i 2017 – præcis 100 år efter salget af de Vestindiske øer til USA. Men i denne uge besluttede museet som led i en større spareøvelse at aflyse samtlige planlagte særudstillinger. Det har fået flere kritikere til at anklage Nationalmuseet for at svigte sit ansvar som historieformilder, fordi netop Danmarks fortid som slavehandlernation er et vigtigt og meget underbelyst emne i historien. Camilla Mordhorst giver svar på tiltale.
–Har I ikke som Nationalmuseum en særlig forpligtelse til at kaste lys over dette mørke kapitel i Danmarkshistorien?
»Det er meget beklageligt, at vi er blevet nødt til at aflyse særudstillingen, men det betyder ikke, at vi slet ikke kommer til at markere jubilæet. Vi er bl.a. ved at digitalisere 1.600 vestindiske fotografier, som vil blive tilgængelige online, og vi arbejder også på at få gjort en stor arkæologisk samling fra Dansk Vestindien tilgængelig, og vi er med til at lave en udstilling ude på Jomfruøerne.«
– Kunne I ikke bare have sparet på flinteøkserne og vikingehjelmene, så der havde været råd til en særudstilling om vores slavefortid?
»Det er jo altid en diskussion. Særudstillinger er dyre, og de står kun få måneder. I stedet for at fyre mange penge af på korte markeringer, har vi valgt, at vi hellere vil forsøge at gøre vores faste udstillinger mere levende og dynamiske.«
–Du synes ikke, at det sender et underligt signal, at den sidste særudstilling, I kommer til at lave i årevis, er en nationalt opbyggelig historie om De Hvide Busser – mens skyggesiderne af vores fortid som slavenation stuves af vejen?
»Nu synes jeg faktisk, at vores formidling af De Hvide Busser er mere nuanceret end som så. Men jo, hvis det var den sidste udstilling, vi nogensinde lavede, så ville det selvfølgelig se meget nationalt ud. Men vi kommer til at lave mange nye udstillinger fremover. De kommer bare til at få en mere varig karakter og indgå i de faste udstillinger.«
– Jeres udstilling ’Danmarkshistorier 1660-2000’ blev også anklaget for at ’reproducere en positiv forestilling om Danmarks engagement i Dansk Vestindien’. Har I et problem med formidlingen af Danmark som slavehandlernation?
»Den udstilling forsøger at formidle en 400 år lang fortælling på én sal. Og det er klart, at der i en så stor fortælling ikke er plads til at fortælle hele historien om Danmarks rolle i slavehandlen. Men der er trods alt to montrer, der behandler emnet med genstande fra Dansk Vestindien. Til sammenligning har historien om de danske hertugdømmer en montre. Så det er bestemt ikke, fordi vi ikke synes, det er en vigtig historie at få formidlet.«

