Et 'usynkeligt skib' sejler videre i Højesteret og på nettet
Skal de danske internetudbydere blokere for adgangen til den svenske fildelingsside The Pirate Bay? Telebranchen siger nej; plade- og filmbranchen med flere siger ja


 Torsdag den 27. maj afgøres det, om danskerne skal have adgang til fildelingssiden The Pirate Bay. I går hørte de fem dommere de afsluttende procedurer fra de stridende parter, som er teleselskabet Telenor og en sammenslutning af rettighedshavere til film, musik og bøger.
Der skal lukkes
Sagen er principiel, da det skal afgøres, hvorvidt internetudbyderne er ansvarlige over for kundernes adfærd på nettet. Selv ønsker telebranchen ikke, de skal være politimænd over for danskernes internetbrug.
I Højesteret argumenterede Telenors advokat, Per Håkon Schmidt, der har støtte fra resten af telebranchen, for, at den danske retssikkerhed, »ville gå af fløjten, hvis teleselskaberne skal overvåge danskernes internetfærden«.
Desuden argumenterer telebranchen for, at The Pirate Bay ikke indeholder de egentlige filer, men kun giver adgang til de ulovlige piratfiler. Men plade- og de andre rettighedshavende brancher mener ikke, at »det har nogen betydning, om hjemmesiden er direkte eller indirekte adgangsnøgle til det ulovlige materiale. Der må lukkes for adgangen til The Pirate Bay«.
Tidligere sejre
Telebranchen forsvarer sig dog igen med, at The Pirate Bay er så stort, at den siden ikke kan holdes nede. De nævnte, at man tidligere havde lukket The Pirate Bay, men at de bare tre timer efter var dukket op igen med nye IP-adresser.
Rettighedshaverne, der var repræsenteret af advokat Peter Schønning, mener, at det ikke er en gyldig grund.
Fordi, det er blevet stort, kan man ikke bare opgive kampen mod det ulovlige, lød det fra Peter Schønning.
Især pladebranchens forening, IFPI, klager over, at musikbranchen lider store økonomiske tab, når de danske internetkunder frit - men ulovligt - kan hente musik ved hjælp af sider som The Pirate Bay.
Sagen blev første gang behandlet ved Frederiksberg Ret for godt to år siden. Dengang - og senere i Østre Landsret - fik mere end 40 virksomheder inden for film-, musik- og bogbranchen medhold i, at de danske internetudbydere skulle blokere kundernes adgang til piratskibet. Men indtil afgørelsen falder på torsdag, er der stadig åbent til pirattjenesten.
Et usynkeligt skib
Selv om udfaldet skulle blive, at danskernes adgang til hjemmesiden bliver begrænset, vil sidens eksistens ikke ophøre, forsikrer hjemmesiden om. The Pirate Bay skrev i tirsdags på sin egen blog: »Forstå det: TPB (The Pirate Bay,
red.) kan ikke lukkes ned.« Og blogindlægget sluttes af med: »The Pirate Bay er et usynkeligt skib. Det vil 'sejle' på internettet, lige så længe vi ønsker det. Husk det.«



