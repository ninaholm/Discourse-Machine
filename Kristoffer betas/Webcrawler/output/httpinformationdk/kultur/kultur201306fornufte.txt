Fornuftens stemme
Der er dem, der heroiserer ufornuften. At fornuften er usexet, kedelig og træls er rigtig nok, men den er dog også en slags realisme. Det er ikke ethvert oprør, der fortjener hædrende omtale. Se bare til de dengsedrenge, der i sin tid foranstaltede Muhammedtegningerne


 
	Jeg ved ikke, om det hedder noget, men man kunne vel kalde det et udløb. Et typografisk udløb, et typografisk kneb, som alle skribenter benytter sig af. Altså at slutte en sætning med: –. Ikke noget opsigtsvækkende her, visse sætninger behøver ikke at blive skrevet helt færdig, folk ved, hvad man mener. Udløbet – hvis det altså er det, det hedder – er så gammelt som skrivekunsten selv. Og kommet for at blive, skulle man tro, men her blev jeg klogere for et års tid siden, hvor jeg havde en mailkorrespondance med en kvinde. Vi kender ikke hinanden personligt, men hun mente åbenbart, at jeg måtte være en ’ældre mand’ (hrmf!), eftersom jeg kun var i stand til at lave en halv smiley på mit tastatur. En halv smiley? Hvad er det for noget? mailede Gammelfar Falster her til damen. Hun sendte derpå en grundig instruktion. Mit udløb, streg og punktum, skulle bare tilføjes lidt mere tastaturakrobatik, så ville jeg kunne producere en smiley. Jeg skriver den ikke her, for jeg vil ikke have mit personlige tekstbehandlingsprogram forurenet med sådan noget pjat. Men hun vedlagde en, så jeg altid kunne se, hvordan man gør. Jeg blev så paf, at jeg ikke fik skrevet til hende, at mit udløb på ingen måde skulle forstås som hverken en hel eller en halv smiley. Eller også var det fornuftens stemme, der fortalte mig, at jeg ikke skulle røbe for hende, at jeg er sådan én, der ikke kunne drømme om at skrive smileyer, hverken på min dyrebare skærm, eller når jeg skriver en sms på min transportable lommetelefon. At være en ældre mand, kan lige gå an, men hvis jeg var krænget ud med min typografiske enfold og blufærdighed, ville hun jo sikkert have opfattet mig som ikke bare gammel, men tudsegammel, evt. tussegammel uden d.

	De forsigtige

	Ellers har jeg egentlig aldrig været den store tilhænger af at lytte til fornuftens stemme, så det må være alderen og den forøgede forfængelighed, som jeg kan fortælle yngre læsere, hører med. Fornuftens stemme, vorherrebevares. Fornuftens stemme er selvfølgelig fornuftig, vældig fornuftig endda, ligesom man kan være sikker på, at forsigtige mennesker, der tager forsigtige skridt, kommer mere sikkert i havn end os andre, men godt nok er – langsomme. De ved, ligesom folk, der først forstår pointen i en vits et kvarter for sent. De forsigtiges ensomme latter, hvem kender ikke den? Hvad? spørger man, hvad griner du af? Ingenting, svarer den forsigtige. Det er vældig fornuftigt af ham – for tænk, hvis han gav sig til at genfortælle vitsen! Den forsigtige er nok lidt tung i det, men han er også fornuftig nok til ikke at pådrage sig for stor opmærksomhed. Så vil han hellere skumle i sit stille sind over at andre får den. Summa: han er træls. Og bøvet. Der er en hel del forfattere, der ligner ham på en prik, men det skal vi ikke komme nærmere ind på her. Dog måske lige anføre, at fejlen ved dem er, at det eneste ufornuftige, de nogensinde har foretaget sig, er at blive forfattere. Resten er forsigtig rutine. Hvem? Nåe, ikke nogen bestemt -.

	Mænd og pupertetsdrenge

	Så er der dem, der heroiserer ufornuften. At fornuften er usexet, kedelig og træls er rigtig nok, men den er dog også en slags realisme. Fornuftens stemme er ret tit det samme som Sandhedens stemme. Ufornuftige handlinger er ikke nødvendigvis heltegerninger. Det er ikke ethvert oprør, der fortjener hædrende omtale. At opføre sig ad helvede til er ikke for amatører, det er noget man skal lære i passende ung alder og helst holde op med, når man bliver mere moden. Se bare til de dengsedrenge, der i sin tid foranstaltede Muhammedtegningerne. Fuldmodne mænd, der opførte sig som pubertetsdrenge. Ytringsfrihed må vel betyde, at det er tilladt at svine hvem som helst til, tænkte de. Og bestemte sig så for, dengseagtigt forsigtigt, at fornærme herboende grønthandlere med muslimsk baggrund. Mon de også ville have iværksat deres store ideologiske show, hvis de havde vidst, hvor meget ballade der blev? Hvad? Gu’ ville de da ej! Dengser er dengser, de er kun modige, så længe de ikke risikerer noget ved det.

	Fornuftens stemme, jeg ved sgu ikke. På den ene side er det uklogt at lytte for meget til den. Der ville ikke være ret mange popsangere, hvis alle gjorde det. Det ville stort set være sket med dem, for bag enhver popsanger er der vel en ung mand eller en ung kvinde, der burde have taget sig en fornuftig uddannelse, som elektriker, speciallæge, damefrisør eller advokat, alt efter familietradition og konkrete muligheder. På den anden side kan det selvfølgelig være direkte dumt ikke at lytte til fornuftens stemme.

	Personligt har jeg besluttet mig for fra nu af at gøre det noget mere. Men jeg er jo også en ældre mand, der bruger typografiske udløb. Hrmf! Én, der brugte mindre end det, nemlig et enkelt ord, uden typografisk halløj af nogen slags, var Berlingerens nu afdøde litteraturkritiker Jens Kistrup. Hans ord var: eller. Jeg ved det, fordi jeg engang skulle lave en parodi på hans stil til et radioprogram, derfor læste jeg en masse af hans anmeldelser. De kunne sagtens begynde sådan her: Nu har forfatter NN skrevet en ny roman, og NN er jo en aldeles udmærket forfatter, eller -. Udløbet her er mit, for Kistrup holdt trods alt ikke inde med så lidt. Jeg tror han er den kritiker, der til alle tider har været i stand til at skrive de mest elskværdige nedrakninger.

	Hvem? Ikke nogen -.

