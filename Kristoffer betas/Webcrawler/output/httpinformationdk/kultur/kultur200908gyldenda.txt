Gyldendal ramt af krisen
Forlaget nedjusterer sine forventninger til resten af 2009 efter et skuffende dårligt halvårsregnskab. Nettoomsætningen er faldet med hele 23 mio. kr. sammenlignet med sidste års halvår


 Forlæggere og branchefolk stimler i dag sammen i Klareboderne i København til den traditionsrige efterårsreception på forlaget Gyldendal.
Men i år vil den søde vin i glassene være skæmmet af en bitter eftersmag. Det er nemlig ikke noget kønt halvårsregnskab, det hæderkronede forlag tirsdag lagde frem for sine aktionærer. Status efter de seks første måneder af 2009 er en nedgang i både omsætning og resultat - og den faldende tendens forventes at fortsætte året ud.
I alt kan Gyldendal notere et fald i nettoomsætningen på 23 mio. kr. svarende til 5,9 procent i forhold til første halvår 2008. Faldet kan i det store hele henregnes et reduceret salg til det generelle marked gennem boghandlerne.
Derimod er de to andre store salgsmarkeder, undervisningsområdet og det direkte salg til forbrugeren gennem netboghandler og bogklubber, så godt som uberørt.
»Det er alene handlen med de cirka 350 boghandlere rundt om i landet, som halter,« siger adm. direktør i Gyldendal, Stig Andersen.  Og problemet skyldes ikke kun, at fru Jensen holder pengepungen tæt til kroppen.
»Forhandlerleddet befinder sig i øjeblikket i en likviditetskrise, der betyder, at de gør to ting: Dels returnerer de alle de bøger, som ikke umiddelbart sælger, og dels er de blevet meget forsigtige med at købe nye titler hjem,« siger Stig Andersen, der vurderer, at likviditetskrisen blandt boghandlerne vil vare året ud.
»Så vi må nok indstille os på, at vi kommer til at halte på det ene ben lidt endnu.«
Nedjustering
På baggrund af det pauvre halvårsregnskab har Gyldendal valgt at nedjustere forventninger til  hele 2009 - fra en omsætning på 900 mio. kr. til en omsætning på 870 mio. kr. Stig Andersen mener dog ikke, det giver anledning til at stave krise med store bogstaver.
»Hvis andre forlag end Gyldendal havde været børsnoterede og skulle aflægge halvårsregnskab, så lover jeg, at du havde set det samme billede.«
Tidligere på året fyrede Gyldendal seks medarbejdere i et forsøg på at »tilpasse omkostningsniveauet«, men, ifølge Stig Andersen, er der ingen planer om yderligere afskedigelser. Derimod vil det blive nødvendigt at skære ned på antallet af nye udgivelser, siger Stig Andersen, der samtidg erkender, at forlaget i det forgangne år ikke har været gode nok til at skaffe de rigtige titler.
»Vi kan ikke løbe fra, at vi ikke har været på toppen af det, der er hottest lige nu, nemlig krimier og samtalebøger. Og det er klart, at vi selvfølgelig også mærker det nu,« siger han.
Nedjusteringen til trods regner koncernen dog stadig med et klækkelig årsresultat på 45 mio. kr. før skat. Så mon ikke hvidvinen alligevel glider ned til dagens efterårsreception i Klareboderne.

