Direkte fra fremtiden
Ny Nørreport er mere offentlig plads end bygning, kontrolleret og futuristisk i sin stilsikre, nordiske fremtoning. En udglatning af rummet, der skaber en åben, lys plads med et væld af sigtelinjer, hvor man før måtte mase sig vej gennem henkastede cykler, skure og en gnaven menneskemængde
Tagene på stationsbygningerne er projektets signatur. Deres organiske form og beton holdt i gråhvide toner giver dem et præg af noget fremmed, der er landet fra en anden tid og et andet sted.


 Den gamle Nørreport Station var en funktionalistisk katedral. Et af landets travleste trafikknudepunkter, dengang og nu.
Anlagt i begyndelsen af 1900-tallet, trang, beskidt og støjende. Omgivet af bunker af cykler, trafik og skrald. En kraftig brise af dieselos strømmede passagererne i møde på vej ned i dybet til de alt for smalle perroner og togenes skrigende bremser. Sådan husker de fleste Nørreport Station. Selve stationsbygningen var et sammensurium af forskellige årtiers arkitektoniske stilretninger mikset sammen i en stor pærevælling.
Det er fortid nu. Stationen, der er blevet jævnet med jorden, blev indviet 1934, men bygget om flere gange op gennem århundredet, efterhånden som byen svulmede op, og travlheden steg.
Hovedbanegården og de andre stationer var sammen med de store kommuneskoler, posthusene og rådhuset det mest direkte udtryk for industrialderens bedrifter og fremgang. Togstationerne var selve symbolet på fremskridt. Den infrastrukturelle revolution, der gav mobilitet til masserne. At arbejde for DSB var noget at være stolt af.
1900-tallet var også ingeniørernes århundrede. De byggede togstationerne i maskinens billede, velsmurt, funktionel og effektiv. De delte byplanlæggernes fascination af orden som modbillede på det kaos og den forvirrede puls, der herskede i den nedslidte købstad med middelalderbyens snævre gader. Togstationerne var funktionelle åndehuller.
Symbolet på det nye København
Med Ny Nørreport er fremtiden atter kommet. Bygget på tabula rasa er alle spor fra fortiden blevet slettet. Næsten, for skiltet med navnet, Nørreport Station, bøjet i neonrør er der stadig som et spor fra 1930’ernes lysfest. Og den nye stations svævende tage sender tankerne til en anden perle fra 30’erne, nemlig tankstationen på Strandvejen, tegnet af Arne Jacobsen i 1938.
Det er tegnestuerne COBE og Gottlieb Paludan Architects, der sammen står bag den nye arkitektur og pladsdesign. COBE, der også står bag designet af Israels Plads, har dermed sat et markant aftryk på hele området.
Det er ikke forkert at sige, at København ikke har fået en ny station, men en ny plads. For det er mantraet over dem alle i bydesign i dag: Nye bygninger skal give noget tilbage til det offentlige rum. Helst mere end de tager.
Bilerne er fortrængt til fordel for en stor åben plads, der flyder sammen med Købmagergade og Fiolstræde. Set i sammenhæng med omlægningen af Israels Plads har området skiftet karakter fra daglig trafiktumult til velfærdsbyens beherskede og civiliserede bevægelse. Der er ro på og overskuelighed. Cyklerne ligger ikke længere hulter til bulter, men er parkeret i nedsænkede cykelbede for overskuelighedens skyld. Pladsen får bygningerne, der omkranser stationsområdet, til at stå tydeligere frem, og forbindelserne på tværs af pladsen er styrket markant.
At Ny Nørreport er mere offentlig plads end bygning skyldes ikke kun, at det vigtige trods alt foregår under jorden. Arkitekternes hovedgreb er tænkt som en generøs gestus til byens borgene. Her opretholdes idealet om den rekreative by fyldt med overskud midt i en forjaget dagligdag.
Den nye stationsplads er som metroen, kontrolleret og futuristisk i sin stilsikre, nordiske fremtoning. Som de førerløse metrotog, der drøner rundt og rundt som veloplagte og tjenstvillige robotter, der aldrig sover. Det er historien om det 21. århundredes velfærdsby, hvor indbyggernes gnidningsfrie og ubesværede bevægelse gennem byen serviceres af en arkitektur, der høfligt trækker sig tilbage, løfter sig op og overlader pladsen til indbyggerne. Til stor irritation for slumromantikere som digteren Søren Ulrik Thomsen, der har for vane at hylde en helt bestemt form for byscenarie, der ser kvaliteter i det beskidte, udstødte og utilpassede. Mangfoldigheden af kontraster, som byens historie bringer med sig, der støder sammen og styrkes, og ikke udviskes som i den moderne by. Men det er ikke det, forskønnelsen af København og Ny Nørreport står for. Med sin hvide og grålige tone er den mere steril og minimalistisk end broget og virkelig. Det er en slags fremtidsvision år nu, hvor metropolen København er kommet til sig selv som den velbjergede middelklasses by, der kræver renlighed og ordentlige forhold. En udglatning af rummet, der skaber en åben, lys plads med et væld af sigtelinjer, hvor man før måtte mase sig vej gennem henkastede cykler, skure og en gnaven menneskemængde.
Tegnet med fødderne
Tagene på stationsbygningerne er projektets signatur. Deres organiske form og beton holdt i gråhvide toner giver dem et præg af noget fremmed, der er landet fra en anden tid og et andet sted. De forsøger ikke krampagtigt at tilpasse sig de omkringliggende bygninger og materialer. De slæber ikke rundt på historiens byrde. De insisterer på at være symbol på noget radikalt nyt, som de hænger der ubesværet over den nye plads, løftet op på enkle søjler. Bygningerne under tagene består af kurvede transparente glasvægge. Det er bygninger, der ikke vil være bygninger, men insisterer på at sløre forskellen på by og bygning. De får tagene til at svæve. Tagfladerne er samtidig beplantet og designet til at holde på regnvandet som en del af bygningernes fremtidssikring.
Bygningernes form er skabt af hvad man på arkitektsprog vil kalde et funktionelt diagram. Det vil sige et design, der er skabt helt eller delvist af nogle krav og analyser, der ikke tager afsæt i arkitektens personlige smag. I tilfældet Ny Nørreport er bygningernes form skabt af en nøje kortlægning af passagerernes bevægelsesmønstre på tværs af stationspladsen, til og fra nedgangene til perronerne og gaderne, der omgiver stationen. Kortlægningen af tusindvis af menneskers bevægelser giver en masse linjer på tværs af pladsen, der tilsammen afslører et fintmasket netværk af gåruter, der ligner dyreveksler i en skov. Bygningerne er designet, så ruterne holdes fri, og tagenes konturer afspejler og afgrænses af ruterne, der giver tagene deres organiske form. Tagenes form peger direkte tilbage på analysen og er samtidig billedet på idealet om den organiske maskine, der for alt i verden ikke må vække mindet om industrialderens vinklede og mekanistisk skarpe udtryk.
Ny Nørreport er en version af rendyrket minimalisme, der står på skuldrene af den del af dansk arkitekturtradition, vi hylder allermest. Det er også den del af dansk arkitekturhistorie, der er mest præget af internationale strømninger, ikke mindst den japanske arkitektur. Ny Nørreport repræsenterer på sin egen måde en arkitektur, der grundlæggende er kosmopolitisk i sin selvforståelse og udtryk. Alt det, mange håber København vil blive i fremtiden, og måske, for nogen, allerede er.
Ny Nørreport, station i København

