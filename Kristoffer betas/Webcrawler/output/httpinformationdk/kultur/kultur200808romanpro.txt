Roman om profeten Muhammeds brud er skrinlagt
Forlaget Random House har trukket udgivelsen af en roman om Muhammeds barnebrud, Aisha, tilbage for ikke at fremprovokere religiøs vold


 WASHINGTON - Verdens største engelsksprogede forlag, Random House, har trukket en roman om profeten Muhammeds barnebrud, Aisha, tilbage, med den begrundelse, at udgivelsen af værket kunne have "opflammet til voldshandlinger". Kritikere anklager nu forlæggerne for at tilsidesætte ytringsfrihedens princip og bøje sig for pression fra ekstreme islamistiske elementer. 
Medinas Juvel, som bogen hedder, er den amerikanske journalist Sherry Jones' debutroman, og den skulle være udkommet i denne uge. Det bliver der ikke noget af nu, og Random House, som angiveligt har betalt Jones over en halv million kr. i forskud for to bøger, har endvidere aflyst en publicity-rundtur i otte byer. 
Allerede i maj underrettede forlæggerne Jones om, at alle planer var taget af bordet. Kontroversen brød imidlertid først løs i sidste uge, da avisen Wall Street Journal offentliggjorde en klumme, hvori den muslimske forfatter Asra Nomani erklærer sig "forstemt" over Random Houses beslutning, idet hun anklager Denise Spellberg, der er professor i islamisk historie, for at have fremkaldt modviljen imod bogen med påstande om, at den var "soft core-pornografisk".
En krigserklæring
Professor Spellberg, der er tilknyttet University of Texas i Austin, fik tilsendt et prøvetryk af manuskriptet, og tanken var, at hun med sin faglige vægt skulle være med til at skabe forhåndsinteresse for bogen. 
Men hendes reaktion var absolut ikke, hvad forlæggerne havde håbet på. 
"Denise siger, at det her er en 'krigserklæring' (...) og det rene sprængstof, ja et nationalt sikkerhedsanliggende," hedder det i en e-mail fra en Random House-redaktør, der citeres i Wall Street Journal. "Jeg tror, den vil blive langt mere kontroversiel end De sataniske vers og de danske satiretegninger."
Thomas Perry, underdirektør på Random House, siger, at udgiverne blev advaret om, at offentliggørelse af bogen "kunne støde dele af det muslimske trossamfund" og "kunne fremkalde voldshandlinger fra et lille, radikalt segment." Random House har derfor besluttet sig for at "udskyde udgivelsen", siger han, "af hensyn til sikkerheden for såvel forfatteren som Random Houses ansatte, boghandlerne og enhver anden, som ville blive involveret i distribution og salg af romanen".
Medinas juvel følger Ai-shas liv fra det tidspunkt - hun er da seks år - hvor hun bliver forlovet med Muhammed og frem til profetens død. Jones fortæller, at hun blev "bestyrtet", da hun i maj fik at vide, at udgivelsen ville blive udskudt på ubestemt tid. "Det har været mit klare og bevidste forsæt at skrive respektfuldt om islam og Muhammed," tilføjer hun. 
"Jeg havde tænkt mig bogen som et brobygningsprojekt", siger Jones. "Jeg ønskede at ære Aisha og alle Mohameds hustruer ved at give en stemme til disse bemærkelsesværdige kvinder, som spillede så væsentlig en rolle ved islams grundlæggelse, og som så ofte er blevet ignoreret - eller bragt til tavshed - af historikerne."
Stor kærlighedshistorie
Aisha-affæren er kun det seneste eksempel på en lang række kontroversielle fremstillinger af islam, der har afstedkommet vold og trusler imod deres ophavsmænd. I 1988 udløste Salman Rushdies roman De sataniske vers voldelige protester over store dele af den muslimske verden og en dødsfatwa fra Irans daværende øverste religiøse leder, ayatollah Khomeini, som tvang Rushdie til at gå under jorden i adskillige år. Ligeledes blev bogens japanske oversætter myrdet. 
I 2006 udbrød der uroligheder i flere islamiske lande, da en dansk avis bragte tegninger af profeten Muhammed - navnlig en af disse, der viser profeten iført en bombelignende turban, vakte anstød. 
Jones har aldrig besøgt Mellemøsten, men har brugt adskillige år af sit liv på at studere arabisk historie. Romanen er ifølge hende en syntese af al denne lærdom. "De havde en fantastisk kærlighedshistorie sammen," siger hun om Muhammed og Aisha: "Han døde med hendes hoved på sit bryst."
Jones har nu underskrevet en annulleringsaftale med Random House, der giver hendes agent ret til at søge udgivelse hos andre forlæggere. 
© The Independent og Information
Oversat af Niels Ivar Larsen

