Sjov med klodser
I en række populære videospil, senest ’LEGO Batman 2: DC Superheroes’, kombinerer danske Lego og britiske TT Games velkendte figurer og universer som Batman, Star Wars, Indiana Jones og Harry Potter med deres egne kerneværdier: Fantasi, læring og sjov
’Det sjove kommer fra oplevelsen af at skabe noget, der manifesterer sig efterhånden, som man leger med klodserne. Det er nøglen til, hvad Lego-leg er, og vi prøver at destillere det i spillene,’ siger spiludvikler Nick Ricks.


 Den britiske spilmager Phillip Ring står midt i Lego-butikken på Strøget i København. Han har fået øje på en ca. 40 centimeter høj udgave af støvsugerrobotten R2D2 fra Star Wars-filmene og har lyst til at købe den. Han ved bare ikke helt, hvor han skal stille den derhjemme.
»Lego handler om at skabe og bruge sin fantasi,« siger han.
»Man vokser op og leger med Lego, får selv børn og introducerer dem til det. Det er et universelt stykke legetøj, som folk igen og igen vender tilbage til. klodserne kan bruges til, hvad man har lyst til at bruge det til.«
Phillip Ring arbejder for videospilfirmaet TT Games, der har hjemme i Manchester i Storbritannien, og som siden 2005 har stået bag en lang række spil til både computer og spillekonsol, baseret på Lego-samlesæt og populære film og tegneserier som Star Wars, Harry Potter, Pirates of the Caribbean, Indiana Jones og Batman. Snart følger også et spil baseret på Ringenes Herre.
Endeløse muligheder
Spilmageren er i byen for at fortælle den danske presse om TT Games’ seneste værk, LEGO Batman 2: DC Superheroes, en fortsættelse af det fire år gamle LEGO Batman og lige så uhøjtideligt og humoristisk i tonen som de fleste tidligere Lego-spil. Som titlen antyder, kan man denne gang møde endnu flere helte og skurke; ud over Batman og Robin og deres ærkefjende, Jokeren, optræder også Superman, Lex Luthor, Wonder Woman, The Flash, Green Lantern og mange andre figurer fra tegneserieforlaget DC’s omfattende univers i spillet.
De er alle lavet af Lego. Ja, det vil sige, at de er figurer i et video-spil, men de ligner de minifigurer, man kender fra samlesættene, og de bevæger sig som minifigurer – »hvis man gav en figur mere menneskelige bevægelser, ville det ikke have samme følelse eller virkning. Folk har meget faste forestillinger om, hvordan de skal bevæge sig,« siger Phillip Ring. Figurerne befolker en verden opbygget af klodser, og hvor mange af de opgaver, man skal løse undervejs, involverer klodser, der skal flyttes, samles eller slås i stykker.
»Endeløse muligheder, opdagelse, udforskning, samarbejde – når man begynder med Lego, ved man ikke nødvendigvis, hvad man vil bygge,« siger Phillip Rings kollega hos TT Games, Nick Ricks, som står i spidsen for udviklingen af LEGO Lord of the Rings, der kommer i slutningen af 2012, og som pressen fik et glimt af efter præsentationen af LEGO Batman 2: DC Superheroes.
»Det sjove kommer fra oplevelsen af at skabe noget, der manifesterer sig efterhånden, som man leger med klodserne. Det er nøglen til, hvad leg er, og vi prøver at destillere det i spillene.«
Interaktivt rollespil
Det er lykkedes TT Games, mener Sten Funder-Lysdahl, video games marketing manager hos Lego. I dagens anledning har han taget turen fra hovedsædet i Billund i Jylland. Han forklarer, at videospillenes popularitet hænger sammen med, at TT Games i de enkelte spils udseende, indhold og gameplay formår at kombinere Legos kerneværdier med det unikke i figurerne og historierne, man tager udgangspunkt i, det være sig George Lucas’ Star Wars eller Indiana Jones eller DC’s superhelteunivers. »Fantasi, læring og sjov,« siger Sten Funder-Lysdahl, næsten som et ekko af både Philip Ring og Nick Ricks, da han skal definere producentens kerneværdier, der blandt andet dikterer, at spillene ligesom klodserne skal være tilladt for alle.
»Vi prøver at sikre os, når vi godkender spillene, at vores dna går igen i den måde, de er bygget på. Der er megen udforskning i vores spil, der er megen leg og læring, som rammer børnene, og så er der det ekstra lag, som rammer de voksne. I det digitale rum er der en anden forventning, end der er på et legetøjsgulv. Hvis man tager to blå klodser og leger med dem, så sker der noget i fantasien, og jo flere klodser, der kommer til, jo mere sker der. I spillene handler det om en rolleleg, børnene påtager sig. De går ind i en verden, de kender, som pludselig er lavet om til Lego. Med spillene kan de på en anden måde end med klodserne udleve den rolleleg. De kan være helten, for de har selv har kontrollen med det, der sker.«
Sjove klodser
TT Games, der i dag ejes af Warner – som også ejer DC – blev grundlagt af folk fra Lego, og selskabets ansatte synes at være bidt af en gal legoklods. Derfor er de også de helt rigtige samarbejdspartnere for virksomheden, hvis navn som bekendt er en sammentrækning af ’Leg Godt’.
»Det, der motiverer mig, er, at jeg kan lave spil, der introducerer verdener med utrolige figurer og steder og skurke, og at vi kan genfortælle historier på en måde, som er passende for mine børn og for alle andres børn,« siger Nick Ricks, der har brugt elementer fra både J.R.R. Tolkiens bøger og Peter Jacksons film i LEGO Lord of the Rings.
»I forhold til Harry Potter var der mange børn, mine egne f.eks., som ikke var gamle nok til at se filmene, men ved at spille spillene, blev de interesseret i at læse bøgerne, og senere kan de se filmene. Vi fortæller historierne på en måde, som er passende for børn, men vi gør meget ud af ikke at tale ned til dem. Mange mennesker har spurgt, ’filmene er meget mørke, hvordan håndterer I det?’ Det er det smukke ved Lego. Vi fjerner ikke elementer i historierne. Vi er heldige, at selve figurerne, deres udseende, løfter stemningen. I Ringenes Herre bliver hobbitterne jagtet af de sorte ryttere, og det er en voldsom og mørk scene. Vi kunne fjerne den fra spillet eller gøre figurerne lyserøde – men børn ved godt, når man taler ned til dem. Vi kan dog ikke gengive scenens følelse af skræk – det er ikke passende for børn – men ved at vise scenen, skud for skud med Lego-figurer i rollerne, kan vi løfte humøret. Indholdet bliver ikke ændret, men blot lavet i klodser, og det er stadig spændende, men også morsomt.«
Længere holdbarhed
Lego har haft stor succes med at producere videospillene. Sten Funder-Lysdahl fortæller, at der er blevet solgt mere end 70 millioner spil siden 2005, og at det første Batman-spil har solgt ikke færre end 13 millioner eksemplarer.
»Det er en succes af dimensioner i spilbranchen,« siger han.
»Vores spil har også en længere holdbarhed end mange andre spil. LEGO Batman 1 står stadig i butikkerne, og det er ret unikt for videospilbranchen. Børn og forældre – vi henvender os også til forældrene – har en anden opfattelse af, hvad der er interessant, end den typiske gamer. Når de ser et Lego-spil, ved de, hvad det står for. De ting, vi værner om, genkendelighed og tryghed.«
Det handler dog også om at sælge klodser, understreger Sten Funder-Lysdahl, som ikke er blind for den kommercielle værdi, der ligger i, at Lego i både spil- og klodsform associeres med så stærke brands som Batman, Superman, Harry Potter og Star Wars: »Vi har med tiden lært, at der er en stor synergieffekt mellem spil og klodser. Mange børn i dag bliver introduceret til spillene, før de møder os. Det handler om at forstå de synergifelter, og hvordan de kan bruges optimalt. I forbindelse med Star Wars lavede vi for nogle år siden en undersøgelse af, hvad børn ejede først. Det svinger lidt fra land til land, hvordan Star Wars er indoptaget af kulturen, men mange steder var det måske 30 procent af børnene, der havde købt Star Wars-spillet, før de købte det fysiske Lego-produkt. Omvendt kan vi forlænge produktets levetid med spillene hos de børn, der begynder med at lege med klodserne og først nogle år senere er gamle nok til at spille spillet.«
 
’LEGO Batman 2: DC Superheroes’ er lige udsendt. ’LEGO Lord of the Rings’ udsendes senere på året

