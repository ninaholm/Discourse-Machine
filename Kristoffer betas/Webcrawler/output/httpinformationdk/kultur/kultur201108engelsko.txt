Et engelsk ord kan være 'morderlig najs'
Forældre har til alle tider bekymret sig over deres børns sprog, lyder det beroligende fra professor Henrik Galberg Jacobsen, der ikke tror, at dansk er ved at forsvinde til fordel for engelsk
Professor Henrik Galberg Jacobsen opfandt for 15 år siden det nye komma. I dag er han ikke bange for, at anglicismer på sigt vil få det danske sprog til at forsvinde. 'Dansk har overlevet så meget tidligere uden at holde op med at være dansk. Jeg tror sagtens, at det kan overleve', siger han.


 I 2007 døde sangerinden Natasja, der har skrevet nummeret 'Giv mig Danmark tilbage', hvor et par linjer lyder:
»Kom nu i gang, I har vist noget I skal sige. Rødvin og piller, hele fucking landet chiller, ungdommen bli'r vildere.«
Min ældste teenagedreng har sangen på sin iPod, og vi hører den ofte, når familien bevæger sig rundt i sommerlandet. Jeg bilder mig ind, at mine tre søde drenge ikke ved, hvad sangen også handler om, men er det sådan, at vores børn skal snakke? Og er det overhovedet noget, jeg skal bekymre mig om?
»Det er naturligt og en ansvarlig forældrerolle at være opmærksom på, hvordan ens børn taler. Forældre har til alle tider bekymret sig over det sprog, deres børn taler,« lyder svaret fra professor Henrik Galberg Jacobsen, der er tidligere medlem af Dansk Sprognævn.
»Yngre generationer har etableret deres eget gruppesprog, som ikke er beregnet til de ældre,« siger han og understreger, at heri er der intet nyt.
»Mine forældres generation kunne finde på at sige, at noget var 'morderlig najs'. Den sprogbrug var moderne i 1920'erne, og det kan man læse i de dengang så populære Flemming-bøger. I dag bruger de unge akkurat det samme ord, de staver det bare på korrekt engelsk: nice.«
Så ifølge Henrik Galberg Jacobsen har jeg ingen grund til bekymring over mine drenges markante forbrug af engelske ord og udtryk.
»På den anden side er der langt mere engelsk i sproget end før. Tidligere var det i høj grad enkeltgloser f.eks. 'smart','klub', 'strejke' og 'lockout' men nu kan store dele af befolkningen så meget engelsk, at de kan indsætte hele sætninger på engelsk i deres sprog. Det var ikke muligt for bare en generation siden.«
Det begyndte med tysk
Udskiftningen af populære vendinger og udtryk går også stadig hurtigere, mener Henrik Galberg Jacobsen. Hvad der for et år eller to siden var smart at sige f.eks. 'kanon' eller 'fedt' er lidt ude i dag.
Burde vi gøre som nordmændene, der konstruerer norske ord i stedet for engelske?
»Det gør vi allerede i et vist omfang. Sprognævnet foretrækker f.eks. 'e-post' i stedet for 'e-mail', og i går fik jeg faktisk en mail, hvor ordet 'e-post' var brugt.«
Hvad siger du selv?
»Jeg er holdt op med at sige 'e-post', men jeg er ikke purist eller sprogrenser af natur. Selv om 'e-post' er et udmærket ord, var det alligevel 'mail', der vandt, så det bruger jeg selv.«
Henrik Galberg Jacobsen tror ikke, at det danske sprog er ved at forsvinde til fordel for engelsk. Han peger på, at dansk tidligere har været under langt større indflydelse af andre sprog uden at forsvinde, eksempelvis fra 1300 til 1500 hvor plattysk eller nedertysk ændrede kolossalt mange tidligere udtryk.
»Tag et ord som 'begynde'. Det opfatter vi som et rigtigt dansk ord. Men det er faktisk tysk. Tidligere sagde man 'byrjæ' på dansk, hvis man begyndte. I løbet af 1800-tallet kom ordet 'starte' så ind i sproget. Det ord var der i øvrigt også megen kritik af.«
Et andet eksempel er ordet 'blive', som kommer fra det tyske 'bleiben'. Tidligere hed det på dansk 'vorde'.
»Nogle hundrede år senere var det så fransk, der øvede stor indflydelse, hvor ord som 'konkurrence', 'avis', 'redaktør', 'dessert' og 'sekretær' kom ind i det danske sprog og alle de ord opfattes i dag som almindelige, danske ord.«
Glæd dig over sproget
Endnu senere var det så italiensk, der øvede indflydelse med ord som 'fallit', 'konto' og 'bankerot'.
»Så gennem tiden har der været megen fremmed indflydelse, som har været gennemgribende. Men i tidens løb er ordene så småt blevet fordansket som 'strike' er blevet til 'strejke', og 'club' er blevet til 'klub'. Nu optræder ordet 'strike' i øvrigt atter på dansk, nemlig som et begreb fra bowling, hvor man kan slå en 'strike'. Det viser så til gengæld, at kendskabet til engelsk er så udbredt, at vi ikke længere behøver at fordanske ordet.«
Af og til hævdes det, at angliseringen af det danske sprog også muliggør en påvirkning fra angelsaksisk tankegang. Ifølge Henrik Galberg Jacobsen er det dog mere en strid om hønen og ægget:
»Mon ikke det er, fordi vi i forvejen er præget af angelsaksisk tankegang, at vi gerne vil importere deres gloser,« som han spørger.
At sproget påvirkes af de stærkere magter, er heller ikke noget nyt fænomen. Når nedertysk eller nordtysk i starten af 1300-tallet fik så stor indflydelse på dansk, hang det sammen med udbredelsen af hansestædernes købmænd.
»Dansk har overlevet så meget tidligere uden at holde op med at være dansk. Jeg tror sagtens, at det kan overleve,« konkluderer Henrik Galberg Jacobsen.
»Så i stedet for at bekymre dig over dine sønners sprog, så glæd dig hellere over sprogets mangfoldighed og muligheder for at udtrykke alt muligt,« slutter han og tilføjer, at det kunne være 'cool' (fra engelsk), eller 'super' (fra latin) eller 'sejt' (gammelt dansk ord) eller 'fedt' (dansk).

