Kendt for at være kendt
Underholdningsmedierne har lavet deres egen fødekæde for at rette op på kendis-manglen  i et lille land som Danmark. Nu er fødekæden komplet med to identiske middagsprogrammer med kendte på samme tid på to konkurrerende private kanaler
På Kanal 5 lavede den kendte springrytterske Tina Lund (tv.) lavede ride-konkurrence for kendis-fodboldspilleren Allan Nielsen (forrest th.), den kendte ejendoms-mægler Jan Fogh (fra TV2's Lieb-haverne, forrest tv.) og skuespilleren Laura Drasbæk (bagest th.).


 Danmark er et lille land. Og det afsløres næsten dagligt på tv-skærmen. Godt tv koster mange penge. Godt kommercielt tv kan tjene mange penge. I Storbritannien er der 10-12 gange så mange licensbetalere eller reklamemodtagere til at betale som herhjemme.
Hvis vi antager, at produktionen af Vild med Dans og X-Faktor i store træk  koster (eller tjener) det samme som de nøjagtigt tilsvarende programmer i Storbritannien, så skal man ikke have den store regnemaskine frem for at regne ud, at det er svært i Danmark - også selvom licensen er næsten dobbelt så høj her som i Storbritannien.
Det er dyrt at være lille. Det betyder også at - hvis vi helt urimeligt antager at danskere og briter er nogenlunde lige smukke, morsomme og talentfulde - at der er 10 gange så mange talenter at vælge imellem derovre end herhjemme.
Det ses tydeligt i X-factor, f.eks. Og det synes en naturlov, at hvis ikke et tilstrækkeligt antal gode talenter slipper igennem nåleøjet, må øjet gøres større. Tærsklen for (næsten) det hele sænkes betydeligt. Også selv om vi inddrager Grønland og  Færøerne (uden sidstnævnte del af Rigsfællesskabet, ville X-factor være i dyb krise)
Knaphed på kendte
Hvis vi anvender samme målestok for f.eks. kendisser, løber vi ind i samme problem: Vores brugbare kendis-reserve er minimal. Underholdningsmedier uden kendisser er som fisk uden vand. De kvæles til døde, mens de langsomt tørrer ud.
Der er knaphed på rigtigt kendte - men masser af spalteplads i Se & Hør, Billedbladet, Kig Ind og Ekstra Bladet og sendeminutterne i tv forekommer grænseløse.
Hvad gør vi så? Vi udvider kendis-begrebet og skaber vores egne kendisser. Definitionen på at være kendt er vel, at man er markant i sin udøvelse af kunst, musik, politik, erhvervsliv eller kriminalitet. Og er det offentligt. Hvad enten man hedder Ghita Nørby, Anders Fogh Rasmussen eller Peter Brixtofte.
At man ikke bare er noget, men også har gjort noget. Helst noget stort. I gamle dage skulle det være noget opbyggeligt, men det har ændret sig med kendisserne Brixtofte og Klaus Riskjær.
Den nye definition på at være en kendis er, at man er kendt. Man er kendt for at være kendt. Og intet sted er det mere udstillet lige for tiden end i to nærmest identiske tv-programmer, som havde premiere i denne uge på Kanal 5 og TV3.
For at det ikke skal være løgn er de placeret lige overfor hinanden i sendefladen. Og er promoveret af en af de mest massive reklamekampagner i nyere tid.
Tv-kanalerne har kastet alle ressourcer efter kendisserne i stedet for at hyre en ordentlig industrispion.
Det ene program hedder Til middag hos på TV3, det andet 4-stjerners middag på Kanal 5.
Spis med de kendte
Konceptet er udenlandsk: Kendis nummer 1 skal lave middag til kendis 2,3 og 4 som efterfølgende giver points til værten. Dagen efter skal nummer 2 lave mad til nummer 1,3 og 4 osv. - fire aftener i træk på tv.
Undervejs har aftenens vært arrangeret selskabslege. Den kendte springryterske Tina Lund lavede  ridekonkurrence på Kanal 5's 4-stjerners middag for kendis-fodboldspilleren Allan Nielsen (de mere kendte fodboldspillere er alle sammen ansatte på den konkurrerende kanal), ejendomsmægleren Jan Fogh (som har skiftet kendisjob fra TV2's Liebhaverne) og skuespilleren Laura Drasbæk. Samtalen, der som klæbrig honning flød langsomt over middagsbordet, fik mig til at tænke på en ondskabsfuld karakteristik af en kendt dansk tv-mand, der lød »han er en mand af få ord, men han bruger dem meget«.
Men programmet er ifølge kanalchef Anne Stig Christensen »den største satsning i kanalens historie«.
På den konkurrerende kanal TV 3 var kendthedstærsklen hævet en anelse:
Den kendte Alexander Kølpin, den meget kendte filmproducent Peter Ålbæk Jensen (nå, det er det, han laver efter sin meget velpublicerede næsten-afgang fra Zentropa), TV3's egen kendis Camilla Ottesen og den kendte skuespiller Anne Grethe Bjarup Riis.
Det så lidt dyrere ud, men når man havde set sig mæt på de kendte, flød konversationen - hjulpet godt på vej af vinmenuen fra Kølpins eget hotel. I de kommende programmer skal vi møde de enormt kendte Kira Eggers, Vicki Jo, Annette Heick, Caroline Fleming, Silas Holst og den for nyligt opståede tv-kendis Anne Mette Rasmussen. Plakaterne på alle søjlerne lover også Villy Søvndal eller én, der ligner, men det fremgår ikke af pressemeddelelserne. Men Søren Pind er (naturligvis) også med.
Jeg mangler bare mine yndlingskendisser Sidney Lee og Susan K - de ultimative kendisser i medie- og underholdningsindustrien. De to er blevet berømte, fordi de har været i fjernsynet.
De har ikke engang danset i Vild med Dans, som er den største leverandør af nyfødte berømtheder i branchen.
Fødekæden i underholdningsmedierne er fornyet og forstærket. Medierne skaber selv de kendte.
Det er den perfekte løsning på et lille lands ressourceknaphed.


