Svensk kunstner dømt for at foregive selvmordsforsøg
Den svenske kunststuderende Anna Odell blev i går kendt skyldig og idømt dagbøder for at have simuleret et selvmordsforsøg og ladet sig indlægge på et psykiatrisk hospital


 50 dagbøder a 50 svenske kroner. Sådan lød dommen over den svenske kunstner Anna Odell i går i Stockholms Tingsrätt. Den 35-årige kvindelige kunststuderende var sigtet for tre strafbare forhold, på baggrund af at hun havde simuleret et selvmordsforsøg og ladet sig indlægge på den psykiatriske afdeling S:t Göran i Stockholm.
Retten dømte hende for uredelig adfærd, fordi hun udgav sig for at være psykisk syg uden at være det samt for voldsom modstand mod politiet, da betjente forsøgte at hive hende væk fra den bro, hun foregav at ville springe ud fra. Hun blev frikendt for tiltale om falsk alarm. Anna Odell havde på forhånd erkendt sig skyldig i voldsom modstand, men hendes forsvarer, Claes Borgström, var ikke tilfreds med dommen for uredelig adfærd:
»Vi kommer til at diskutere en anke. Det er et principielt vigtigt spørgsmål,« siger han til Dagens Nyheter.
Hovedpersonen selv er også utilfreds med dommen for uredelig adfærd, men samtidig glad for den debat, kunstværket har skabt:
»Jeg er tilfreds. Der er kommet en masse væsentlige ting frem i forbindelse med projektet. Den diskussion, der er opstået inden for det psykiatriske system, er positiv,« siger Anna Odell.
Kontroversiel kunst
Sagen om kunstværket har været meget omdiskuteret i Sverige, og svensk tv sendte direkte fra domfældelsen. Også Konstfack, skolen hvor Anna Odell er indskrevet, har været under stort pres. I marts tog skolens rektor, Ivar Björkman, skarpt afstand fra sin elev, men efter dommen erklærer præfekt ved institution for kunst på Konstfack, Olof Glemme, sin fulde støtte til Anna Odell.
»Jeg synes, hun har været beundringsværdig i sin saglighed. Jeg er stolt af hende som student,« siger han til Svenska Dagbladet.
En anden ansat på skolen står bag en indsamling, der skal betale for Anna Odells 50 dagbøder.
»Det bakker vi op om. Bliver der et overskud, går det til Rigsforbundet for mental sundhed. Vi har støttet hendes projekt fra begyndelsen, og vi synes, det har været vigtigt. Det ændrer dommen ikke på,« siger Olof Glemme.


