'Wilders kom med et forkert tal - men tendensen var rigtig'
I DR's Deadline-studie i lørdags sagde den hollandske politiker Geert Wilders blandt andet, at 70 procent af de indsatte i danske fængsler er indvandrere. Oplysningen er forkert, men næstformanden i DR's bestyrelse vil ikke skride ind. 'Hoved-tendensen i det, han sagde, var jo rigtigt', siger Ole Hyltoft
Det er en alvorlig misinformation at antyde, at Pia Kjærsgaard har nazistiske tilbøjeligheder. Det vidner om en generel mangel på viden blandt mange af medarbejderne i Danmarks Radio,  siger Ole Hyltoft.


 I lørdags blev den hollandske politiker Geert Wilders interviewet i Danmarks Radios  Deadline -studie. Under interviewet sagde Wilders blandt andet, at 70 procent af de indsatte i de danske fængsler har islamisk baggrund. Men det tal er forkert. Ifølge Kriminalforsorgen har omkring 19 procent af de indsatte i de danske fængsler udenlandsk baggrund. Hvor mange af dem med udenlandsk baggrund, som så er muslimer, har Kriminalforsorgen ikke tal på. Til gengæld har Kriminalforsorgen foretaget en spørgeundersøgelse om religion blandt 2.300 indsatte, hvoraf 19 procent svarede, at de var muslimer.
»Wilders kom med et forkert tal, men hovedtendensen i det, han sagde, var rigtigt - muslimerne er stærkt overrepræsenteret i danske fængsler. Jeg opfatter det mere, som om han tog fejl af tallene, fordi han byttede om på tallene for ungdomsfængslinger og de generelle fængslinger. Men også i de generelle fængslinger er der et meget stort overtal af muslimer,« siger Ole Hyltoft.
Glistrups rotter
Selv om næstformanden betragter sig selv som -en ren puritaner, når det kommer til sandheden i Danmarks Radio-, ser han ikke nogen grund til at reagere på fejlen, sådan som han ellers for nylig gjorde, da Dansk Folkepartis formand Pia Kjærsgaard blev fejlciteret i et radioprogram. En gæst i en apriludgave af radioprogrammet  Sproglaboratoriet  hævdede, at Pia Kjærsgaard skulle have sagt, at -indvandrere formerer sig som rotter-. Men udtalelsen kom i virkeligheden fra Pia Kjærsgaards tidligere partifælle Mogens Glistrup, og det fik Ole Hyltoft til at reagere. Han sendte en klage til generaldirektør Kenneth Plummer, og klagen resulterede i to personlige undskyldninger til Pia Kjærsgaard - både en fra generaldirektøren og en fra den ansvarlige programredaktør.
Derudover bragte en DR en berigtigelse, som senere blev klippet ud af programmet - sammen med det oprindelige fejlagtige citat.
Selv om der også er tale om udlægning af forkerte fakta i interviewet med Geert Wilders, river det ikke Ole Hyltoft op af stolen. For ham er det ikke afgørende, om Geert Wilders har sagt det ene tal frem for det andet. Bestyrelsesnæstformanden forventer hverken, at den hollandske politiker eller  Deadline- s studievært skal kunne tallene udenad. Til gengæld bør enhver medarbejder i Danmarks Radio være klar over, at Pia Kjærs- gaard aldrig kunne finde på at bruge en rotte-metafor, understreger Ole Hyltoft.
»Sagen om Pia handlede om en fejlinformering til hele den danske offentlighed. Det er en alvorlig misinformation at antyde, at Pia Kjærs- gaard har nazistiske tilbøjeligheder. Det vidner om en generel mangel på viden blandt mange af medarbejderne i Danmarks Radio,« siger Ole Hyltoft og understreger, at han netop er med i DR-s bestyrelse for at få udryddet sådanne eksempler på »dumhedens fordomme«.
I Wilders-tilfældet mener han ikke, der er tale om fordomme.
»I dette tilfælde er der belæg for det, der bliver sagt. Pia Kjærsgaard har aldrig nogensinde sagt noget om rotter. Derimod må man sige, at muslimerne rigtignok er voldsomt overrepræsenterede i danske fængsler. Det er generelt rigtigt,« siger næstformanden i DR-s bestyrelse.
-Gør sit arbejde godt-
Mens Ole Hyltoft ikke ser nogen grund til korrigere Wilders udtalelser, vil  Deadline -chef Olav Skaaning Andersen gerne gøre  Deadline- s seere opmærksomme på, at Geert Wilders tal ikke var korrekte. Han mener dog ikke, at det er nødvendigt med en berigtigelse.
»Vi bringer ikke en berigtigelse, for vi kan ikke forlange, at Kurt Strand skal sidde inde med så detaljerede facts. Han gør sit journalistiske arbejde så godt, han kan, og hvis vi skulle lave en berigtigelse på baggrund af denne udsendelse, kunne vi ikke lave andet.  Deadline  står ikke til ansvar for de udtalelser, som en kontroversiel politiker kommer med. Vi skal kun reagere, hvis der er tale om deciderede ulovligheder,« siger  Deadline -redaktøren og nævner racistiske eller ærekrænkende udtalelser som eksempler.
I stedet for en berigtigelse ville redaktionen lave et indslag i  Deadline  i går, som skulle handle om politikeres brug af forkerte fakta.
»Det bliver et principielt indslag, der kommer til at handle om, hvordan forskellige politikere bevidst bruger forkerte tal til at fremstille virkeligheden anderledes, end den er - med afsæt i Wilders-sagen,« forklarer Kurt Strand.
Direktør for Danmarks Radios programproduktion Mette Bock har tidligere sagt til Information, at proceduren med at bringe en berigtigelse og efterfølgende slette både fejlen og berigtigelsen - sådan som det blev gjort med rotte-citatet - er hel normal procedure.
Hvorfor Danmarks Radio så har valgt ikke at benytte den sædvanlig procedure i forhold til interviewet med Wilders, har det desværre ikke været muligt at få et svar på, da Mette Bock ikke har været til at træffe.


