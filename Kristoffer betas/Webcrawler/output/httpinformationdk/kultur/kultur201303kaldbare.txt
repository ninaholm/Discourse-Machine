Kald mig bare en diva og en krukke
At man er diva er blot udtryk for en personlig og kunstnerisk integritet, mener Caroline Henderson. Og at blive tildelt Ridderkorset er for hende den største ære, når man ikke er fuldblodsdansker, siger jazzsangerinden, der lige nu er aktuel med en håndfuld af Kurt Weills sange fra 1920’erne
Caroline Henderson har svensk mor og amerikansk jazzmusiker som far. ’I USA i 1960’erne kunne en sort mand blive arresteret eller slået ihjel, hvis han så meget som bare kiggede på en hvid pige. Men her kunne de gå, hvor de ville, og spise, hvor de ville, og pigerne kastede sig for deres fødder. De var som rockstjerner i dag,’ siger hun og vedgår, at musikaliteten altid har ligget i kortene. Hun er fotograferet i et værelse på Hotel Fox i København


 Caroline Henderson er lige kommet hjem fra Washington, hvor hun sang ved to udsolgte jazzkoncerter under festivalen Nordic Cool, en vidunderlig oplevelse, siger hun, for med hendes baggrund var det som at bringe jazzen tilbage til udgangspunktet.
I 1950’erne og 60’erne emigrerede mange amerikanske jazzkoryfæer til Europa på grund af raceadskillelseslovene i USA.
En af dem var Caroline Hendersons far, Rudy Henderson, der var trommeslager hos blandt andre Count Basie. Derfor var det en særlig oplevelse, da hun i sidste uge stod i Kennedy Center og sang jazz, nu med nordisk klangfarve. Hun fik da også lige set Det Hvide Hus og en kortege af limosiner. Dog fik hun ikke noget glimt af Obama. Hjemme igen er hun klar med en ny cd med sange af Kurt Weill, som komponerede musik til blandt flere af Bertolt Brechts teaterstykker, mest kendt Dreigroschenoper – Laser og Pjalter på dansk, den med sangen Mackie Messer eller Mack the Knife, som blev udødeliggjort af Louis Armstrong samt af Ella Fitzgerald.
– Hvorfor Kurt Weill?
»Jeg har tidligere mest været optaget af Brecht, men under researchen til min forrige plade, fandt jeg en masse gode sange fra en meget oprørsk kabaretscene i Berlin i 1920’erne og 30’erne under den spirende nazisme, et spændende miljø, hvor der blev sået nogle frø, som blev til stor inspiration for den amerikanske filmmusik. Du har nok set filmen Cabaret?«
– 10 gange, tror jeg. Men kabaretscenen er jo meget intim, og du er vant til at synge for et stort publikum. Hvorfor så?
»Det er intimiteten i selve musikken, som interesserer mig.«
Kosmopolit
I dag bor Caroline Henderson i København , men hun er født i Stockholm og boede som barn og teenager også i Paris og Philadelphia. Af en eller anden grund har intervieweren fået det indtryk, at hun var datter af en anden stor musiker, Fletcher ’The Smack’ Henderson.
»Nejnej«, dementerer hun, »og vi er heller ikke i familie. Henderson er et meget almindeligt navn i USA.«
Hvorefter hun synger en linje The Hendersons will all be there fra en gammel Beatles-sang – og ler.
– Udtaler du Caroline på dansk eller engelsk?
»På dansk.«
– Nu har du fået en konkurrent på navnet …
»Wozniacki? Tennis. Ja, men jeg synes, Caroline er et pænt navn. Jeg forstår ikke, at der ikke er flere, der hedder det. Alle kunne hedde Caroline for min skyld!.«
– Hvornår fandt du ud, at du ville være sangerinde?
»Allerede som teenager vidste jeg, at jeg ville være noget ved musikken. Det lå jo i familien.«
En livsmetafor
– Husker du noget fra din barndom i Stockholm?
»Jeg er et menneske, der ser fremad, og der er meget, jeg simpelthen ikke kan huske. Hvilket i nogle tilfælde kan være en fordel. Jeg har en selektiv hukommelse.«
– Hvad har du valgt at huske?
»Da jeg var 14-15 år lavede jeg en metafor for mig selv. Jeg syntes, livet var som en kuffert, man slæber rundt på, dels med nogle sure sokker, dels med nogle lækre ting, nogle kjoler måske. Det vigtige var ikke at have fuldstændig orden i tingene eller et kanonoverblik, men at vide, hvor det ligger, hvis man får brug for det. Den livsfilosofi bruger jeg stadig.«
– I det amerikanske pressemateriale omtales du for din joie de vivre, livsglæde. Har du den?
»Absolut. Flot udtryk.«.
– Hvordan får du det daglige puslespil med børn og karriere til at gå op?
»Jeg har tre børn, det første fik jeg, da jeg var 22 år, så de er helt inkorporeret i den, jeg er, og det, jeg gør. Hvis jeg får en livskrise, bliver det nok et paradigmeskift, når den yngste, som nu er 10 år, flytter hjemmefra. Jeg har venner, der siger, at det er en mærkelig fornemmelse.«
Til Danmark
– Du bliver ofte omtalt som diva. Er du det?
»Nu slynger man sig jo om sig med udtrykket, men det, jeg forbinder med det, er sådan nogle som Greta Garbo og Maria Callas. Skraber man lidt i deres flotte ydre, så er det kvinder som har knoklet op ad bakke mod agenter og producenter, og hvad ved jeg, for at få lov at udføre tingene med den perfektion, idé og vision, de selv har haft. For mig handler det om personlig og kunstnerisk integritet.«
– Fordi de ved, hvordan de vil have det og ikke vil bruge en masse tid på at diskutere det?
»Netop, og hvis folk synes man er vildt besværlig af den grund, så er det nemt at kalde en for krukke eller diva.«
– Hvorfor valgte du at bo i Danmark frem for USA eller Sverige?
»Det lå ikke i kortene, men min far havde lovet mig en billet til Californien, hvor jeg var parat til at flytte over. Imidlertid havde han startet et firma, som det ikke gik så godt med, og så var det et dårligt tidspunkt. Jeg havde pakket min lejlighed ned, så i stedet opsøgte jeg instruktøren Kaspar Rostrup på hans privatadresse, selvom jeg ikke kendte ham. Jeg vidste, at han skulle i gang med en teaterforestilling på Gladsaxe Teater og spurgte, om han havde en rolle til mig. Så blev jeg statist og fik efterfølgende en dansk mand og to børn, og så blev jeg her.«
– Du har været med i en del på teater og film siden. Er du uddannet i skuespil?
»Jeg er ikke uddannet i noget som helst, men jeg kan godt lave en karakter, hvis jeg får hjælp. Skuespillere arbejder jo også med en musikalitet.«
Mødtes på Nalen
– Fortæl om din far, og hvordan du blev til!
»Min far var den dèr lækre trommeslager, der spillede på jazzklub Nalen, Stockholms Montmartre. Min mor, som var til fest og farver, var en ung, svensk, blondine, kunststuderende, der sad blandt publikum, og så var det dem.«
– En one night stand?
»De var sammen et stykke tid, og han kom også tilbage, men min mor var af øvre svensk middelklasse, og forbindelsen var ikke comme il faut. Desuden var min far viklet ind i nogle andre forhold.«
– Er det rigtigt, at de skandinaviske piger var en af årsagerne til, at så mange sorte jazzmusikere kom herover?
» I USA i 1960’erne kunne en sort mand blive arresteret eller slået ihjel, hvis han så meget som bare kiggede på en hvid pige. Men her kunne de gå, hvor de ville, og spise, hvor de ville, og pigerne kastede sig for deres fødder. De var som rockstjerner i dag,«
– Hvordan har det været at vokse op med en fraværende far?
»Vi så ham off and on i hele min barndom, men det er rigtigt, at han ikke var der så meget. Han døde for seks år siden, og jeg hentede hans remains (aske, red.) i en papkasse. Nu står han på en hylde hjemme i min storebrors hjem. Det synes jeg er fint. Som jeg plejer at sige til min bror: Han var ikke så meget sammen med os, men det er han nu i døden. Sjovt nok lå min første lejlighed som voksen i samme gade, Store Regnegade som Montmartre, hvor han ofte spillede. Det var jo lidt historiens vingesus, at jeg pludselig sad der, og det, syntes vi jo begge, var sjovt. Der er ting i livet, hvor man synes, at sådan skal det være. Det var en af dem.«
Tre-to-en
– I en tv-udsendelse sagde du engang, at du altid havde drømt om at få en tre-to-en, henholdsvis en to- og trepersoners sofa og en lænestol. Musikere plejer vel gerne at ville have lidt bohemerod omkring sig. Kan du uddybe det?
»Et sofaarrangement, ja. Jeg fik det nu aldrig, og det var også ment symbolsk, men meget sigende for mig. Det var udtryk for et ønske om et sted at slå rødder, en fast base, hvor jeg kunne føle mig hjemme og have lyst til at være. Så måtte det gerne være småborgerligt. Jeg ville gerne have en forudsigelighed i livet, for det havde jeg aldrig haft før.«
– Du har fået Ridderkorset. Hvad betyder det for dig, sådan helt alvorligt?
»Jeg bemærkede, at folk er delt i to lejre omkring det. Nogle synes, det virkelig, virkelig er noget. Det fineste man kan opnå. Andre, at det er noget af det latterligste. Men med mit udgangspunkt, hvor jeg er kommet til et nyt land og har skullet bygge noget op, og hvor jeg har været temmelig kompromisløs i mine valg, har det været en stor, stor, stor ære.«

