Dronningens vagina udsat for hærværk
Natten mellem lørdag og søndag blev den indisk-jødiske kunstner Anish Kapoors kunstværk på Versaillesslottet endnu engang udsat for hærværk, der denne gang havde antisemitiske undertoner
 Den kæmpe store rustne tragt, der er en del af værket ’Dirty Corner’ eller ’Dronningens vagina’, som folket har kaldt den, ligger som en skæv provokation midt i Versailleshavens stramme symmetri.


 Det forestiller måske en kæmpestor kusse, og det er åbenbart virkelig provokerende. Natten mellem lørdag og søndag blev den indisk-britiske kunstner Anish Kapoors kunstværk »Dirty Corner« i Versailles-slottets park, endnu engang udsat for hærværk.
Denne gang består hærværket i en graffiti med helt tydelige antisemitiske undertoner, og som måske henviser til Marie-Antoinette, der blev henrettet under Den Franske Revolution: »Voldtægt nummer to fra afvigende jødisk aktivisme.« »Dronningen blev ofret og to gange skændet.« »SS, blødende offer.«
Skønt Kapoors værk oprindeligt blot hed »Dirty corner«, er det, efter det var blevet stillet op i Versailles og den efterfølgende polemik, udelukkende blevet kaldt »Dronningens Vagina«. En titel, som kunstneren selv billiger, og han har derfor omdømt værket – den påmindelse om dronningens funktion som rent reproduktivt væsen har forskudt perspektivet en anelse.
Christophe Ena
Værket består af en kæmpestor, rusten tragt, der skaber et asymmetrisk hul midt i Versailleshavens ellers så verdenskendte symmetriske grundplan.
’Frankrig burde skamme sig’
Første gang Kapoors kunstværk blev vandaliseret, var umiddelbart efter, det var blevet stillet op midt i parken ved Versaillesslottet i foråret. Hærværket bestod i, at der var blevet kastet gul maling på den rustne tragt. Urin, altså? Midt i den kvindelige kønsåbning? Det blev fjernet.
Men denne gang ønsker den 61-årige kunstner ikke, at inskriptionerne bliver fjernet.
»Fra nu af er disse infame ord en del af mit værk, det går langt ud over det og stigmatiserer det i vore universelle princippers navn.«
Det er, fordi hærværket denne gang er så tydeligt antisemitisk, at Kapoor har valgt ikke at fjerne sporene.
»Jeg er overbevist om, at man på ingen måde skal fjerne disse fornærmelser, som så tydeligt udtrykker den antisemitisme, man hele tiden ønsker at glemme,« siger han til det franske dagblad le Figaro.
»Frankrig burde skamme sig alene på grund af sådan et hadefuldt mindretal.«
Stærkt seksuel kolonikritik
Anish Kapoor er som kunstner og menneske af såkaldt ’blandet’ oprindelse. Hans mor er af irakisk og jødisk oprindelse, hans far er hindu, og selv er han opdraget i bedste britiske tradition i Indien. Sin uddannelse som kunstner fik han i London.
Som beskrevet i en anmeldelse i Information udfordrer Kapoor både et maskulint, et kolonialt og et symmetrisk syn på verden. Hans rustne tragt i Versaillesparkens ekstreme, velpudsede symmetri udgør derfor en stærk provokation, som Kapoor selv knytter til en kolonikritik. Hvis man oven i købet opfatter det som noget stærkt seksuelt og som noget, der tilføjer den ’maskuline’ park med de stramme linjer et feminint islæt, har han ingen indvendinger imod.
Reaktionerne i Frankrig er kommet prompte og har været stærkt fordømmende. Den franske kulturminister Fleur Pellerin, der er af ’blandet’ oprindelse, mødte personligt op på gerningsstedet og udtalte, at »det er en handling, som viser en fascistisk opfattelse af kultur«.
Premierminister Manuel Valls, der også er af ’blandet’ oprindelse, tweetede sin fordømmelse: »Man får nærmest kvalme over kombinationen af noget så infamt og så reaktionen. Det antisemitiske hærværk på Kapoors skulptur vil blive meget strengt dømt,« siger han.
Christophe Ena
Også den franske præsident, François Hollande, hvis oprindelse ingen nævner noget om, udsendte en erklæring om, at han »stærkt fordømmer disse hadefulde og antisemitiske inskriptioner«.
I al fald kommer de turister, der fra nu af besøger Versaillesparken, til at møde et helt andet skue, end hvad hidtil var tilfældet. Hvis den rustne tragt vitterlig er kvindelige kønslæber, er de nu overskrevet med uhyggelige hvide citater. ’Porten til himlen’ har fået en inskription og den er voldsomt antisemitisk. Og sådan vil værket »Dirty Corner« eller »Dronningens vagina« fra nu af fremstå – erklærer Kapoor – med stærkt hadefulde og fornærmende tatoveringer.
»Det er sådan, besøgende og turister i Versailles kommer til at se det.«

