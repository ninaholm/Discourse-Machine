Til nattens ende og videre
Doktoren, der skrev verden ny for dyrenes skyld


 Han kunne ikke lide danskere, den mand, selv om de reddede ham fra døden. Han stod i sin tykke, lasede, sorte frakke, med fem sweatere under, hyllet i sine fem strikkede halstørklæder på klinten ud mod Storebælt med Bessy! Det var dansk højsommer, og selv sjælen var dybfrossen.
Manden var den franske forfatter Louis-Ferdinand Céline. Hunden Bessy var en schæfer. Han fik den af en tysk soldat, der var på vej til fods hjem efter krigen. Den fulgte ham til Frankrig, men ikke lige med det samme.
Han kom til Danmark med hustruen Lucette i foråret 1945 efter en rejse op gennem krigens sidste krampetrækninger i det sønderbombede Tyskland. Han havde gemt en del af sin formue i Danmark.
En osende skraldespand
Pengene havde han fra sit forfatterskab. Efter debuten med Rejse til nattens ende i 1932 var han den franske romans nye, strålende sorte kejser og en international succes. Uddannet læge var han også.
Han skrev med blyant, sendte arkene til sin sekretær, Marie Canavaggia, der skrev dem rent på maskine og sendte dem tilbage, skrev videre på de renskrevne ark med blyant, sendt dem til sin sekretær, der...
I slutningen af trediverne, da han så, at en ny krig var på vej, dukkede de traumatiske oplevelser fra den forrige store krig op i ham. Han var helt ung, da han var med i den, og han kom ud af den med dybe sår på legeme og sjæl. Hørelsen var ødelagt af en granatsprængning. Det var, sagde han, som om et kæmpemæssigt lokomotiv konstant kørte i hovedet på ham.
Hvem var det, der ville genfremkalde krigens mareridt? Som barn af den småborgerlige franske højrefløj var han ikke i tvivl. Den paranoidt perfektionistiske romanforfatter, der ikke kunne slippe noget skrevet, før det var helt perfekt, skrev lynhurtigt tre modbydelige pamfletter om jøderne og den jødiske storkapitals opgejling af verden til krig. Bøger så frastødende, at man dårligt kan være i hus med dem. En genial skribents osende skraldespand af lysende perverst populistisk sjusk.
Samtidig med at han i sin konsultation på Montmartre selvfølgelig hjalp alle og enhver. Modstandsfolk, jøder og officerer.
I krigens sidste forår flygtede han til Danmark fra sin egen henrettelse som landsforræder. Han blev krævet udleveret, men den danske frihedsregering nægtede det, og advokaten Thorvald Mikkelsen placerede ham på sin ejendom Klarskovgaard ved Korsør.
Af krigens sorte hul
Først i 1951 vendte han tilbage til Paris, med Lucette, med katten Bébert og hunden Bessy.
Indtil sin død, den 1. Juli 1961, skrev han nu den række af 'krøniker', som han kaldte dem, forvredne og martrede dagbøger, hvormed han rev litteraturen løs af sine fundamenter og kastede den ud i det tomme fremtidsrum med sit skriftdrevne superrumskib. Det er sig selv, han skriver om nu, brutalt og syngende skønt slynger han det franske sprog rundt i en skriftcyklotron af enestående udtrykskraft.
Dagen før sin død fuldførte han Rigodon, den sidste.
Ud af krigens sorte hul skrev han uophørligt om verden i opløsning, om altings meningsløshed. Den næstsidste roman var dedikeret til »fangerne, de syge og dyrene«, den sidste, dødedansen Rigodon, kun »til dyrene«. Menneskene var han færdig med: »Se pøbelens store kæft, den er eet langt mareridt af tal. Fjæset er totalt obskønt. Skinnende træk træder frem i dagens lys. Tiden er bordel og lort.«


