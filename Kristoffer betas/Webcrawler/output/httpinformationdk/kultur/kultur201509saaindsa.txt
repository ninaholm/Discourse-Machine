’Og så indså jeg, at jeg stod dér med en stor politisk muskel’
Han har været den længst siddende chef for Aarhus Festuge. Nu takker Jens Folmer Jepsen af og ser tilbage på et årti som leder af en festival, der i stigende grad kom til at handle om, hvordan kulturen direkte kan sætte den politiske dagsorden
Som chef for Aarhus Festuge gennem de sidste ni år, har Jens Folmer Jepsen eksperimenteret med byrummet. I dag er der mindre vold og hærværk under festugen end i en almindelig uge i Aarhus, fortæller han.


 Det er ikke så tit at en journalist siger til sit interviewoffer, at der er noget, der er vigtigere end interviewofferet selv. Men jeg indledede interviewet med Jens Folmer Jepsen – det interview, der efter aftale skulle handle om hans tanker om at slippe den festuge som han i ni år har stået i spidsen for – med ordene: »Du må undskylde, Folmer, men jeg kan ikke rigtig tænke på andet end flygtningekrisen.«
Det viste sig, at Jens Folmer Jepsen er den forkerte mand at undskylde til. Festugedirektøren har nemlig valgt, ved sin sidste tjans, at placere dukker i størrelsesforholdet 1:1 af druknede flygtninge rundt omkring i Aarhus. Midt i festen. Kunstprojektet, som han har lavet i samarbejde med teatret Sort/Hvids kunstneriske leder Christian Lollike, hedder WE ARE NOT REAL. Og titlen er dobbelttydig, fortæller han.
»På et plan er det jo en direkte kommentar; de ligner lig, men er jo dukker. På et andet er det her jo en påmindelse om vores tilbøjelighed til at lege, at den her tragedie ikke er helt virkelig. Og det kan vi jo kun, så længe de er på afstand. Så her er de.«
Han fortæller, at ideen i projektet faktisk, trods dets ekstreme aktualitet, er et par år gammelt. Tanken var, at dukkerne skulle rejse fra Italien og op igennem Europa og besøge kulturfestivaler på den rute som flygtningene tager op gennem Europa.
Det gik i første omgang godt i Italien, folk lagde blomster hos dem, men efter et par dage ville byens indbyggere gerne have dem fjernet. Og den tyske festival bakkede helt ud. De turde ikke.
Tror han, at aarhusianerne bliver vrede over at få døden bragt ind i festen?
»Det skulle undre mig. Men er der nogle stykker, der gør det, er det vel deres problem.«
For Folmer handler det om, at kulturen og kunsten skal omfavne det samfund som den udspiller sig i.
»Kultur er vaner. Derfor er et kulturarrangement som Aarhus Festuge det perfekte sted at stille spørgsmål ved vaner. For kunsten kan bedre end alt muligt andet spørge: »Hvad nu hvis?«
Erkendelsen
Men dét med det politiske var faktisk slet ikke udgangspunktet. Da Jens Folmer Jepsen, der har en baggrund som blandt andet filminstruktør, musiker, pophitmager og manuskriptforfatter, tiltrådte som festugedirektør i 2006, så han det primært som en kæmpe chance for at fylde sin by med 10 dages fed kultur. Og faktisk var det i forsøget på at løse nogle af de mere nære udfordringer, at han gradvist opdagede, hvilken mere varig indflydelse Aarhus Festuge kunne have.
»Den daværende borgmester Wammen ville ikke se flere unge, der lå og flød i gaderne. Der havde længe været problemer med for megen druk under festugen og vi spurgte os selv, hvad vi kunne ændre.«
De snakkede selvfølgelig med byens SSP-medarbejderne, der vidste noget om unge og druk, men det nye var at de spurgte arkitekterne: Hvordan kan vi ændre rummet?« Det resulterede blandt andet i, at de lukkede de store rød- og hvidstribede fadølstelte og i stedet skabte flere små og mere interessante rum i byen samt lavede de senere så famøse byrumsmøbler, så folk kunne sætte sig og møde hinanden i stedet for at stå og skubbe i en teltåbning.
»I dag er der faktisk mindre vold og hærværk under festugen end i en almindelig uge,« fortæller Jens Folmer Jepsen.
Men oplevelsen satte også mere varige spor. »Jeg indså gradvist, at jeg faktisk sad med en stor politisk muskel. Jeg kunne påvirke den by, jeg er i. Ikke bare med et stykke batik på Godsbanen, men ved at pege på problemer, der så pludselig blev til temaer ved det kommende kommunalvalg,« fortæller Jens Folmer Jepsen
Det midlertidige
Og arkitekterne blev. Og blev central esamarbejdspartnere for festugen. Det samme gjorde begrebet ’midlertidig arkitektur’ – det at skabe noget, der i hele sit udgangspunkt skal pilles ned igen. I år er det blandt andet en række sheltere for hjemløse, der er skabt i samarbejde med den lokale tekniske skole. Tidligere har det f.eks. været en bro, der i ti dage forbandt Gellerupplanen med den resterende by over en motorvej.
»Det, der sker med det midlertidige, er, at vi er frie til at prøve ting af. Og det, der er sket, er faktisk, at flere af de ting, vi har peget på, er endt med at blive politiske temaer. Vi har kunnet fungere som murbrækkere, der kunne slå hul ind til de politikere og embedsmænd, der ellers kan være lidt svære at nå.«
Så spørg da ...
Og så gjorde festugen noget andet, som Folmer mener har været altafgørende for den politiske indflydelse: De fik analyseinstituttet Epinion som sponsor og bad dem spørge byens indbyggere om, hvad de faktisk mente – for så var det jo i hvert fald i teorien muligt at træffe beslutning på andet grundlag, end hvad de folkevalgte gik ud fra, at vælgerne mente.
F.eks. på spørgsmålet om trængsel. »Vi fik lyst til at lukke en af de store og meget trafikerede veje under festugen. Og det viste sig, at kun fire procent af de adspurgte var imod. Så kunne politikerne jo gemme den til næste gang, de skulle beslutte sig om de store vejes fremtid.«
For man skal aldrig glemme, at politikere er tilbøjelige til at gå lidt i panik når det kommer til forandring.
»Man vil af gode og mindre gode grunde gerne holde sin ryg fri og i en iver efter at gøre dét, glemmer man måske nogle gang at spørge, om der rent faktisk er nogen, der er imod,« siger Folmer.
»Det behøver vi ikke med den midlertidige arkitektur. Vi kan smide det derud som et meget konkret spørgsmål – helt fysisk – og så kan der komme svar, der måske resulterer i noget varigt.«
»Og,« tilføjer han med et grin, »det er det bedste greb, jeg har lavet sammen med mit sekretariat. For man skal huske: Jeg har ikke ansvar for noget som helst – kun det hele.«
Det konkrete udgangspunkt
For Jens Folmer Jepsen er det vigtigt, at udgangspunktet altid er en konkret problemstilling.
»Vi spørger, hvad der er vigtigt og ser derefter på, hvordan vi kan blive en replik til det.«
Senest har det f.eks. været butiksdøden i Aarhus. I år har festugen opstillet en lysinstallation på en af de gader, der har oplevet faldende besøg.
»Det er jo et kæmpe problem for en by, at butikkerne rykker ud. Det, vi kan, er at bruge kunst og kultur til at påvirke den måde folk bevæger sig i byen. At lokke folk videre ind i de gader, der er døende.«
Et andet konkret projekt er at se på byens vandveje som en alternativ transportmulighed, der kan dæmpe den stigende trængsel på vejene. Derfor har festugen indsat små både, hvor man kan afprøve, hvad det alternativ kan. »Så må vi jo se, om det fungerer.«
Det lokale
Nu takker Jens Folmer Jepsen af og jobbet overtages af Rikke Øxner, tidligere chef for Roskilde Festival. Hvad Epsen kaster sig over, ved han ikke, men at Aarhus festuge med al sandsynlighed i en eller anden form vil blive ved, er han sikker på. Han tror, at det handler om at holde fast i ... ja, Aarhus.
»’Nu er vi ligesom Barcelona, New York, Berlin’. Gu er vi ej, og hvis det er det, du vil, så tag da til Barcelona, New York og Berlin. Hvorfor være en wannabeatles, hvis du kan være Beatles? Man må hele tiden spørge, hvordan vi kan gøre Aarhus så unik som mulig.«
Men hvor passer de døde flygtninge ind i det?
Jens Folmer Jepsen er ikke i tvivl om, at man kun kan påvirke sin by meningsfuldt, hvis temaerne hele tiden er forankret i det nationale og det internationale:
»Hvem er vi? Hvad vil vi i forhold til verden? Og ikke mindst hvad vil vi med det?«

