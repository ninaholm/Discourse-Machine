Den skrappeste taxichaufføri Kingston
43-årige June Chambers har en mursten af en King James-bibel liggende ved siden af sig på passagersædet i sin taxi. 'Min bibel er min pistol', siger hun. Hun er taxichauffør i en af verdens mest voldelige byer, Kingston, Jamaica, mor til to og født i et af verdens mest kristne samfund
-Jeg blev gift meget ung, som 18-årig, og blev behandlet meget dårligt af min første mand. Nu skal jeg giftes igen den 27. december, og jeg stoler på, at Gud vil lade dette ægteskab fungere godt,- siger June Chambers.


 KINGSTON - Ud af vinduerne i June Chambers' ombyggede varevogn, taxi nummer 13 hos On Time Taxi Service, kan man se billboards med bibelcitater over busstoppestederne passere forbi, og der går sjældent mere en et blink med øjnene mellem synet af et kors på en bygning, der fungerer som kirke. I Jamaica mener man selv, at man har verdensrekorden for flest kirker per indbygger. 
June Chambers fortæller, at der er meget få kvindelige taxichauffører i Kingston, og at de andre kvinder, hun kender, kun kører om dagen. June Chambers derimod kører både dag og nat, hvilket - lader hun forstå - gør hende til den skrappeste taxichauffør i Kingston.
- Hvad er din største drøm?
"Well, jeg bliver nok nødt til at sige, at min største drøm er forpasset. Det var at blive sygeplejerske. Nu er jeg 43 år, og jeg tror ikke, drømmen går i opfyldelse. Jeg blev gift og fik børn for tidligt og fik ikke støtte til at føre min drøm ud i livet."
- Hvad var det seneste, du købte?
"I dag købte jeg en malt-sodavand. Det er min favoritdrik."
- Hvad er det bedste land i verden?
"Jamaica, selvfølgelig. Vi har alting i Jamaica. Kærlige mennesker, bjergene ... Det er et fattigt land, men jamaicanere er altid villige til at forsøge. De får altid noget ud af ingenting med en dollar. Der er meget vold i Jamaica, ja, men det er, fordi der mangler jobs. Hvis folk har et job, røver de ikke andre, tror jeg."
'Gud er mit liv'
- Hvad tror du på?
"Jeg tror på Gud. Han er the creator og the maker. Jeg stoler på Gud. Han er hele mit liv."
- Hvor meget tjener du om måneden?
"Hvis jeg har meget at lave, kan jeg tjene helt op til 80.000 jamaicanske dollar. Når der ikke er så meget at lave, kan det være 50.000."
- Hvem er dit idol?
"Det er Gud. For Gud sagde, at 'Du må ikke have andre guder end mig'. Et andet idol er min præst. Han støtter folk og dømmer dem ikke på deres fortid, som andre mennesker gør."
- Hvad er du bange for?
"At dø og komme i helvede. Jeg læser om helvede, og jeg ved, det er rædselsfuldt. Jeg er også bange for at blive gift, og at det ikke kommer til at fungere. Jeg blev gift meget ung, som 18-årig, og blev behandlet meget dårligt af min første mand. Nu skal jeg giftes igen den 27. december, og jeg stoler på, at Gud vil lade dette ægteskab fungere godt."
- Hvad gør dig lykkelig?
"Mine børn. At se dem vokse op."
- Hvad var dit seneste måltid?
"Jeg drak en Herbalife-te og fik en Herbalife-shake. Herbalife har hjulpet mig meget." 


