Kulturarvssmuglere har frit spil
Danmark har tiltrådt UNESCO's konvention mod illegal handel med kulturarv, men i praksis gør myndighederne stort set intet for at håndhæve reglerne. Kulturministeriets ansvarlige kontorchef aner ikke, om nogen holder øje


 
Det er ikke vores bord. Sådan er reaktionen, hver gang man spørger de danske myndigheder, hvem der egentlig holder øje med, om danske auktionshuse, antikvitetshandlere og museer handler med stjålne kulturarvsgenstande.
I går afslørede Information, at de store danske auktionshuse Ellekilde, Lauritz.com og Bruun Rasmussen er villige til at aftage stjålne kulturarvsgenstande fra bl.a. Kina og Afghanistan. Det får nu flere eksperter til at anklage de danske myndigheder for stiltiende at acceptere den lukrative handel med andre landes kulturarv og overlade al kontrol til branchens selvjustits. 
"Danmark er utrolig dobbeltmoralsk. Vi passer godt på vores egen kulturarv, men gør meget lidt for at forhindre illegal handel med andre landes kulturelle arv," siger Merete Ipsen, formand den danske museumsforening ICOM. 
Rigspolitiets ekspert i illegal kunsthandel, kriminalinspektør Kjeld Agerskov Petersen, peger på grænsekontrollen som det oplagte sted at sætte ind, hvis man skal standse den ulovlige handel.
"Det kræver en aktiv indsats i første indføring. Det er tolderne, vi støtter os til, især når det gælder arkæologiske genstande", siger Agerskov. 
Professor i arkæologi ved det franske eliteuniversitet Ecole normale supérieure, Osmund Bopearachchi, giver ham ret: "Det vil være oplagt at effektivisere toldkontrollen, hvis man vil det her til livs", siger han.
Hus forbi
Men chefen for toldkontrollen i Kastrup Lufthavn H.C.K. Sode afviser at være ansvarlig for bekæmpelsen af den ulovlige handel. I stedet sender han bolden videre:
"Det må du tale med Kulturministeriet om. De er myndigheden, vi udfører blot kontrollen på deres vegne."
I Kulturministeriet melder den ansvarlige kontorchef Niels Jørgen Nielsen imidlertid også hus forbi.
"Kontrollen med den illegale handel kan ikke ligge i tolden. På grund af omkostningerne er det en urealistisk fremgangsmåde. Kontrollen skal ligge i det efterfølgende led, hvor auktionshusene må være opmærksomme på genstande, hvor man ikke er sikker på deres forhistorie," siger han. 
Ifølge Niels Jørgen Nielsen skal der imidlertid meget til, før myndighederne kan gribe ind.
"Vi diskuterer de her problemstillinger med auktionshusene, men hvis man skal gribe ind, kræver det rent juridisk, at nogen føler sig krænket," siger han. 
Det kunne f.eks. være det relevante lands ambassade.
Ministeriets såkaldte Kulturværdiudvalg gennemgår ganske vist de aktuelle auktionskataloger, men kun med henblik på at stoppe et eventuelt salg af danske kulturskatte," forklarer Nielsen.
Holder nogen øje?
- Er det dit indtryk, at der er styr på det, så der ikke cirkulerer ulovligt indførte genstande ude hos kunsthandlerne og auktionshusene? 
"Man kan ikke sige, om der findes ulovligt indførte ting derude. Det er svært at have viden om, og det er heller ikke så tit, at der opstår sager i offentligheden. Det er jo ikke noget, hvem som helst kan få øje på. Man skal have en betydelig kyndighed for at danne sig en mening om de her ting", siger kontorchefen.
- Er det noget, I holder øje med?
"Nej, ikke Kulturministeriet." 
- Er der så nogen andre, der holder øje?
"Jeg tvivler umiddelbart på det. Det kan være, der er museumsfolk, der gør det."
- Er det ikke et problem? 
"Det kan godt være, der er ting, som ulovligt føres til Danmark, men det vedrører i givet fald et andet lands lovgivning, og det er så det, UNESCO-konventionen prøver at tage højde for," siger kontorchefen.
Merete Ipsen fra museumsorganisationen ICOM er glad for, at Danmark for tre år siden tiltrådte UNESCO's konvention fra 1970 om bekæmpelse af illegal import, eksport og handel med kulturarv. Også selv om det skete med 33 års forsinkelse.
"Det er rigtig godt, at Danmark nu har tilsluttet sig UNESCO-konventionen, men hvis ikke den bliver håndhævet, er den jo ikke det papir værd, som den er skrevet på," siger hun. "Det er jo helt klart, at man ikke kan overlade kontrollen med den illegale handel til branchens egen selvjustits," siger hun og henviser bl.a. til Informations afsløring af de store auktionshuses lemfældige indstilling til reglerne.
Arkæolog Vinnie Nørskov fra Århus Universitet er helt enig. Hun har for nylig udgivet bogen Greek Vases in new context om den illegale handel med græsk kulturarv.
"I dag er der relativt let spil, hvis man vil importere stjålne kulturgenstande til Danmark, fordi der er så lidt kontrol med det her område," siger hun. 
Vinnie Nørskov peger på, at konventionen i sig selv ikke er nok til at forhindre den ulovlige handel. 
"Konventionens bestemmelser er ikke implementeret i dansk lovgivning, og det er nødvendigt, at det sker, hvis man skal have en effektiv lovgivning", mener hun. "Vi har brug for noget i samme stil som lovgivningen om handel med truede dyrearter, men det er et spørgsmål om politisk vilje," siger hun. 
Information har tilbudt de tre auktionshuse Ellekilde, Lauritz.com og Bruun Rasmussen smuglede kulturarvsgenstande og optaget auktionshusene med skjult mikrofon. Vi har lagt båndudskrifterne op på vores hjemmeside på adressen fakta.information.dk/auktionsbaand

