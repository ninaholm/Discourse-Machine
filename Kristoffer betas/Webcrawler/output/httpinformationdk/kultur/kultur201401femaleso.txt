#femalesonly



 
	Females Only’ hedder første afsnit af tredje sæson af Girls, der havde præmiere mandag. Det rullede over laptops landet over, mens de sociale medier Twitter og Instagram blev tapeseret med hashtagget #femalesonly akkompagneret af billeder af den karakteristiske ensfarvede baggrund med det hvide Girls tekstlogo. Seriemonsteret havde nok engang stukket sit hoved frem og var grådigt begyndt at spise af døgnets timer.

	Men er det kun for kvinder? Overhovedet ikke. Hvis din mandlige, tyve- eller trediveårige og nogenlunde urbane kæreste, ven, doublemakker eller whatever ikke allerede har indrømmet det, så lad mig gøre for ham: han ser også Girls. Det er det, han laver, når han de næste mange mandage vipper sin laptop lidt på skrå, sætter sine headphones til og mumler noget om en længe ventet dokumentar om anden verdenskrig i 10 dele. Måske fordi han synes Jessa er lidt sexet. Måske fordi han stadig undrer sig over, hvor lang tid manuskriptforfatterne kan trække den før Marnie blotter bare en flig af et sympatisk karaktertræk. Måske fordi han håber på i en halv times tid at kunne stikke sugerøret direkte ned i den kvindelige psykologi og suge så meget viden til sig, at han til sidst vil kunne ræbe det endelige løsen ud til sine mandlige artsfæller. Måske fordi han drømmer bløde, maskuline drømme om at være ligeså grænseløst ligeglad og alligevel til-tiden-empatisk som Adam. Måske foragter han i virkeligheden tendensen til, at de fire neurotiske partout skal gøres til et samtidsportræt, men vil alligevel bare gerne vide, hvad det er alle andre snakker om.

	Men mon ikke han primært gør det, fordi han bare gerne have en bid af det perfekt anrettede, buttet charmerende samtidsportræt, der tør forholde sig ironisk til en generation, der snubler over sig selv i sin iver for at lykkes i verden. Det er neuroser serveret som neuroser skal serveres. I små bidder på en halv time, så de stadig er charmerende.

