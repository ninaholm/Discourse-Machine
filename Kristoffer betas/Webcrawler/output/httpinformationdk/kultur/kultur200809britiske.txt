Britiske spøgelser
Så er den her, listen over de spøgelser og genfærd, som turister kan finde i England
Et billede af genfærdet -den brune dame- på godset Raynham Hall i Norfolk, som er kendt for sine mange genfærd. Fotoet er fra 1936 og forestiller Lady Dorothy Townshend, hustruen til hertug Townshend, der i 1700-tallet spærrede sin kone inde på slottet i årtier på grund af påstået utroskab.


 Den irsk-britiske forfatter Oscar Wilde skrev for lidt over 100 år side om den amerikanske familie, der opfattede spøgelser som en turistattraktion. 
Men The Supernatural Report - som blev udgivet i denne uge - har intet med Wildes eventyr om The Canterville Ghost at gøre. Tværtimod er dette den rene - overnaturlige - virkelighed.
Hvis De er interesseret i at se poltergeist, spøgelser eller sågar varulve, skal De straks tage til Derby i Midtengland. Her i den i øvrigt dødkedelige by er der flere overnaturlige fænomener end i andre byer i det britiske kongerige.
"Vi har en ufattelig rigdom af overnaturlige fænomener og spøgelser," siger rapportens forfatter, Lionel Fanthorpe. Han er også præsident for The Association for the Scientific Study of Anomalous Phenomena. 
I det civile er Fanthorpe præst i den anglikanske kirke - den britiske statskirke. 
Rapporten giver en fuldstændig liste over de mest kendte spøgelseshistorier i det engelske. Og Derby - der eller er mest kendt for deres elendige fodboldhold - er den mest distingverede by i så henseende. Hele 315 af samtlige fænomener findes i den lidt halvdøde provinsby. 
Rivaler udi genfærd
Derby, hvor der døde mange under pesten og under den engelske borgerkrig, er langt foran sine konkurrenter. Langt efter - på en delt andenplads - kommer de to oldgamle byer Chester og York. 
York har ikke en enkelt spøgelsesstjerne. Det har de i Chester. Lord Bernard Shaw blev dræbt ved slaget ved Rowton Moor i 1645. Men han blev ikke begravet i indviet jord, så han rider stadig igennem byen og undertiden ude på heden. 
Til gengæld har de i York en varulv. Den er dog relativt fredelig og minder ikke meget om den, der var med i gyserfilmen An American Warewolf in London.  
Hvis De efter disse oplevelser fortsat er til gys, kan det anbefales, at De besøger den flyvende nonne i Exeter Domkirke og Sir John Greys spøgelse i St. Albans nord for London. 
Sidstnævnte blev også dræbt under den engelske borgerkrig omkring 1650. Denne krig er den største leverandør af spøgelser i England. 
Også universitetsbyen Oxford har en lokal spøgelseshelt, nemlig oberst Francis Winderbank, der blev hugget ned i borgerkrigen. 
I Skotland finder man den hovedløse trommeslager og i de seneste år har flere set spøgelser med sækkepiber på Edinburgh Castle i den skotske hovedstad. Hvad ellers?
Rapporten er - ifølge dens forfatter - baseret på "grundige empiriske undersøgelser" og vidneudsagn fra mennesker, der har set spøgelser. Han gør dog opmærksom på, at spøgelserne er fredelige og ufarlige. Det er da altid noget.


