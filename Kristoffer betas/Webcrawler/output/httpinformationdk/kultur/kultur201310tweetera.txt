Vi tweeter, altså er vi poeter
Det lille 140-tegnsformat på Twitter er blevet en poetisk platform for de poeter, der bare gerne vil skrive ’twihaiku,’ og for unge, der ser internettet som en ny sproglig forbindelse til verden


 
	Hvis du skriver en statusopdatering, så er du forfatter,« siger den 25-årige selverklærede internetpoet Steve Roggenbuck, i en af sine utallige YouTube-videoer og citerer Twitterbrugeren Rainbow Satan for udsagnet:

	»POETRY MUST BE MADE BY ALL – LAUTREMONT SAID IT BUT FAILED TO MAKE TWITTER SO THE WORLD HAD TO WAIT A BIT.«

	For Roggenbuck og andre poeter i hans generation kan man tale om en ’poesi 2.0’ på de sociale online-platforme – en hel ny tilgang til skrivning og læsning, som former vores sprogforståelse.

	»Poesi er ikke vigtig, poetisk tænkning er vigtig,« siger Roggenbuck. Og internettet kan skærpe vores generelle poetiske bevidsthed, når vi på Twitter skriver nyt, kuraterer vores eget tekstunivers på en profil ved at retwee-te andres tweets. Således er Twitter blevet en litterær platform for alle slags digtere med mere og mindre radikale idéer om mediets muligheder.

	Allerede skrevet litteratur eller hele litterære værker bliver også delt og disse poetiske inputs skubbes derved ind i den strøm af information, som Twitter-læsningen tilbyder. I England har dramatiker Mark Ravenhill således tweetet hele Voltaires Candide fra 1759 på The Royal Shakespeare Companys twitter-profil, linje for linje, som optakt til sin egen dramatisering af klassikeren for at skabe opmærksomhed på hver enkelt sætning i værket.

	Ordet ’twitterature’ er anvendt af bl.a. Penguin Books, der i 2009 gendigtede litteraturhistoriens klassikere som tweets. »WTF IS POLONIUS DOING BEHIND THE CURTAIN???,« lyder for eksempel en Hamlet-tweet.

	Nogle betegner endda de små benspænds-poetiske 140-tegnstekster på Twitter som en genre, ’twihaiku’ og ’mikropoesi’:

	»Jeg tror, at Twitter-digte bliver en ny form, en moderne version af haiku’et,« sagde Chloe Garner, kunstnerisk leder af Ledbury Poetry Festival til The Independent. Og så er der den alternative amerikanske bølge af internetlitterater, som den evigt skriblende Roggenbuck repræsenterer, og som har forbindelse til Internetforlaget Muumuu House.

	Funden poesi

	Digter og litteraturkritiker Olga Ravn, der også skriver tweets og blogger med bl.a. små levende billedsekvenser, gif-filer, ser ikke internettets poetiske potentiale som ’det nye’ eller ’det bedre’, men et sted, hvor poesien også udfolder sig, og et sted, hvor man kan opsøge poesi, som man ikke kan læse andre steder: »Måske er internettet et af de steder, hvor man lettest kan få adgang til et sprog, der ikke kun kommer fra de strømlinede medier som aviser, bøger, film, men også fra almindelige mennesker,« siger hun. En del af internetpoeternes greb er det avantgardistiske greb, ’flarf’, hvor funden tekst fra nettet præsenteres i en poetisk kontekst.

	Et eksempel er googlepoesien, som bl.a. Pejk Malinovski dyrker i Den store danske drømmebog. »Hvem har ikke siddet og moret sig over at søge på noget som ’Hvordan giver man ...’ og se, hvad søgemaskinen foreslår?,« siger Ravn og præsenterer resultatet:

	»Hvordan giver jeg finger?

	Hvordan giver jeg min kat piller?

	Hvordan giver jeg mit barn selvværd?

	Hvordan giver jeg slip?«

	»Det synes jeg da er et ret godt digt! Det spændende ved den aktivitet er ikke kun at få adgang til en slags kollektiv bevidsthed, som tit er både morsomt afslørende og tragikomisk hjælpeløs, men også at man får indsigt i, hvordan vi bruger sproget, hvordan sproget lever.«

	Den amerikanske skribent og internetpoet Tao Lin, født i 1983, beskrev i september måned i et essay i New York Times, »When I Moved Online,« oplevelsen af at leve på internettet som om en ufo har placeret hans online-generation på en anden planet end forældrenes. Steve Roggenbuck ’flarfer’ flittigt og betragter chats, mails, facebook-kommentarer, gif-filer og tweets som en del af en poetisk og glædesspredende bevægelse, en måde hvorpå man kan være i verden og inspirere med sprog. Her opløses grænsen mellem liv og kunst i tråd med den tidlige avantgardes ambitioner. I Danmark har digteren Caspar Eric over længere tid publiceret tekst på sin blog med inspiration fra den amerikanske alternative litteraturs internetpoesi og arbejder nu på sin Twitter: »At alt er poesi er jo den mest banale pointe. Men man kan også sige, at alle tweets kan være poetiske, eller at alle facebook-opdateringer er poetiske. Der er en mulighed for, at de kan være det. Det handler ikke kun om at lave poesi på Twitter, men også hvad Twitter gør ved poesien.«

	Han, og digtere som norske Audun Mortensen og Mira Gonzales reagerer imod den gængse, kommunikative måde at bruge Twitter på og tweeter i et sprog, der konstaterer i nuet. ’Nu har jeg det lige sådan her, nu gør jeg lige sådan her’, kalder Caspar Eric det.

	»Det handler meget om det umiddelbare, om at tænke og føle noget i øjeblikket. Derfor er mange af de gode twittere også en ny slags bekendelsespoeter,« siger han.

	Hos dem foregår en udveksling mellem onlineformater og den trykte litteratur: »Det er den samme måde, de skriver poesi på. Twitter har forplantet sig til deres poesi, og deres poesi forplanter sig så også til Twitter. Der bliver en udligning mellem de sfærer.«

	Verden i Twitter

	For Olga Ravn er det mest spændende ved Twitter ikke det enkelte tweet. »Det er selve strømmen af sprog og udsagn fra hele verden, fra så mange forskellige steder i livet på en gang, som kører ned over din skærm hver dag, hver nat. Det får mig altid til at tænke på ’hele verden’ simpelthen. Det globale. De afgrunde og spændinger, der kan opstå mellem to tweets står og dirrer og skaber ny betydning, der kan være smuk, uhyggelig, fjollet og, ja, poetisk. For mig at se er det en energi, der ligner litteraturens.«

	For Caspar Eric bliver netop Twitters uhierarkiske præsentation af tweets også udgangspunkt for en ny form for oprigtig, ironisk distance, når de små tekster ruller hen over hans Twitter-feed:

	»Jeg skriver f.eks.: ’Jeg har lyst til penge og pizza og en verden, der forstår mig,’ og det udsagn kan så potentielt stå i en strøm af information og tekst, som også f.eks. handler om USA’s lockdown, om krisen i Syrien og så videre. Hvordan skal jeg tage min egen lidelse seriøst, når de andres lidelse virker relativt større? Det er nogle af de ting, som jeg synes kan være grundlæggende for den generation af digtere, som jeg følger.«

	Programmeringskritik

	En anden måde at dyrke internetpoesi på, er at gå kritisk til værks helt ned på programmeringensplan frem for uden videre at respektere mediets sprog og brugervenlige værktøjer, påpeger ph.d. fra Æstetik og Kultur på Aarhus Universitet, Mette-Marie Zacher Sørensen, som forsker i digital kunst og poesi.

	»Folk som Roggenbuck bruger internettet som værktøj, de googler for at finde inspiration og bruger det som distributionsmiddel, men de er ikke inde at programmere og pille ved selve det mediale vilkår og dets problemstillinger,« siger hun.

	Et eksempel på en, der giver mediet modstand er kunstner Christophe Bruno, der som en kapitalismekritisk gimmick har ’publiceret’ poesi via de reklamebokse, der popper frem under Googlesøgninger, og som kun koster noget, hvis folk klikker på linket. Således forvandler han, kvit og frit, den kommercielle plads på nettet til en poetisk.

	Og på Twitterprofilen Rambler har man anbragt en sensor i et par kondisko, der er tilknyttet en Twitter-profil. Hver gang, man tager skoen på og går et skridt, skriver den ’tap’ på Twitterprofilen. »Her ironiseres over det, man kalder mikroblogging, hvor folk konstant skriver om hvad som helst,« forklarer Zacher Sørensen. »Det er en anderledes og meget enkel – synes jeg – udstilling af mediets vilkår, fremfor blot at bruge mediet til at distribuere sine ord eller poesi.«

	»Det, som poesi også kan, er at bruge værktøjets sprog som medie på en kritisk måde, der tematiserer selve rammerne for det at sige noget. For at være en mediekritisk praksis synes jeg, at man også en gang imellem, i hvert fald, skal have evnen til faktisk at forstyrre eller udstille rammerne frem for bare at bruge dem, så godt som man kan.«

