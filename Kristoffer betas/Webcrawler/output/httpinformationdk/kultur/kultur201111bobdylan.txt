Bob Dylan plagierer dansk fotograf
Den prisbelønnede danske fotograf Jacob Aue Sobol er involveret i den rullende sag om Bob Dylans plagiater. Et af Dylans nyeste malerier er nærmest en karikatur af et kendt Sobol-fotografi
Den danske fotograf Jacob Aue Sobol tog dette billede i Bangkok i 2008, da han arbejdede på en serie om Thailand. Bob Dylan havde på sin eneste udstilling et maleri, der også viste en hanekamp – med tilskuerne fanget i de helt samme positioner.


 »Alting er blevet skrevet før,« skulle den amerikanske forfatter E.B. White engang have sagt. Eller også har en anden. Under alle omstændigheder kan devisen være sund at leve efter, når man som Bob Dylan har komponeret 34 album, 58 singler og en ordentlig bunke opsamlingsplader. For slet ikke at tale om hjemmevideoer, bøger og malerier. Med et sådant bibliotek i ryggen er det svært ikke at låne lidt hist og her, lade sig inspirere, kopiere eller ligefrem stjæle, når man skal lave noget nyt.
Og nu har onkel Bob så forgrebet sig på et dansk værk. Fotograf Jacob Aue Sobol, der er optaget i verdens mest fornemme klub for pressefotografer, Magnum, skød i 2008 et fotografi til sin serie fra Thailand. Det er taget i Bangkok, og det skildrer to kæmpende haner i en manege omringet af fokuserede thailandske mænd. Det ligner, at billedet er taget, lige før den ene hane indsætter sit endelige dødsstød på dens modstander.
I Bob Dylans kunstudstilling The Asia Series,der indtil for nylig kunne ses på Gagosian Gallery i New York, forestiller et af malerierne også en hanekamp. Tilmed med to hønsefugle i centrum og tilskuere i baggrunden; alle fanget i fuldstændig samme positioner som på Jacob Aue Sobols fotografi.
Lånte indtryk
The Asia Seriesskulle ellers — ifølge galleriet — være en slags rejsedagbog med Dylans førstehåndsbeskrivelser af sine oplevelser i Japan, Kina, Vietnam og Korea. Men ud over Jacob Aue Sobols fotografi er seks af Bob Dylans 18 malerier blevet anklaget for at være plagiater på kendte pressefotografier. Det drejer sig blandt andet om maleriet 'Opium' ,der umiddelbart ligner et fotografi taget af Léon Busy i Kina i begyndelsen af 1900-tallet. Derudover står kendte fotografer som Henri Cartier-Bresson og Dmitri Kessel for skud.
Danske Jacob Aue Sobol ønsker ikke at udtale sig, men en talskvinde fra Magnums europæiske hovedkvarter i London forsikrer Information om, at der er taget hånd om sagen.
»Vores advokat i New York har lavet et forlig med Bob Dylan, så der er styr på det hele, og han (Bob Dylan, red.) har betalt for det hele. Vores fotografer, inklusive Jacob Aue Sobol, har fået penge, og vi har et godt forhold til Bob Dylan. Det hele er clearet,og alle er glade« siger hun. Hun ønsker dog ikke at udtale sig om forligets størrelsesorden. I en pressemeddelelse fra Gagosian Gallery forsvarer galleriet Bob Dylan og sin beskrivelse af udstillingen:
»Kompositionen i nogle af Bob Dylans malerier baserer sig på en række ting, herunder historiske arkivbilleder. Men maleriernes dynamik og friskhed kommer fra farver og indhold fra hverdagsscener, som han har oplevet under sine rejser«, hedder det.
Uden en tone i livet
His Bobness har endnu ikke selv udtalt sig om sagen til pressen. Anklager for plagiat er ellers ikke noget nyt for ham. I Martin Scorseses dokumentarfilm No Direction Homefra 2005 afsløres det blandt andet, at den udødelig åbningslinje »Go away from my window«i hittet »It Ain't Me, Babe« fra 1964 er tyvstjålet fra den amerikanske folksanger John Jacob Niles. Og mindst 10 af sangene på Bob Dylans 2001-album Love and Thefthavde store ligheder med passager fra den japanske forfatter Junichi Sagas roman Confessions of a Yakuza.
I 2006 var den gal igen, da Bob Dylan blev beskyldt for at kopiere passager fra den amerikanske 1800-tals-digter Henry Timrod på pladen Modern Times,og det hele eskalerede sidste år i en større diskussion med vægtige argumenter både for og imod, da Joni Michell i et interview med Los Angeles Times kaldte ham »plagiator« — og oven i hatten anklagede ham for at synge falsk.

