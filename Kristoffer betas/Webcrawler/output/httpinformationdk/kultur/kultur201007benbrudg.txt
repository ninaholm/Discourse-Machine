Benbrud eller gennembrud
Fabian Cancellara gav frivilligt slip på sin førertrøje i solidaritetens navn for så at generobre den på to højdramatiske dage i Tour de France
Tyskernes Miroslav Klose har ved dette VM endnu engang vist sin klasse. Her sender han bolden i et tomt mål og scorer tyskernes andet mål i kvartfinalen mod Argentina, som i øvrigt var Kloses kamp nummer 100 for det tyske landshold. Tyskland vandt 4-0.


 Tour de Frances 2. etape fra Bruxelles til Spa vil blive diskuteret i årevis som en af de mere usædvanlige i løbets lange historie, fordi det lykkedes en enkelt rytter, Fabian Cancellara, at få alle sine konkurrenter, hele feltet på nær én, til at holde op med at køre væddeløb og i samlet flok trille stille til mål.
Den ene, som Cancellara ikke havde styr på, var Sylvain Chavanel, der havde startet dagens tidlige udbrud, og som lå alene fremme, da det meste af feltet og flere af de ledsagende motorcykler væltede på en regnglat nedkørsel, der sikkert også havde fået et skvæt olie af en tidligere forbipasserende bil.
Mere end hundrede cykelryttere, alle forslåede, nogle med brækkede lemmer, rodede rundt på asfalten med kun en tanke i hovedet: Komme på cyklen igen, eller hvis den også var kvæstet, hurtigst muligt få tag i en anden og så bare videre. Sådan er cykelryttere, og sådan er cykelløb. Betingelserne er som vejr og vej nu byder. Ikke noget at gøre ved det.
Men det var præcis, hvad Fabian Cancellara gjorde. Han satte ethvert cykelløbs naturgivne betingelser ud af kraft, da han forrest i en lille gruppe, der havde undgået massestyrtet, på eget initiativ og med en manende myndig håndbevægelse beordrede ro over feltet.
Hans to holdkaptajner, brødrene Schleck, var blandt de væltede bagude og uden mulighed for at komme frem til fronten igen ved egen eller holdkammeraters hjælp, men Cancellaras ordre til våbenstilstand skaffede både dem og andre af de væltede favoritter tilbage i løbet.
Han handlede impulsivt i den kaotiske situation, hvor kortegen af biler var blokeret af massestyrtet, og hvor sportsdirektørerne for en sjælden gangs skyld var uden overblik og afskåret fra radiokontakt med rytterne.
Hans motiv var i første omgang, medgav han senere, at redde røven på Schleck'erne, men udvidede det til solidaritet med alle de styrtede, give fair play for alle favoritterne.
Beslutningen var usædvanlig og begrundelsen kontroversiel. Solidaritet kan man vise over for holdkammerater, og det var, hvad Cancellara viste, da han ofrede sin egen gule trøje for at redde Schleck'erne. Smukt nok. Men begrebet fair play strider i cykelsport voldsomt mod den tradition og uskrevne regel, at hvis en rytter  bliver tilfældigt offer for ydre omstændigheder, ja så er det bare ærgerligt for ham og hele hans bagland. Hold, sponsorer, fans, landsmænd, tv-seere. Der er ingen hjælp at hente, sådan er det. Og sådan bør det også være, for konsekvenserne af fair play er uoverskuelige.
Som cykelrytteren Frank Høj udtrykte det i TV2's Tour-studie: Hvis rytterne holder op med at køre, fordi nogen styrter i regnvejr, på brosten eller vælter på nedkørslen fra et bjerg, så kan man lige så godt lægge hele ruten på motorveje.
Med den væsentlige tilføjelse, at rytterne selv udnytter ugunstige betingelser til at tage chancer. Kalkuleret risiko - eller som han sagde: »Det er benbrud eller gennembrud.«
Cancellara kan man intet bebrejde. Tværtimod, synes jeg. Det var en interessant psykologisk dimension, at en myndig og højt respekteret rytter i den gule trøje i en kritisk fase tog ansvaret for løbets afvikling fra arrangører, kommissærer, og sportsdirektører og uden modsigelse fra nogen manipulerede sine kolleger til at rette sig efter den beslutning, han havde truffet. Det kan man undre sig over.
Det eneste hold, der fik virkelig glæde af Cancellaras fair play aktion, var hans eget hold, så trods alle gode hensigter var han i virkeligheden bare den smarteste med uvante midler.
Hushovd vandt
Hvis han skulle have fulgt sine principper om fair play, så skulle han selvfølgelig også have ventet på alle dem, der styrtede eller punkterede på gårsdagens  vilde etape over de deforme brosten i omegnen af Roubaix.
Det vilde være den groteske konsekvens af hans beslutning dagen før. Brostenene er jo ikke et af naturens luner, men løbsarrangørens. Man har gjort Tour de France vanskeligt og risikabelt fra start og tak for det. Etapen med 13 km. brostensveje spredt ud på syv sektioner skabte de  kalkulerede mandefald og fik den forventede vinder: Thor Hushovd, der var  mest knotten over Fabian Cancellaras slow down dagen forinden, havde intet besvær med at slutte sig til den lille gruppe, der skilte sig afgørende ud i brostensfinalen. Anført af Cancellara, der havde Andy Schleck klinet til sit baghjul,  og som havde den ene opgave at fragte begge brødre sikkert og med minimalt tidstab over de sten, som han er bedst af alle til at køre på.
Det var ikke med i beregningerne, at Fränk Schleck uden egen skyld skulle styrte og kvæstet forlade Tour de France, samtidig med at hans lillebror demonstrerede en forbløffende styrke og sikkerhed på de knoppede sten og ikke blot kom frelst igennem, men distancerede favoritter som Alberto Contador og Lance Armstrong med dyrebar tid.
Da Sylvain Chavanel i den gule trøje blev ramt af hele to punkteringer og synligt mismod, kunne Cancellara gen-erobre trøjen  blot ved at sætte højt tempo for Andy. En slags kompensation for, at han ikke havde lov til at køre selv for etapesejren, og han gjorde end ikke mine til det.
Det ville virkelig have skabt ballade og fjender i feltet, hvis den store schweizer den ene dag havde forhindret alle andre i at køre for så den næste at rage både etapesejr og førertrøje til sig. Og under alle omstændigheder er Thor Hushovd den klart hurtigste i en spurt, så mere uforudsigeligt er cykelløb altså heller ikke, selv om vilkårene er fulde af tilfældigheder og ufortjente farer.


