Skal staten blande sig i dine æg?
Rejseselskabet Spies sælger romantiske reproduktionsrejser under teksten ’Do it for mom’. DR kæmper for højere fødselstal med programmet ’Knald for Danmark’. Imens spørger Københavns Kommune i en ny fertilitetskampagne sine borgere: ’Har du talt dine æg i dag?’ De seneste uger har lignet én stor, reguleret biopolitisk kampagne for reproduktion. Men skal staten blande sig i sine borgeres æggebeholdning og sexliv? Og hvad er præmissen for fertilitets- og demografidiskussionen egentlig? Information har spurgt kampagnens ophavskvinde og tre kritikere


 Ninna Thomsen, Sundheds- og omsorgsborgmester i Københavns Kommune
– Hvorfor har I lavet denne fertilitetskampagne?
»Det er en informationskampagne, der skal forbedre de unges viden om fertilitet i 20’erne og 30’erne. I dag bliver hvert tiende barn undfanget på en fertilitetsklinik – og det er altså for mange. Det er svære og mentalt hårde forløb de unge par, der drømmer om børn, skal gennemgå. Og både Rigshospitalets Fertilitetsklinik og andre fagfolk har altså erfaret, at der er brug for mere viden på det her område. Kampagnen handler om fald i fertilitet og ikke om fødselstal eller demografi, som mange har tolket det som.«
– Hvor har I jeres fakta fra?
»Fra Rigshospitalets Fertilitetsklinik. Herfra oplyser de, at det er et reelt problem og en mangel på viden hos de unge.«
– Du har tidligere udtalt: »Jeg vil ikke blande mig i, hvornår nogen får børn, men bare give unge information.« Giver teksten »din chance for at blive mor er dobbelt så stor, når du er 25 som når du er 35« ikke et andet indtryk?
»Nej. Det er faktuelle tal, der oplyser om de problemer, der kan være ved at vente. For vi kan se, at det kommer bag på mange. Men vi blander os selvfølgelig ikke i, hvornår folk får børn. Det er en privat sag.«

»Vi har forsøgt at gøre informationen lidt morsom for at give kampagnen kant og dermed skabe større opmærksomhed omkring den. Hvis kampagnen var for tør og kedelig, så var den ikke nået ud. En god kampagne er en kampagne, der provokerer og gør folk nysgerrige. Og den store diskussion, der har kørt i de forskellige medier, viser jo tydeligt, at kampagnen er nået rigtig langt ud. Og dermed er den i mine øjne en succes.«
– Kampagnen har fået massiv kritik og mange har udtrykt, at de er blevet decideret kede af det. Hvad tænker du om det?
»Vi har jo ikke haft noget ønske om, at nogen skulle blive kede af det. Det er første gang en offentlig myndighed tager det her lidt tabuiserede tema op, og det tror jeg ikke, man kan gøre uden at dele vandene. Det er et vilkår.«
Læs også: Nej, jeg har fandeme ikke talt mine æg i dag
»Jeg tror, mange mennesker har tolket forskellige ting ind i kampagnen. Fra min side handler det ikke om fødselsrater, samfundsøkonomi eller demografi – fra min stol er det altså en informationskampagne om fertilitet.«
Nazila Kivi, skribent og redaktør på magasinet FRIKTION

– Hvad synes du om København Kommunes nye fertilitetskampagne?
»Jeg synes, at det er en grænseoverskridende og upassende kampagne af flere grunde. Myndighederne – i dette tilfælde kommunen – blander sig med sådan en kampagne i folks reproduktion og sender et signal om, at den vil have flere borgere, men den er meget selektiv med, hvilken slags borgere den vil have. De skal være hvide, heteroseksuelle og kropskapable. Der bliver jo ikke efterspurgt flere migranter og flygtninge.«
»Kommunen går ud og beder kvinder om at agere fødemaskiner for at føde flere hvide danske børn. Og dermed har man defineret et værdihierarki: Der er nogle borgere, vi ønsker os flere af og nogle, vi ikke ønsker os flere af. Det er racistisk og diskriminerende, fordi nogle borgere ses som mere værdifulde end andre, og det er meget upassende i lyset af den flygtningesituation, vi befinder os i.«
– Lige nu fødes der 1,7 børn pr. kvinde. For at vi kan opretholde vores velfærdsstat med den voksende forsørgerbyrde, så skal der fødes 2,1 barn. Er det en problematik, Københavns Kommune skal gå ind i?
»Ideen om, at befolkningen skal opretholde en vis størrelse, er baseret på en gammeldags og uddateret tanke om, at nationen skal reproducerer soldater til krige og arbejdere til produktionen. Det er en uvidenskabelig måde at tale om befolkninger på i et moderne samfund.«
»Når det kommer til resten af verden, siger man jo, at der er overbefolkning, så at hævde, at vi absolut skal føde 2,1 barn for at kunne matche det voksende antal af ældre er baseret på et forældet demografisk princip om, at befolkningens størrelse skal opretholdes for at bevare nationalstaten eller kunne matche forsørgerbyrden. Det er et retorisk kneb at omtale nogle mennesker som en byrde, men aldrig at stille spørgsmål til, om vi ikke også har en bankpakkebyrde eller en krigsførernationsbyrde?«
»Det er som om at alle, også kritikerne, i den her diskussion godtager en række grundpræmisser uden at stille spørgsmål ved dem. Jeg er slet ikke enig i præmisserne om, at vi har en voksende forsørgerbyrde, og at vi absolut skal reproducere os selv. Det er gammeldags og skævt, at Københavns Kommune kun rådfører sig med fertilitetsindustrien og lægevidenskaben i det her. Hvorfor har ingen talt med demografiprofessorer eller andre forskere? Vi bliver nødt til kritisk at diskutere, hvad der ligger bag den her såkaldte problematik.«
– Hvad tænker du om teksten ’Har du talt dine æg i dag? Din chance for at blive mor er dobbelt så stor, når du er 25, som når du er 35’?
»Det er ikke til at forstå, at man laver sådan en kampagne. Hvem er den målrettet? De fleste kender de medicinske fakta, men det er ikke det eneste, der afgør folks beslutninger. Og mange, der gerne ville have børn, men ikke kan, bliver decideret kede af det.«
»Hvis man accepterer præmissen om, at vi skal have flere børn, så gør man det helt forkert ved at placere ansvaret på individer i stedet for at føre en mere familievenlig politik.«
»Men jeg er nu ikke overbevist om grundpræmissen i hele denne debat, der dikterer, at vi overhovedet skal have flere børn eller blande os i, hvordan folk vælger at reproducere eller lader være. Det mener jeg ikke, at vi nødvendigvis skal.
Rasmus Brygger, liberal feminist og debattør

– Hvad synes du om København kommunes nye fertilitetskampagne?
»Jeg bliver provokeret. Det er jo fuldstændig absurd at tænke på, at der sidder en eller anden kommunal kommunikationsarbejder og spekulerer i, om min sædkvalitet er god nok.«
»Sådan en kampagne er spild af skattekroner, og Københavns Kommune har da tydeligvis mere meningsfulde ting af bruge ressourcer og tid på. Vi har set flere eksempler på, hvordan private virksomheder laver de her kampagner langt bedre end det offentlige. Eksempelvis rejseselskabet Spies’ kampagne ’Do it for mom – øg chancerne for at få et barnebarn.’«
– Overskrider kampagnen din grænse for, hvor tæt på kommunen skal gå?
»Ja, det overskrider klart en grænse. Det er fint nok, de gerne vil tage hånd om en fertilitetsproblematik, men aktivt at opfordre folk til at få børn er helt absurd. Det minder mig om typer af samfund, som Danmark nødigt vil sammenligne sig med. I historien har vi set mange eksempler på, hvordan mennesket bliver opfordret til at agere og føde børn på en bestemt måde. Man kan godt få lidt dårlig smag i munden over at se den tendens i det københavnske bybillede.«
»Det kan aldrig være et politisk spørgsmål at få børn og slet ikke, hvordan eller hvornår man vil have dem. Det skal Ninna Thomsen slet ikke blande sig i. Og det er jo det, hun gør med kampagnen uanset, hvad hun siger.«
– Er det overhovedet en samfundsproblematik?
»Som sagt er det fint nok at tale om de her problematikker på et samfundsmæssigt niveau, hvor eksperter og lignende kommer til orde, og der rejses spørgsmål om, hvorvidt vi har indrettet vores samfund godt nok i forhold til børn. Men direkte at opfordre folk til at få børn er helt absurd.«
Johanne Mygind, journalist på Weekendavisen

– Hvad synes du om København Kommunes nye fertilitetskampagne?
»Den giver mig kuldegysninger. Når myndigheder kører den her slags fertilitets- og fødekampagner, så peger det mod Putins Rusland og nazisternes Tyskland.«
»Koblingen mellem en nationalfascistisk ideologi, som den regeringens støtteparti repræsenterer, og så en offentligt finansieret kampagne er uhyggelig. For ikke at tale om koblingen mellem flygtninge, der sultestrejker foran Udlændingeservice for at få deres familier til Danmark, og så efterlysningen af flere etnisk danske børnefødsler.«
»Hvorfor er de her børn så vigtige? Hvem har vedtaget reglen om, at Danmarks befolkningstal altid skal være over 5 mio.? I bronzealderen var vi 300.000. Det tal ville nok også falde i god jord hos natur- og klimaforkæmpere. Den her kampagne er et udtryk for en fascistisk tankegang, der understreger vigtigheden i at videreføre netop etnisk danske gener. Det er jo ikke, fordi vi mangler mennesker på den her planet, vel?«
– Hvert tiende barn undfanges på fertilitetsklinikker. Er det ikke vigtigt, at man som ung mand eller kvinde bliver opmærksom på fertilitetsudfordringerne?
»Der er altså nogle uigennemskuelige myter knyttet til udsagnet om, at flere og flere oplever fertilitetsproblemer. At flere børn fødes ved hjælp af fertilitetsbehandlinger betyder ikke nødvendigvis, at det er blevet sværere for unge par at blive gravide. Man får tilbudt tre fertilitetsbehandlinger på det offentliges regning, så det er vel også naturligt, at man benytter sig af dem? Vi regner i dag med at blive gravide inden for maksimalt et års tid, og hvis det ikke er tilfældet, så går man i fertilitetsbehandling. Det gjorde man jo ikke for bare 20 år siden.«
– Så Københavns Kommune burde ikke male fanden på væggen og gå ind i den her problematik?
»Altså Sundheds- og omsorgsborgmester Ninna Thomsen står jo i en total magtesløs position her. Spørgsmålet om, hvorfor folk venter med at få børn, handler jo om så mange ting – daginstitutioner, job- og boligmarked eller økonomi – ting som SF og Ninna Thomsen ikke har nogen som helst indflydelse på. Så de får kampagnesutten og fører tom symbolpolitik.«
»Kampagnen er en del af en generel forebyggelsesproblematik, der får os til at undgå at tænke strukturelt og spørge: Er det egentlig et politisk problem, at kvinder får børn senere? Eller at nogle kvinder slet ikke får børn? Mangler vi mennesker på jorden? Og nej, jeg tror ikke, at det er et problem, eller at vi mangler mennesker. Og jeg synes ikke, det er klædeligt, at staten promoverer sådan en politik og kampagne i en massivt overbefolket verden. Det er jo absurd.«

