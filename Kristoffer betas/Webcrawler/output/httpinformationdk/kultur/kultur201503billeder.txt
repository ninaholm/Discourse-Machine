Billeder af syrisk tortur udstilles i FN-bygningen
En række brutale fotografier, der viser ofrene for grusomheder begået af Assad-regimet, udstilles nu i FN-bygningen. De skal minde FN’s diplomater – der i dag fortrinsvis har deres opmærksomhed rettet mod Islamisk Stat – om, at lignende overgreb stadig bliver begået
30 fotografier udstilles for tiden i New York. Det er FN’s diplomater, der kan se billederne af ofre for Assad-regimets overgreb.


 Billeder af torterede, blodige og forslåede lig udstilles i denne uge i FN’s glitrende haller i New York som en påmindelse til FN’s diplomater og medarbejdere om ikke at »se bort« fra den humanitære krise i Syrien.
Udstillingen, Caesar Photos: Inside Syrian Authorities’ Prisons, af de brutale 30 fotografier er sponseret af 15 FN-medlemslande og viser tortur og grusomheder begået af Bashar al-Assads regime. Den vises i et af de mest travle hjørner af FN-bygningen i New York.
Selv om nogle detaljer er slørede, dokumenterer billederne dødsvold af den mest uhyrlige slags: Kvinder og børn – men dog flest mænd – eksponeres som torterede, udsultede, myrdede.
Selv om der er opsat advarselsskilte, kunne chokket, som fotografierne vækker hos flere af de forbipasserende, måske få nogle til at mene, at de i deres modbydelighed er for upassende til FN-institutionens højtidelige rammer. Men den effekt er præcis, hvad flere af sponsorerne håber på.
»Vi ved, at det er langt lettere at gå hurtigt ned ad denne korridor, at det er meget lettere at kigge væk,« sagde Michele J. Sison, en ledende amerikansk FN-diplomat, til skaren af diplomater og journalister.
»Disse billeder udpensler, hvordan Assad-regimet behandler sine borgere. Det er bydende nødvendigt, at vi i FN ikke kigger væk.«
Fotografierne indgår i en større samling på 55.000, som blev smuglet ud af Syrien på usb-nøgler sidste år – ’Cæsar’ er kodenavnet for en nu afhoppet syrisk militærfotograf, der fik det hverv at tage billeder af ligene af de mennesker, der var blevet dræbt i Assad-regimets lejre og fængsler. De tusinder af billeder er taget fra 2011 til 2013 og dokumenterer ifølge retspatologiske analyser mindst 11.000 drab. Cæsar og hans team er for nylig begyndt at uploade fotos fra samlingen på Facebook. Det sker for at hjælpe syriske familier med at identificere savnede pårørende.
Stærke beviser
Fotografierne blev af Cæsar bragt til USA i juli sidste år med hjælp fra Koalitionen for et Demokratisk Syrien, en ngo, der hjalp ham med at organisere flugten. Cæsar tog først til National Holocaust Museum i Washington (hvor 10 billeder for nylig blev udstillet i museets Genocide Prevention Center) for at få råd om, hvordan man bedst kan bevare og arkivere billederne, også med henblik på at lade dem indgå som bevismateriale i fremtidige retssager.
Senere samme måned afgav Cæsar vidneberetning til den amerikanske kongres. Fotografierne blev givet til FBI og Kontoret for den amerikanske ambassador-at-large for krigsforbrydelsesspørgsmål, Stephen J. Rapp.
»Der er ingen tvivl om ægtheden af ​​disse fotografier,« siger Rapp til The Guardian. »FBI har ikke fundet spor af forfalskninger.«
Billederne viser 27 mænd (nogle af dem ældre mænd), to børn og en kvinde i forskellige positioner. Næsten alle viser tegn på langvarig sult. Nogle har fået deres øjne stukket ud, andre har flået eller voldsomt blødende hud. En krop er helt forkullet. Alle fotografier har identifikatorer, herunder numre på de regimefacil- iteter, hvor de pågældende blev myrdet.
Fotosamlingen betyder, siger Rapp, at det internationale samfund råder over beviser, der er stærkere end bevismaterialet ved næsten alle tidligere domstole, herunder i krigsforbryderprocesserne mod Charles Taylor og Slobodan Milosevic.
»Assad-regimet indtager virkelig en særstiling her,« siger Rapp til Guardian. »Hvilke andre regeringer kender vi, der torterer sine borgere ihjel og vedlægger oplysninger om, hvor personen blev torteret ...? Det har selv leveret os disse overvældende beviser imod sig.«
»Det forhold, at de syriske myndigheder har givet ordre til at tage disse billeder for at få verificeret, at dets sikkerhedstjenester faktisk har dræbt de personer, de rapporterer som døde, er kendetegnende for dette regimes forsætlige, systematiske og gentagne forbrydelser mod sin egen befolkning,« siger Pascal Buffin, belgisk chargé d’affaires ved FN.
Det fortsætter
Udstillingen af Cæsars billeder kommer på et tidspunkt, hvor verdens opmærksomhed i nogen grad har forskudt sig fra Assad til truslen fra ekstremistiske grupper, først og fremmest Islamisk Stat, siger Najib Ghadbian, repræsentant for den syriske revolution og opposition for FN. Men her minder Ghadbian udstillingsgæsterne om, at Assads regime i det forløbne år har dræbt 32.507 mennesker – og af dem var 75 procent civile. I modsætning har IS dræbt 3.657 – 85 procent af disse var militære mål.
»Folk har hørt om Cæsar,« siger Ghadbian, »men de internerede som et element i den syriske konflikt er ikke blevet fremhævet som noget alvorligt problem.«
Et forsigtigt skøn anslår det antal syrere, som tilbageholdes i Syriens fængsler, til 150.000, men ifølge Ghadbian kan det reelle tal være så højt som 230.000. Alene i 2014 foretog regimet anholdelser af omkring 7.000 mennesker – herunder børn – mens 9.000 blev meldt savnet, siger Ghadbian.
»Det er meget tænkeligt, at der venter dem en skæbne lig den, vi ser på disse billeder,« tilføjer han.
Navne skal offentliggøres
Trods fotografiernes voldsomme karakter er deres tilstedeværelse i FN’s bygninger hovedsageligt symbolsk – hvorvidt de kan bidrage til at fremme en politisk og juridisk løsning, vil kun tiden vise. En foreslået sikkerhedsrådsresolution om at indklage Syrien for Den Internationale Straffedomstol blev nedstemt af et russisk og kinesisk veto sidste år. Dog vil FN’s efterforskere af krigsforbrydelser fra næste uge begynde at offentliggøre navne på personer mistænkt for at have begået grusomheder under hele den syriske krig.
»I Assads tilfælde er vor fjendes fjende blevet en større fjende,« siger Rapp.
»Men Assad er også ansvarlig for den udvikling, der har ført til ​​ekstremisternes fremkomst ... At glemme det ansvar kommer ikke på tale – men at drage ham til ansvar bliver ikke let.«
»For syrere er det svært at føle nogen form for tillid til FN,« siger Ghadbian. »Men for os – for de mange af os, der ved, at dette stadig foregår – har vi intet andet valg end at fortsætte.«
© The Guardian og Information. Oversat af Niels Ivar Larsen

