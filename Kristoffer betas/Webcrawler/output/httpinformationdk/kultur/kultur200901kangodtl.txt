Jeg kan godt lide sætninger, man kan gemme på
Et flertal blandt præster er for velsignelse af homoseksuelle, viste en undersøgelse i denne uge. Benedicte Præstholm er præst og homoseksuel og tilhænger af at indføre et autoriseret velsignelsesritual til homoseksuelle par, men modstander af en kirkelige vielse, fordi hun mener, at den juridiske del af vielsen skal fratages Folkekirken. Hun skriver ugens Poesibog


- Hvad er dit mest udtalte karaktertræk?Jeg er selvdisciplineret og har en høj arbejdsmoral. Jeg har en veninde som påstår, det er fordi, jeg er stenbuk.- Hvad er din yndlingsbeskæftigelse?At bruge tid med min datter. Totte er lille er bestemt ikke skrevet forgæves.- Hvad er din seneste anskaffelse?Fem liter sprinklervæske- Dine helte og heltinder i det virkelige liv?Jeg har ingen helte og heltinder. Men der er mange mennesker, som jeg ser op til og som jeg synes, det er værd at lære af. Min farmor var sådan et menneske.- Hvad har været dit mest kontroversielle valg i livet?Nogle vil mene, at det mest kontroversielle valg, jeg har truffet, er at være mig selv.- Hvornår føler du dig mest misforstået?Når jeg hører tidens hardcore ateister og nypositivister udtale sig om, hvad menneskeliv er- Hvad er din største bedrift?At få et familieliv til faktisk at fungere til trods for min store trang til at arbejde- Dine største fejl?Jeg er meget dårlig til at sige nej og tænker for det meste, at ting da ikke kan tage så lang tid - men det tager f.eks. længere tid at svare på poesibogens spørgsmål, end man lige forventer!- Din drøm om lykken?Jeg tror, lykken er noget meget nært. At være i selskab med mennesker, hvor helheden bliver mere end delene, at se sit barn falde i søvn. Den slags. Lykke hænger sammen med taknemmelighed. Jeg drømmer om, at hverdagslykken må blive ved.- Din sindsstemning netop nu?Spændt- Hvilken dyd er den vigtigste?Selv om det ikke er en dyd i klassisk forstand, tror jeg, den vigtigste dyd er frimodighed- Hvilket kunstværk har haft størst betydning for dig?Bachs Matthæus-Passionen har stor betydning for mig. Her går teologi og musik op i en højere enhed, og koralerne er så smukke, at det næsten ikke er til at bære.- Hvad betragter du som din største ulykke?Det er heldigvis ofte sådan med ulykke, at den ændrer karakter med tiden. Jeg betragter ikke mig selv som én, der er ramt af ulykke.- Dit motto?Jeg har ikke sådan et livs-motto, men kan godt lide når man falder over sætninger, som man kan gå og gemme lidt på. For tiden er det f.eks. Martin A. Hansen: "hellere irettesættes af den vise end besynges af dåren", og Pippi Langstrømpe: "Den, der er vældig stærk, bør også være vældig rar".
