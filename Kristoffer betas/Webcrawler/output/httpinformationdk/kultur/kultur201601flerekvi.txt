’Vi skal have flere kvinder i avisen’

Christian Jensen
 Chefredaktør på Information


 Der er stadig lang vej til, at kildefordelingen i danske medier afspejler kønsfordelingen i resten af samfundet. Kun 25 procent af de kilder, som optræder i aviser, radio og tv, er kvinder, viser en ny rapport fra organisationen Who Makes the News?
Det er færre, end da samme undersøgelse blev lavet i 2010. På Information er kønsfordelingen ikke væsentlig bedre.
En stikprøveundersøgelse fra denne uge viser, at vi fra mandag til torsdag har brugt dobbelt så mange mandlige som kvindelige kilder. Chefredaktør Christian Jensen giver svar på tiltale.
– Hvad er din kommentar til den skæve kønsfordeling?
»Det er ganske enkelt ikke godt nok. Derfor er vi også på vores redaktionsmøde i dag blevet enige om at foretage os to ting: For det første vil vi på alle redaktioner indføre en fast ’lad os lige tænke os om en ekstra gang’-øvelse i stedet for bare at trykke på automatpiloten og interviewe endnu en mand. For det andet har vi besluttet i en periode på fire uger at vise vores læsere, hvordan vores fordeling af kilder er. Resultatet vil vi løbende bringe i avisen ud fra en idé om, at det er relevant og vigtigt at gøre noget ved.«
– Vi er gode til at påpege den skæve kønsfordeling i politik, erhvervsliv og i kunsten. Hvorfor vender vi først nu blikket indad?
»Vi har haft fokus på det her tidligere, men jeg må være ærlig at sige, at det ikke har flyttet noget markant. Vi har i dag marginalt flere kvindelige kilder i avisen end for fem år siden, men det er endnu ikke lykkes os at vende billedet.«
– Hvorfor ser vi en skæv fordeling?
»Svaret er komplekst. Noget hænger muligvis sammen med de stofområder, vi skriver om. På de tunge og principielle områder er der som regel lidt flere mandlige kilder at trække på. Et andet aspekt er, at mandlige forskere ofte er lidt mere villige til at udtale sig. Det er i hvert fald noget af det, jeg hører fra vores journalister.«
– Så løsningen er ikke bare at ansætte flere kvindelige journalister?
»Vores udgangspunkt er altid, at vi skal have de bedst kvalificerede medarbejdere, men vi har selvfølgelig også fokus på vores kønsfordeling, når vi ansætter.«
– Hvorfor er det her overhovedet et vigtigt emne at tage fat på?
»Hvis vi skal være et spejl af verden – og det skal vi inden for de områder, vi beskæftiger os med – så kan det ikke hjælpe noget, at vi efterlader et indtryk af, at det er manden, der taler, og kvinden, der lytter.«
Læs også: Kun hver fjerde kilde i medierne er kvinde

