Valgslægtskaber i Weimar
Fra Berlin er der ikke langt til Goethes hus, hvor romantiske haver og alternative skæbner venter


 Længe havde jeg levet i den faste overbevisning, at drømme ikke var til for at blive opfyldt. Endnu længere havde jeg drømt om at se Goethes hus i Weimar. Og så viste det sig en sommer, at det slet ikke var svært at tage toget fra Berlin til Weimar. At der slet ikke var langt at gå fra stationen i Weimar til det barokke, men Bauhaus-indrettede hotel, vi havde bestilt værelse på. Og at der var endnu kortere fra hotellet til Goethes hus, hvor jeg pludselig sad på trappestenen med tårerne trillende ned ad kinderne og en bog i hånden.
Bogen var Goethes Wahlverwandtschaften (Valgslægtskaberne), måske det af hans værker, jeg elsker højest. Der er noget mineralsk renset over dette kemisk anlagte firkantsdrama, noget tidløst tragisk, som lader det tale lige ind i et senmoderne sind, uden at man skal have det store litteraturhistoriske leksikon frem for at dechifrere og nyde det. Eller også er der noget ved livet i den vestlige middelklasse i dag, der ligner det aristokratiske liv, Goethe beskriver.
Parforhold og havedesign
Eduard og Charlotte bor på deres slot og er travlt optaget af boligindretning og havearkitektur. Hun er fraskilt og har en voksen datter af første ægteskab, de er hinanden inderligt hengivne og lever i en harmonisk tosomhed, hvor Napoleonskrigene blot buldrer diskret i horisonten. Bortset fra at forholdene er noget større, og at de er betydeligt mere velformulerede og dannede, er der noget kreativ klasse over deres liv, hvor parforhold, haver og kultur er højeste værdier.
Men for disse mennesker, der virkelig har formået at kultivere deres liv, melder sig noget, som på ingen måde lader sig kultivere. Goethe fremstiller det som et spørgsmål om kemiens love, der overtager og kuldkaster de kultiveredes veldesignede tilværelse.
Parret inviterer (trods Charlottes ængstelige anelser) Eduards mandlige ven, en dannet kaptajn, og Charlottes unge kvindelige slægtning, naturbarnet Ottilie, til at bo hos sig. Det sætter gang i en kemisk proces af spaltning, frastødning og tiltrækning med stor lidenskab og stor tragik til følge. Der er sexscener og konfrontationsscener og katastrofescener i den bog, som kun en Lars von Trier ville kunne filmatisere. (Det kunne til gengæld blive stort!)
Da jeg sad på trappestenen i Weimar og græd, var det både over Goethes Charlotte, der er fast besluttet på ikke at realisere sine lidenskabelige drømme, over mig selv, der havde været så længe om at realisere mine, over Eduard, der på destruktiv vis gør lidenskaben til religion, over den kemiske forbindelses fatale dødsfrugt, som avles af krop og ånd, og modnes til katastrofe, mens håbets stjerne, som Walter Benjamin skriver det, flyver upåagtet hen over personernes hoveder. Men det var også over min afdøde far, som plantede Goethe-drømmen i mig ved at pode mig med Faust-citater fra jeg var lille, og over følelsen af, at de døde stadig var her, at Goethes levede liv var til stede på en ikke bare museal måde i dette hus, der viste sig ret beset at være temmelig kitschet i sin indretning, overfyldt med majolika og oversize-kopier af antikke buster, som den gode Goethe har slæbt med sig hjem i læssevis fra sine Italiens-rejser.
Jeg bar Wahlverwandtschaften med mig overalt i Weimar. Den billige dtv-udgave købt i Vester Voldgade i 1990, læst blød og behagelig og med det laminerede papomslag, som er så rart at røre ved. Min ledsager læste parallelt. På bænken i parken, med udsigt til Goethes Gartenhaus, sad vi opslugte af hver sin samme bog.
Parken i Wahlverwandtschaften flyder for mig sammen med den underskønne park i Weimar. En romantisk have, hvor stien kringler sig mellem små oplevelsesstationer: en ruin, et Shakespeare-mindesmærke, en grotte, en pavillon til hertugens elskerinde. Og i randen af parken Goethes Gartenhaus, hans andet hus, mere sparsomt indrettet her opholdt sig gartneren, digteren, elskeren Goethe, mens embeds- og ægtemanden residerede blandt buster og majolika.
Buchenwald
Weimar er en fantastisk by, fuldstændig overmættet med både litterær, arkitektonisk, malerisk og musikalsk kunsthistorie. Lucas Cranach malede her, Bach komponerede her, Goethe og Schiller skrev her, Nietzsche døde her, Bauhaus designede her, for blot at nævne nogle af byens store.
I parkens periferi findes Goethes andet hus. I Weimars periferi findes en anden historisk scene end kurfyrstens kulturelle overflødighedshorn. Uden for Weimar ligger kz-lejren Buchenwald. Her huserede en anden af mine store yndlingsforfattere, Imre Kertész, her var han fange, da han var en stor knægt. En anden overlevende kz-fange, Jean Améry, har skrevet, at efter naziregimet bør ingen mindes Goethe uden samtidig at mindes Hitler. Ikke fordi Goethe skulle være protonazist, men fordi vi ikke skal plukke blomsten af den tyske kulturarv uden at mindes den uhørlige forbrydelse, som vi også har arvet.
Jeg kom aldrig til Buchenwald, da jeg var i Weimar. Men på en måde handler Wahlverwandtschaften også om Buchenwald. Den handler om hele den dialektik, hvorved den ypperligste og mest kultiverede kultur falder under naturens og mytens fatale herredømme.
Det bliver mytens skæbnetunge logik, der vinder i plottet: Når man kultiverer og bebygger moder natur, skal der betales med menneskeliv. Men som al stor kunst er Wahlverwandtschaften fuld af modlogik og alternative historier. I mit eget lille liv indfandt sig en alternativ historie til det, jeg troede var min skæbne, da jeg endelig kom til Weimar.

