Kæresten får tilbudt forlig
Familien prøver nu at løse arvestriden om den afdøde svenske succesforfatter Stieg Larsson og tilbyder dennes kæreste knap 15 millioner kroner i forlig
Stieg Larssons far og bror rækker nu hånden ud mod den afdøde svenske forfatters kæreste i langvarig arvestrid.


 Stieg Larssons far og bror rækker nu hånden ud mod den afdøde svenske succesforfatters kæreste for at begrave stridsøksen i langvarig arvestrid. I et interview med Svenska Dagbladet tilbyder de Eva Gabrielsson 20 millioner svenske kroner (14,26 millioner kroner).
Den svenske avis har regnet ud, at Larssons megasællert, millenium-trilogien om hackeren Lisbeth Salander, hidtil har indbragt boet omkring 130 millioner svenske kroner (92,7 millioner kroner). Stieg Larsson døde i 2004, inden den første bog i serien Mænd der hader kvinder udkom, og uden at forfatteren havde nået at skrive et testamente eller blive gift med sin mangeårige samlever. Da bogen siden blev en succes, og det stod klart, at Eva Gabrielsson ikke kunne få del i indtægterne, begyndte de efterladte at skændes i medierne om, hvem der var den retmæssige arving.
Orker ikke mere
Faderen, Erland, og broderen, Joakim Larsson, siger nu, at de er trætte af at være opgørets 'bad guys' og hele tiden har villet indgå et forlig.
Men selv efter fem år er det endnu ikke lykkedes dem at komme i kontakt med Eva Gabrielsson.
»Vi orker ikke at vente fem år mere. Vi bliver nødt til at komme videre,« siger broderen til Svenska Dagbladet.
Eva Gabrielsson har hele tiden anført, at hendes kæreste betegnede bogmanuskriptet som deres fælles pensionsforsikring.
Hun og Stieg Larsson boede sammen i 30 år. En af årsagerne til, at de aldrig blev gift, var ifølge Gabrielsson, at Larsson ville beskytte sin kæreste, fordi han i sit magasin Expo gik tæt på svenske nynazister.
»Hun var en del af Stiegs liv. Hun skal leve trygt og godt af det her,« siger Joakim Larsson.
Millennium-trilogien er solgt i over 20 millioner eksemplarer alene i Europa.


