Kunsten at vinde priser
Bodil for bedste danske film gik ikke uventet til 'Kunsten at græde i kor'
Jesper Asholt modtog en Bodil for sit mesterlige portræt af det medlidenhedstyranniske familieoverhovede, der forgriber sig på sin datter i filmen -Kunsten at græde i kor-.


 Nominerings-ræset vandt Jannik Johansens psykologiske drama Hvid nat, der kunne vinde Bodil i hele fem kategorier. Men da afgørelsens time oprandt i aftes i Imperial, viste Peter Schønau Fogs Kunsten at græde i kor sig endnu engang uovervindelig, når det gjaldt om at score priser.
Den tragikomiske Erling Jepsen-filmatisering om incestuøst tyranni i en sønderjysk familie blev af filmanmelderne og filmjournalisterne kåret til årets bedste danske film - i konkurrence med Hvid nat, Fighter og AFR.
Og minsandten om ikke også prisen for bedste mandlige hovedrollepræstation gik til Kunsten at græde i kor. Det blev Jesper Asholt, der modtog den for sit mesterlige portræt af det medlidenhedstyranniske familieoverhovede, der forgriber sig på sin datter.
Grunwald hædret
Mange havde måske undt Lars Brygmann sin første Bodil for sit lige så mesterlige spil som ejendomshandleren, der går til bunds i Hvid nat - den præstation, som tidligere på året gav ham en Robert. 
Men Bodil blev det altså ikke til (Jesper Asholt fik i øvrigt også en Robert for sin ynkelige far, der mystisk nok blev regnet for en birolle og derfor blev bedømt i en anden kategori).
Hvid nat blev dog ikke helt glemt ved Bodil-uddelingen, idet Morten Grunwald modtog den hvide statuette for sit birolle-portræt af Brygmanns misbilligende far. Grunwald fik i 1965 sin første Bodil for sit hovedrollespil i komedien Fem mand og Rosa.
Også Charlotte Fich - bedst kendt som kriminalleder i serien Rejseholdet - modtog sin anden Bodil, for sit fint indlevede spil som den kasserede hustru i Ole Bornedals Kærlighed på film. Fich beæredes med sin første birolle-Bodil i 2006 som politimands-enken i Drabet.
Svensk outsider
Prisen for bedste kvindelige hovedrollepræstation gik til svenske Noomi Rapace som den unge enlige, mishandlede skuespiller-mor i Simon Stahos Daisy Dimond - et ekstremt film-eksperiment, som de danske anmeldere iøvrigt satte væsentligt højere end de svenske. Noomi Rapace er ikke særlig kendt i Danmark, men bliver det måske, når man får hende at se i en hovedrolle i Niels Arden Oplevs planlagte filmatisering af Stieg Larssons krimi Mænd som hader kvinder. Her vil hun ifølge sitet IMDB optræde under det mere tilgængelige navn Noomi Norén.
Æres-Bodil til formidlere
Prisen til bedste amerikanske film gik til Clint Eastwoods Letters From Iwo Jima, mens Guillermo del Toros Pans labyrint vandt i den ikke-amerikanske kategori.
Pernille Rose Grøndals The Monastery blev valgt til bedste danske dokumentar, og Dan Laustsen fik Bodil som bedste fotograf. Endelig var der sær-Bodil til selskabet Ghost for effekter på De fortabte sjæles ø, samt æres-Bodil til Ib Monty, Marguerite Engberg og Niels Jensen for deres mangeårige fremragende formidler-virksomhed i filmens tjeneste.


