Den nære verden gør mig klaustrofobisk
Katinka My Jones vil ikke identificeres med minimalisterne. I hvert fald ikke med den form for minimalisme, som hersker i dansk prosa. Den 24-årige digter langer ud efter den kedelige og lille verden, hun ofte oplever i litteraturen


 Katinka My Jones debuterede i 2007med digtsamlingen Havet er Sort Kysten er Hvid. I denne uge udkommer hendes anden bog, Sølv. Det er en mere stilsikker og selvbevidst digtsamling, hvori det digteriske jeg står stærkere end i den forrige, som primært satte fokus på forholdet mellem virkelighed og fantasi. I Sølv flettes de to verdener langt mere sammen, i et væld af stærke billeder, hvori identiteten og jeg'ets muligheder for udsigelse granskes nøje. Og Kalinka My Jones indrømmer straks selv, at processen har været en ganske anden denne gang:
"Jeg har arbejdet langt mere struktureret denne gang. Jeg begyndte med at skrive lidt løst, men efterhånden opstod der en tydelig struktur. I det digt, som er bag på bogen, optræder ordet hest, som jo også indgår i titlen. Det var da jeg havde skrevet det digt, at jeg pludselig begyndte at se nogle ord gå igen. Så havde jeg det at læne mig op ad, efterhånden som jeg skrev mere og mere. Det gør det lettere og mere struktureret, frem for at man skal opfinde verden forfra på hver side." 
Samlingens fokus på identitet og et stærkt lyrisk jeg, gjorde det også nødvendigt at arbejde med strammere strukturelle rammer:
"Den forrige bog handlede langt mere om forskellige former for virkeligheder. Så jeg havde hele tiden nogle ting at sætte op imod hinanden. Det havde jeg ikke på samme måde den her gang. Så jeg måtte have nogle faste ord og begreber at lade jeg'et spille op ad. Men der er nogle ting, som går igen fra den forrige. Spejlingerne går igen, men egentlig ikke så meget andet."
Det snævre og ligegyldige
Jones' digte er alle kendetegnede ved at være forholdsvis korte. Så da den forrige digtsamling kom ud, varede det ikke længe, inden Jones blev omtalt som en ny minimalistisk digter - en betegnelse hun absolut ikke bryder sig om:
"Nej, sådan tænker jeg slet ikke på det. Mine digte bliver bare ikke længere end de er. Jeg er ikke typen, som voldredigerer mine tekster. Slet ikke. De står der, som de er skrevet i udgangspunktet. De der evige betegnelser, om at man er det ene og det andet, er latterlige. Fordi jeg skriver korte digte, er jeg sgu ikke minimalist."
- Dine digte rummer jo meget stærke billeder og ret vitale historier, som er ganske anderledes, end hvad man for eksempel finder i den prosa, som betegnes som minimalistisk i Danmark. Det er jo tit en enkel historie, som så fortælles meget stærkt stilistisk?
"Ja. Jeg identificerer mig slet ikke med minimalisme, hvis det er det, det betyder! Slet ikke. Faktisk kan jeg godt blive lidt irriteret på prosaister i Danmark. Jeg synes tit det bliver sådan lidt- gab. Jeg synes simpelthen, der mangler noget andet. Det hele bliver meget ens."
- Du tænker på den såkaldte 'nære' og lille historie?
"Jeg brækker mig over den lille nære verden. Hvorfor ikke skrive om nogle store ting? Det er fint nok, at man nogle gange beskæftiger sig med det, men jeg er træt af tendensen med, at det altid skal handle om de små mennesker, med de små liv og deres små ting. Man må for alt i verden ikke lave nogle store armbevægelser."
- Hvad med det sproglige? Din kritik går på det tematiske. 
"Jeg er ikke enig i alt det der pjat med, at det hele skal stå mellem linjerne. På 'de mystiske blanke hvide felter'. Kunsten bliver tit, at man skal hylde det usagte, altså det som ikke står der. Det synes jeg slet ikke. Tværtimod skal det da være til stede og udfoldes sprogligt. Det er jo der, man begynder at eksperimentere med, hvad sproget kan, og hvad det ikke kan."
- Men det sprogligt 'skrabede' er vel også en form for eksperiment, med hensyn til hvad sproget kan og ikke kan?
"Jo, men på en kedelig måde. Jeg synes et billedsprog er langt mere interessant, fordi du netop kan sige ekstremt meget med det."
Samfundslyrik på bestilling, nej tak!
På den anden side er Jones også imod enhver form for politisering af litteraturen og kunsten: "Hvor står der skrevet, at man partout skal skrive noget om samfundet? Jeg må vel skrive, hvad jeg vil. Hvad er det for noget med, at vi alle sammen skal være lyriske samfundsdebatører? Hvis jeg har noget at sige om Gaza, kontanthjælpsloven eller Anders Fogh, kan jeg da sige det. Jeg behøver da ikke at skrive om det i mine digte. Hvis der skal til at herske en eller anden parole med, at vi nødvendigvis skal skrive politisk litteratur, står jeg fuldstændig af. Jeg har masser af meninger, og jeg vil gerne dele dem, men hvis det indebærer, at andre skal diktere, hvad jeg skal skrive, holder det jo ikke. For mig er det stoffet, som følger sproget, ikke omvendt. Det er den proces, jeg skriver under."
- Men du er jo heller ikke begejstret for den nære historie. Så det er et helt tredje sted, du vil hen?
"Ja. Jeg skriver om de ting, som rykker for mig, dér hvor jeg er lige nu. Jeg kvier mig lidt ved tanken om at skulle skrive noget, som handler om det og det og det. Og da specielt hvis nogen udefra kommer og siger til mig, at jeg skal."
Og retten til netop at sige, hvad hun har lyst til sige, er Jones ikke bleg for at udnytte. Hun gør sig mange tanker om de debatter, der foregår i den danske offentlighed, og synes for eksempel, at vi er kommet helt ud på et sidespor, når forfattere konstant skal forsvare sig selv imod enhver form for udefrakommende kritik. 
Janteloven som misbrugt våben. 
- Du var ikke særlig begejstret, da Leif Davidsen i forrige udgave af 'Smagsdommerne' forsvarede sig over for kritikken af hans seneste bog?
"Jeg syntes faktisk det var lidt sørgeligt. Han sad bare og råbte op: 'Jeg har vundet priser! Jeg har vundet priser! Jeg har vundet priser!' Ærlig talt, hvis vi nu skal til at lave et kriterium for succes, som går på, hvor mange publikumspriser, man har vundet, så er jeg fandeme stået af!"
Jones vender blikket opad og hvæser: "Jeg hader, når folk trækker janteloven op af posen i forbindelse med kritik. Den kommer sgu altid ud af munden på små provinsfolk, som skal realisere sig selv. Det er fuldstændigt vildledende. Den bog (Sandemoses En Flygtning Krydser sit spor, red.) blev skrevet for lang tid siden, under helt helt andre vilkår, end dem vi lever under i dag. Den handler jo om et lillebitte lukket samfund, hvor man ingenting må, og hvor der overhovedet ikke er plads til individuel udfoldelse. Den er en udmærket bog, og den havde sin berettigelse dengang. Men den holder jo ikke længere. I dag lever vi i et samfund, hvor alt drejer sig om selviscenesættelse, og hvor de største ego'er nærmest belønnes for at være, som de er. Så analogien er fuldstændig tåbelig."
- Det er jo lidt ironisk. At janteloven nu har den modsatte effekt. Den bliver i dag en måde at hævde dig selv på?
"Ja, den er efterhånden et kriterium for kvalitet, som folk bruger til at beskytte sig imod kritik. Hvis man bliver udsat for en dom, man ikke lige sætter pris på, kan man bare pege på janteloven. I dens oprindelige betydning stod den for en nedbrydning af individet. Nu er den blevet et våben til at fremme alle mulige tåbelige eskapader."
En af de første som fik lov at se Jones' digte, var en veninde. Hun ringede efterfølgende op og roste digtsamlingen, men ville da lige høre, om veninden var helt ok. Det dystre aspekt var også noget flere anmeldere hæftede sig ved første gang. Alligevel er der, når man læser den nye bog, op til flere steder, hvor man finder en skarp humor, som for eksempel når Jones i sidste strofe af et digt skriver: "Jeg siger artdannelse, allopatri/Jeg siger stop."
"Der er nok mange, som netop vil opfatte det som meget dystert og meget alvorligt. Selv sad jeg og grinede af det, da jeg skrev det. Idet jeg vælger at sige 'stop', leger jeg jo Gud og punkterer det hele. Den slags eksperimenter er alvorlige, men også morsomme."
Humor, som er underspillet, er for Jones langt mere interessant, end en højtråbende og ekplicit 'sjov' humor er det:
"Der har været en tradition for sådan noget ding-dong-lyrik, hvor folk helst skal stille sig op og rable løs og være enormt sjove at høre på. Men det kan man altså også gøre på andre måder. Altså gøre det i de ting man siger, og den måde man bruger sproget på. Fremfor at skrige en masse sjov og ballade, og så tro at man er skidesjov. Det virker ikke for mig."
Men det som virker for hende, virker godt. Katinka My Jones har masser af projekter og idéer for fremtiden, og i løbet af året debuterer hun blandt andet også som prosaist i DSB-bladet Ud og Se og et større prosaprojekt, har hun også i baghovedet, men hun vælger dog at være tavs, som en østers om det. 
"Dét siger jeg ikke noget om! Så tror folk, det er noget, som kommer i overmorgen. Det er det ikke," understreger hun skråsikkert.
rida@information.dk

