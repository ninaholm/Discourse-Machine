Lisbeth Dahl modtager kulturpris og 500.000 kroner
Revydronningen Lisbeth Dahl modtager Wilhelm Hansen Fondens hæderspris på 500.000.


 Den 67-årige skuespiller Lisbeth Dahl modtog tirsdag aften Wilhelm Hansen Fondens hæderspris.
Ved prisoverrækkelsen udtrykte Wilhelm Hansen Fondens formand, Ebbe Mørk, sin store glæde over at have fulgt Lisbeth Dahls karriere gennem mange år.
- Revyens korte, direkte form har du mestret, siden Rottefælden i Svendborg første gang klappede om dig i 1972. Cirkusrevyerne siden 1976 har ikke rigtig været sig selv, hvis du ikke var med.
- Din syrlige sødme og dit skarpe lune gør, at du kan indfange og fastholde en figur og bygge den op til en vittig eller satirisk pointe.
- Som chef for Cirkusrevyen har du givet den folkekære institution det højst tænkelige niveau i genren, tekster med skarphed og idé, politisk snert som i år, hvor du spillede Lars Løkke Rasmussen bedre end, han selv kunne have gjort det, sagde Ebbe Mørk.
Med prisen følger 500.000 kroner.
Wilhelm Hansen Fonden blev stiftet i 1992 og har til formål at yde støtte til musik, dans og teater i bred forstand.
Ved dagens prisoverrækkelse blev der også uddelt støtte og legater til 60 enkeltpersoner for i alt cirka fem millioner kroner.
Tidligere har blandt andet Bent Fabricius-Bjerre, Ghita Nørby og Susse Wold modtaget fondens hæderspris, hvor af sidstnævnte også var til stede ved tirsdagens prisoverrækkelse med rosende ord til Lisbeth Dahl.
