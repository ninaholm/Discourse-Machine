Mode med bart budskab
Designer viser den almindelige nøgne krop i dens naturlige former og faconer, så vi kan værdsætte hinandens forskellighed
 Det særlige ved badetøjskollektionen ’I prefer to be naked’ er, at den ikke indeholder badetøj.


 Den københavnske modeuge er i fuld gang. Modeindustriens aktører fremviser tusindvis af kollektioner. Mens de fleste designeres showcases består af skønheder i ekstravagante klæder, vil en enkelt happening i dag indeholde nogle lidt anderledes former for blikfang. Designeren Petruska Miehe-Renards nye badetøjskollektion spiller nemlig primært på det, der gemmer sig under modellernes klæder.
For badetøjet er der slet ikke. Modellerne vil udelukkende bære smilende delfinmasker. Petruska Miehe-Renard forklarer til Information: »Kollektionen er en kommentar til sommerens debat om blufærdighed. I stedet for at blive ved med at snakke om vores forhold til vores kroppe, mener jeg, vi trænger til at kigge på dem, som de nu engang er.«
Hun tilføjer:
»I det offentlige rum ser vi en meget ensrettet æstetik omkring kroppen. Hvis vi åbner op for at vise hinanden, hvad der er en naturlig krop, går det op for os, hvor forskellige vi er, og dermed at det er okay at være forskellige. Vi er alle sammen næsten perfekte.«
Seneste runde af blufærdighedsdebatten startede med historien om, at kun få danske kvinder kan finde på at ligge topløs på stranden. Debatten har siden kredset om nypuritanisme, seksualisering og frigørelse. Det har været et af sommerens store taleemner. »Som stod der 1975 på kalenderen,« skrev for nylig en klummeskribent i dagbladet Politiken.
Petruska Miehe-Renard mener, det nu er tid til at skifte gear. Hun siger: »Enten bliver det hele meget vredt – som i, vi er sure på mændene, fordi de ikke har bryster eller menstruation, eller også bliver det overnostalgisk – som i, at alle vores forældre gik nøgne rundt, var smukke og havde sex hele tiden. Jeg synes ikke, der hverken er grund til at kigge tilbage eller blive vred, for vi kan jo bare tage tøjet af.«
Modellerne bag delfinmaskerne er udelukkende amatører. Petruska Miehe-Renard spredte budskabet om projektet i sit netværk. Et par uger senere stod 69 almindelige mænd og kvinder i fotostudiet i færd med at knappe skjorten og bukserne op. Du, kære læser, kan i dag se dem vise herlighederne frem, når kollektionen bliver lanceret ved en fernisering på Vester Voldgade 68 klokken 12 og på www.iprefertobenaked.com, der går i luften på samme tidspunkt.

