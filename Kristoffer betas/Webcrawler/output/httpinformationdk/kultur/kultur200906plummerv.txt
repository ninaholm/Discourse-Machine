Plummer: 'Jeg ved ikke, hvem jeg skulle have sendt en undskyldning til'
I går udsendte DR's generaldirektør, Kenneth Plummer, et indlæg som svar på de seneste ugers debat om fejl og undskyldninger i DR. I indlægget forklarer han, hvorfor han har sagt undskyld til Pia Kjærsgaard - og ikke til de danske muslimer


 Pia Kjærsgaard blev fejlciteret af en gæst i et radioprogram og fik en personlig undskyldning af Kenneth Plummer. 70 procent af de danske muslimer blev beskyldt for at være kriminelle af en gæst, men fik ingen undskyldning.
Efter lang tids stilhed meldte DR's generaldirektør sig i går endelig på banen i debatten om fejl, berigtigelser og undskyldninger i DR.
- Du kalder din undskyldning til Pia Kjærsgaard for en høflighedsgestus. Hvad er det?
»Når en person bliver lagt ord i munden, som er i strid med den danske straffelov - ord, som personen ikke har sagt - så synes jeg, det er velopdragent, at man siger undskyld for det. Det er det, jeg har gjort, og det kan jeg godt finde på at gøre nogle gange.«
- Hvordan skelner du mellem, hvem der skal og ikke skal have undskyldning?
»Det er en vurdering fra sag til sag«.
- Du skriver, at du 'dagligt har en tæt kontakt til mange politikere og gør meget ud af, at dialogen med alle er så frugtbar som muligt'. Er det derfor, Pia Kjærsgaard skulle have en undskyldning?
»Nej, det var ikke nødvendigvis derfor«.
Uhyrlige fejl
- Ifølge programansvarlig direktør i DR Mette Bock håndterede DR klagen fra Ole Hyltoft som en hvilken som helst anden klage, I får fra en seer eller lytter. Ville en almindelig klage også munde ud i personlig undskyldning?
»Selve klagebehandlingen har jeg ikke haft noget med at gøre. Jeg modtog en klage fra Hyltoft, og den sendte jeg videre i systemet. I første omgang blev klagen håndteret på redaktionen. I det her tilfælde har jeg ikke været indblandet i, hvad der er blevet rettet, fjernet og så videre. Så langt er klagen ikke nået i vores system.«
- Alligevel har du selv handlet ved at sende en undskyldning til Pia Kjærsgaard. Hvorfor var det nødvendigt?
»Jeg har selv mærket på min egen krop, hvordan det er, når man bliver beskyldt for noget, som man ikke har gjort. Især når det er i strid med den danske straffelov. Det er ikke behageligt. Derfor synes jeg, det er god stil at sige undskyld«.
- Ville det så ikke også være god stil at sige undskyld til de danske muslimer, som Geert Wilders anklagede for at være kriminelle?
»Det kunne man meget vel forestille sig, det ville være. Jeg har bare vurderet, at jeg ikke ville involvere mig i det. Jeg har modtaget en klage, som jeg har sendt videre i systemet. Sådan som jeg vurderer det, blev der begået nogle uhyrlige fejl i det pågældende interview.«
- Men alligevel ikke så uhyrlige, at en undskyldning ville være passende?
»Jeg ved ikke, hvem jeg skulle have sendt en undskyldning til. Men jeg beklager helt sikkert også, når en religiøs gruppe bliver udsat for nogle beskyldninger, som er forkerte«.
- Forskellen er så bare, at den omtalte gruppe ikke er et parti?
»Havde det været en enkelt person, kan det godt være, at jeg havde reageret aktivt. Det vil jeg ikke afvise. Under alle omstændigheder erkender jeg blankt, at der blev sagt forkerte ting, som vi har gjort meget for at berigtige og rette.«


