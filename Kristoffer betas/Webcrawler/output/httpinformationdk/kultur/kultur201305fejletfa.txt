Det er ikke dig, der har fejlet, far. Det er systemet
Dokumentarfilmen ’Blodets Bånd’ følger 60-årige Svend Aage Hansen: en alkoholiker, der for 13 år siden fik tvangsfjernet sine børn. Men ingen i familien – hverken forældrene eller de nu voksne børn – kan huske nøjagtig hvorfor. Først da Svend søger aktindsigt i familiens egen sag, kommer de grusomme sandheder frem i lyset – og afslører samtidig graden af kollektiv fortrængning, som har været nødvendig for overhovedet at overleve, fortæller filmens to instruktører
Svend er både kærlig, varm og sjov, samtidig med at han er utilregnelig, dybt afhængig af alkohol og til tider ligefrem farlig. Og det gør, at børnene forguder ham og sidder fast i fortællingen om, at det er kommunen – ikke deres far – der har fejlet.


 
	»Jeg ved godt, at det er hårdt, far. Men jeg har brug for at kende den fulde sandhed. Det betyder så meget for mig at vide, hvorfor fanden vi blev fjernet, hvis jeg skal kunne komme videre med mit liv.«

	19-årige Christina sidder i sofaen tæt op ad Svend, der stirrer tomt ud i luften, mens han tænder sin cigaret. »Kan du ikke godt forstå det, far? Jeg vil gerne bare vide sandheden,« fortsætter Christina og presser sit ansigt helt ind til hans, mens tårerne triller ned ad hendes kinder, og hun trygler sin far om at svare. Svare på, hvorfor hun og hendes fire søskende for snart 13 år siden blev tvangsfjernet af kommunen. Svare på, hvad der egentlig skete i hendes barndom. Og dermed forhåbentlig også svare på, hvorfor hun stadig i dag har så svært ved at få sit liv til at hænge sammen.

	Men Svend kan ikke give hende nogen svar. For ligesom hun selv, hendes mor Gitte og hendes tre søskende kan heller ikke Svend huske noget fra tiden omkring tvangsfjernelsen. Ikke noget dårligt i hvert fald.

	»Nogle gange er du jo nødt til at fortrænge for at overleve. Det kan simpelthen være nødvendigt at ’glemme’ for overhovedet at kunne holde ud at være til,« fortæller Christian Sønderby Jepsen, den ene af de to instruktører, der i mange måneder har fulgt Svend og hans familie til dokumentarfilmen Blodets Bånd, der har premiere i næste uge i forbindelse med DOXBIO.

	»Familiens historie viser, hvor let det tilsyneladende er at glemme de ting, der gør rigtig ondt. Det var utroligt at opleve den kollektive fortrængning, familien har skabt sammen, og som de alle i en eller anden grad ligger under for i dag,« tilføjer filmens anden instruktør Pernille Bervald Jørgensen, da Information møder de to instruktører i Christian Sønderby Jepsens grønne baggård på indre Frederiksberg – langt fra det Danmark, filmen portrætterer.

	En kasse af hemmeligheder

	I dokumentarfilmen følger vi 60-årige Svend Aage Hansen fra Nordjylland – invalidepensionist, alkoholiker og far til 16 børn: otte fra hans tid som gøgler i et omrejsende tivoli, fire fra hans første ægteskab og så de fire yngste, som han fik sammen med sin sidste kone Gitte. For 13 år siden blev Svend og Gittes fire børn tvangsfjernet af Hadsund Kommune og anbragt hos en plejefamilie – for sidenhen alle at blive sendt hjem igen til forældrene på forskellige tidspunkter.

	En oplevelse, både børnene og forældrene husker som krænkende og uberettiget – ikke mindst fordi ingen i familien erindrer, at deres familieliv skulle have været særlig dysfunktionelt. Godt nok er der ikke rigtig nogen i familien, der kan huske børnenes opvækst, men de få minder, der er, er lykkelige, siger de samstemmende i begyndelsen af filmen.

	Men da familiens yngste datter, Christina, der nu er ved at flytte hjemmefra, beder sin far om svar på, hvad der egentlig foregik i årene omkring tvangsfjernelsen, beslutter Svend sig for at søge aktindsigt i familiens sag hos kommunen.

	»Jeg tror, at Svend havde en stille drøm om endelig at få skovlen under kommunen med den aktindsigt. Han havde klart forestillet sig, at den ville rense ham for skyld, og at alle én gang for alle ville vide, at han havde været en god far, og at det var kommunen, der havde taget fejl, da den besluttede sig for at tvangsfjerne børnene,« forklarer Christian Sønderby Jepsen.

	Men da postbuddet endelig leverer en stor forseglet kasse med stakkevis af dokumenter med indberetninger fra pædagoger, lærere, socialrådgivere, psykologer og kommunale medarbejdere, tegner der sig et andet og langt mørkere billede af familiens liv, end Svend eller nogen af de andre i familien havde forestillet sig.

	Normskred over tid

	»Hvis jeg har gjort alt det her, så fortjener jeg jo slet ikke at leve,« siger Svend i filmen, da han sidder i sin sofa og arbejder sig igennem kassens utallige beretninger, der alle vidner om alvorlige omsorgssvigt, alkohol- og stofmisbrug og vold mod både Gitte og børnene.

	»Det er helt tydeligt, at både Svend og børnene er chokerede over at blive konfronteret med den virkelighed, der bliver beskrevet i kassen, fordi den ligger så langt fra den fortælling om deres familieliv, som de har skabt i årene efterfølgende,« forklarer Pernille Bervald Jørgensen.

	»Men man opdager nok heller ikke, hvor slemt det egentlig står til, når man er i det hver eneste dag. Så ser man ikke det der normskred, der finder sted over tid,« tilføjer Christian Sønderby Jepsen og henviser til det, som den tidligere Børnerådsformand Lisbeth Zornig Andersen kalder det normløse Underdanmark.

	»For Svend og familien har deres virkelighed jo bare været sådan, man levede sit liv, med alt hvad det indebar af misbrug og svigt. Og mødet med kassens indhold bliver også mødet med, hvordan det ’normale’ Danmark ser på deres måde at leve livet på,« siger Christian Sønderby Jepsen.

	Hyggeonkel

	Ideen til dokumentarfilmen opstod for snart fem år siden, da Pernille Bervald Jørgensen, som elev på Den Europæiske Filmhøjskole i Ebeltoft, fik til opgave at lave et kort filmportræt af en person efter eget valg. Og Pernille Bervald Jørgensen tænkte med det samme på sin fars gamle ven og kollega Svend, som hun har kendt, siden hun var helt lille.

	»Jeg har altid været meget fascineret af Svend. Jeg husker ham som en sjov og kærlig mand, der altid havde en joke parat og elskede at give gaver og lave ballade med børnene. Man vidste selvfølgelig godt, at han drak, men han var ikke ligesom de andre alkoholikere, der sad på bænken i Hadsund, han havde charme og var karismatisk,« fortæller Pernille Bervald Jørgensen.

	Men da hun opsøgte sin fars gamle ven for at løse skoleopgaven, mødte hun en helt anden virkelighed end den, hun havde forventet.

	»Det var netop det år, Christina flyttede hjem fra sin plejefamilie efter otte års tvangsfjernelse. Og pludselig forstod jeg, at der var en anden side af Svend, som jeg aldrig havde set før – og at det var noget helt andet at være hans ven, end det var at være hans barn.«

	Det var også én af grundene til, at Christian Sønderby Jepsen, der tidligere har instrueret dokumentarfilmen Testamentet, om en bitter arvestrid i en familie, der i forvejen er påvirket af store problemer, alkoholmisbrug og dyb gæld, ville være medinstruktør på filmen. Fordi historien viser, hvor svært det er at vokse op i et svært socialt belastet hjem, men også viser kompleksiteten og nuancerne:

	»Svend er jo ikke det monster, man forestiller sig, når man for eksempel hører om alle de mange frygtelige sager i Tønder, Rebild eller Brønderslev. På den måde tror jeg, at Svends historie er mere repræsentativ for mange af de socialt belastede familier i Danmark, idet at han er mangefacetteret. Han er både kærlig, varm og sjov, samtidig med at han er utilregnelig, dybt afhængig af alkohol og til tider ligefrem farlig,« siger Christian Sønderby Jepsen.

	»Men det er jo også derfor, børnene har så svært ved at finde hoved og hale i det hele,« tilføjer Pernille Bervald Jørgensen.

	»Det er måske svært at sætte sig ind i, når man hører om de grusomheder, der er sket i deres familie, men der er jo en grund til, at børnene elsker ham. De forguder ham og sidder dermed også fast i fortællingen om, at det er kommunen, der har fejlet, fordi de har så svært ved at acceptere, at Svend også indeholder alle de andre frygtelige sider, som aktindsigten viser. Så er det nemmere at fortrænge og holde fast i deres egen fortælling.«

	Men hukommelsestabet er også bare en logisk følge af at vokse op i et hjem med alkoholiske forældre, mener Pernille Bervald Jørgensen.

	»Tænk på, hvor meget – eller i virkeligheden hvor lidt – du egentlig selv kan huske fra din egen barndom. Langt de fleste ’minder’ fra ens barndom er jo i virkeligheden konstruktioner af en masse små brudstykker: anekdoter, som dine forældre har genfortalt, familiefotos, gamle kasser med legetøj, breve eller årstidspynt. De fleste af ens barndomsminder er jo i virkeligheden genfortællinger, man tager til sig,« forklarer Pernille Bervald Jørgensen.

	»Men i en familie, hvor forældrene ikke selv kan huske noget, fordi de har været så påvirkede af stoffer og alkohol, og der dermed ikke er nogen til at fortælle dig om din barndom, så er det jo klart, at du med tiden glemmer. Og det skaber et tomrum af minder, som du så kan fylde ud med en anden, mere lykkelig fortælling.«

	Bryde arven og tavsheden

	For de to instruktører var det netop essentielt at få familiens kollektive hukommelsestab frem i filmen, forklarer Christian Sønderby Jepsen. For et af de vigtigste spørgsmål, som filmen forsøger at svare på, er, om det overhovedet er muligt at bryde den sociale arv. Men vil man bryde sine mønstre, er man jo nødt til at kende dem først, mener han.

	»Fortrængning er jo en form for stille accept af tingenes tilstand. Og ja, nogle gange er det nødvendigt at fortrænge for at overleve – men man er jo også nødt til at bearbejde sin fortid, for at tingene ikke bare gentager sig,« siger Christian Sønderby Jepsen. I filmen spørger de to instruktører også den yngste datter, Christina, om hun tror, det er muligt for hende at bryde den sociale arv.

	»Og til det svarer hun: Ja – men spørgsmålet er bare lige hvordan,« siger Pernille Bervald Jørgensen.

	»Der er nogle ting, hun skal have svar på og forholde sig til, før hun kan bryde med sin fortid. Og det er det, både hun og resten af familien forsøger at gøre i filmen. Om det så vil lykkes dem? Ja, man kan ikke andet end håbe.«

’Blodets Bånd’ har premiere den 5. juni

