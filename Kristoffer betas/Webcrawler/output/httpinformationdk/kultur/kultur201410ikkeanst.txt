De ikkeanstændige



 Lige nu udspiller der sig i forfattermiljøet en kamp mellem »de anstændige«, som Birgithe Kosovic og Jens-Martin Eriksen har kaldt dem, og de ikkeanstændige omkring den svenske provokatør Dan Park.
De ikkeanstændige ikke bare støtter Dan Park mod den svenske justits, men mener også, at de skal promovere hans hetzende værker her i landet, fordi de i deres øjne sætter væsentlige emner til debat. De ikkeanstændige siger samtidig om de anstændige, at de er hykleriske, kryptototalitære og bedrevidende, når de ikke vil fremme Dan Parks ret til at håne og krænke bestemte befolkningsgrupper. De ikkeanstændige mener, at de anstændige ved ikke at støtte Dan Park befinder sig på en farlig glidebane, for en-to-tre har vi pludselig diktatoriske tilstande. De ikkeanstændige siger, at de anstændige – selvom disse udtrykkeligt er for ytringsfrihed, men nægter at promovere hetz og diskrimination af bestemte befolkningsgrupper – derved kommer til at tabuisere bestemte ytringer, der mod hensigten befordrer intolerance og omvendt racisme. De ikkeanstændige mener nemlig, at Dan Park betjener sig af en særlig ironisk karikaturform, der vender tingene på hovedet og viser, at ofrene også kan være gerningsmænd. Men de ikkeanstændige er også en slags fundamentalister. De ikkeanstændige bider sig indædt fast, selv når Dan Parks hetz mod jøder, muslimer og sorte utvetydigt har direkte adresse til navngivne personer. For hvad er det for en besynderlig ligning i de ikkeanstændiges verdensbillede, der velvilligt kræver den slags diskriminerende angreb på menneskelig værdighed for at føre en i øvrigt relevant samtale om forskellige former for racisme i samfundet? De ikkeanstændige mener, at den enkeltes beskyttelse mod krænkelser og nedsættende omtale altid må vige for ytringsfriheden og retten til fri kunstnerisk udfoldelse.
De anstændige derimod støtter og kæmper stadig for den kunstneriske ytringsfrihed. Og de mener, at dansk PEN også skal gøre det, men støtter blot ikke, at foreningen skal agere kurator for hadefuld tale som den, Dan Park er blevet dømt for. Det hedder også civilisation. Og så er jeg stolt over at sige, at så er jeg en af de anstændige.

