Talent-Danmark 2008
Aktiemarkederne bløder. Men på fredag danser Anne-Mette for sin Anders. Og det kan vi ligeså godt glæde os over
'Der er altid noget, man er god til, det gælder bare om at finde ud af, hvad det er'. Statsministerfruen Anne-Mette i 'Vild med dans' forleden var god.


 Det er en sand fest, det her. Jeg mener at være dansker.
Jeg har siddet her til eftermiddag og kigget YouTube og hoppet på stolen og klappet og krydset fingre for, at Anne-Mette Rasmussen ikkekom til at klippe hæle og hugge tæer lige dér midt i sin supererotiske dans, hun helt ærligt, oprigtigt og med hjertet deltager i på tv i et realityshow. Er der mon nogen i dette land, der ikke ved, hvad det er for et program, jeg refererer til? Nej, vel!
Det swinger så vildt det her. 
Først, og det er syv års tid siden, ringede statsministeren til 3x34 og bad dem rømme de intellektuelles kontorer for meninger, moral og resten af molevitten. Derpå skulle flyttemændene bære et sæt tomme kasser ind på Pia K.'s kontor, så hun kunne fylde fællesnævneren op med noget, der ikke var forbeholdt de få, de elitære og de arrogante. 
Så langt, så godt.
Men inden vi nu kom for godt i gang, måtte kulturarven sikres. Kanonlister blev udfærdiget. Med lidt ond vilje kom det hele til at minde en del om de boopgørelser, der laves i forbindelse med dødsboer. Arkitektur, billedkunst, design, kunsthåndværk, film, litteratur, musik, scenekunst og børnekultur - ikke en teske blev glemt. 
Hvorefter det hele kunne deponeres i en bankboks. Nu ved vi, hvad der ligger i den. Nøglen har en let tilgængelig webadresse. Så behøver vi ikke at tænke mere over det.
Værdidebatten kunne tage sig en velfortjent lur.
Kritikere har allerede rørt på sig og bemærket, at den morfar da vist trak ud. Regning uden vært, venner. Hverken værdidebatten eller statsministeren har lagt sig til rette på divaneseren. Det er bare nogle andre værdier og en anden side af statsministeren, man skal kigge efter, hvis man vil være med, hvor det sker. Og vel vil vi det!
Efter YouTube rundede jeg lige det virkelighedsnære ugeblad Se og Hørs webudgave for en opdatering. Her bliver der skrevet rigtigt meget om Anders Fogh Rasmussen. Ikke i sin egenskab af statsminister, men som Anne-Mette Rasmussens mand. På den anden side skriver Se og Hør især om Vild med Dans-deltageren Anne-Mette Rasmussen, fordi hun er statsministerens kone. Så -
Barm eller bryster
"Anders-drengen," sådan omtales han nu, er rigtig glad for sin kones dans, sin kones kjole, sin kones - og jeg kan så ikke lige huske, om det var lår, eller røv eller barm eller bryster, men skidt med det, politisk set er det ét fedt. Anders-drengen er i hvert fald med, hvor det sker, i et TV 2-studie ved et af cafébordene, der er placeret rundt om dansegulvet, altså Anne-Mettes platform. Når kameraet panorerer forbi statsministeren, kommer der en lille tekst frem, hvor der står "Anne-Mettes familie".
Så er der serveret tryghed med tryk på tryg. Og glæde. Med tryk på gang i den og sang i den og tjubang i den. De dansede også på øverstedæk af Titanic. Vær glad med de glade. Det nytter ikke noget at tude alligevel. Vel driver der mørke skyer ind, som statsministeren sagde i åbningstalen. Sådan set er det vel allerede helt overskyet, for nu at blive i metaforen. Aktiemarkederne bløder, bankerne bløder, valutaerne vakler, virksomhederne afskediger, de afskedigede kan ikke låne, og de kan heller ikke sælge. Men på fredag er det fredag, og så danser Anne-Mette for sin Anders, ja, for hele Danmark. Og det kan vi lige så godt glæde os over.
God stemning
Det er harmløst. Vi kan mødes om det her. Vi kan tale om det, hvor vi end færdes. Vi kan diskutere, om laksefarvet er klædeligt eller ej. Vi kan læse, hvordan ugens træning skrider frem for Anne-Mette på hendes og dansepartnerens blog. Den har jeg også besøgt. Der er rigtig god stemning. De skriver, at det er hårdt at træne til todanse. Men de elsker det. Og så skriver de, at Cha cha cha'en har en superfed rygtme (stavefejlen er ikke min), og at Anne-Mette skal til kjoleprøvning torsdag, og at hun igen kommer til at se fantastisk ud.
Det er statsministeren enig i. Han bekræfter over for TV 2, at hans kone ser fantastisk ud.
Hermed er vi fremme ved værdierne. Jeg hører endnu Otto Brandenburgs dejlige stemme, da han siger til Ivan Olsen i Gummitarzan: "Der er altid noget, vi er gode til. Det gælder bare om at finde ud af, hvad det er."
Anne-Mette Rasmussen er en dejlig danser, sødmefuld og charmerende. Anders Fogh virker, som om han er god til at være hendes mand.
Skulle der nu sidde en arrogant, elitær intellektuel ogbeklage sig over researchen til denne lille kommentar, er der bare at sige: Get real!
Hvis man vil vide, hvordan statsministeren forholder sig til rigets tilstand, så kan man selvfølgelig godt lytte til P1, som ubeskåret transmitterede Åbningstalen, han netop har holdt for det samlede folketing. Men det er slet ikke dér, det sner.
Anders Fogh Rasmussen har spillet sin Hjerter Dame.
Det gør han muligvis meget, meget klogt i. Som tidligere overvismand, professor Torben M. Andersen, adspurgt af Berlingske Tidende, sagde om finanskrisen:
"Politikerne bør i stedet koncentrere sig om finanslov, infrastruktur og børnehaver og lade være med at bilde sig selv og andre ind, at de kan gøre noget for at stoppe finanskrisen, for det kan de ikke."


