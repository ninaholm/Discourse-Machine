Suzanne
Det er slående, hvor meget Suzanne Brøgger har dyrket det private, men også, hvor meget hun har gjort det private til et fælles anliggende


 Suzanne Brøgger og hendes fortjeneste som forfatter og samfundsfornyer bliver lige nu hædret på den mest værdige måde. Nemlig med den biografi, Krukke, der udkommer på mandag, skrevet af Louise Zeuthen. Jeg skriver om det fremragende værk på de følgende sider. På den ene side er biografien så fuld af grænseoverskridende intime afsløringer og detaljer, at man undrer sig over, at forfatteren frivilligt vil have alt det frem. På den anden side er biografien lige præcis så omfattende ærlig og hudløs, at alle disse forbehold fuldstændig drukner.
Louise Zeuthen har, måske næsten bedre end forfatteren selv, forstået, hvor stor Suzanne Brøggers betydning var i den vigtige frigørelsesproces i 1960’erne og 70’erne. Men også hvor store omkostninger, der var forbundet med som menneske og kunstner at gøre sig fri af snærende bånd og fastlåste normer – på vegne af hele det store fællesskab.
Det er slående, hvor meget Suzanne Brøgger har dyrket det private, men også, hvor meget hun har gjort det private til et fælles anliggende. Igen viser biografien, hvordan hun har omskabt sin egen krop til en fællesscene for en hel generation og inviteret den til at spille på den. Som hun skrev i en kronik her i avisen i 1978: »Jeg tror faktisk ikke jeg ville gide at gennemleve noget, som ikke også er interessant for andre. Heri ligger min form for fællesskab.«
Hun har været forud for sin tid, foregrebet identitetens rollespil, den uhæmmede ekshibitionisme, som vi ser den på dagens sociale medier og i reality shows, og som en anden avantgardekunstner brugt sin egen krop til at overskride de herskende normer og bane vejen for andre. Ja, sågar har prisen for hendes radikale undersøgelse nogen gange været voldeligt misbrug af hendes krop.
Men hun har også hele tiden været i tvivl om det, hun gjorde. Da hun skrev sit hovedværk, Fri os fra kærligheden, blev hendes dogmer om fri kærlighed indhentet af en monogam forelskelse. Sådan har hun levet med paradokserne og integreret dem i sin kunst, sådan som enhver sand kunstner gør. En radikalt moderne kunstnerinde.

