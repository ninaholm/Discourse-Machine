Tid til afsked



 Den produktive François Ozon, aktuel med komedie-succesen Potiche, fortæller her om noget dødsensalvorligt: en kræftsyg ung mand, der stræber efter at få noget meningsfuldt ud af sit livs sidste måneder. For Ozon gælder det om at få fortalt noget væsentligt om et menneske i dødens nærhed, om evige livsværdier og ensom erkendelse. Både hovedperson og instruktør kæmper så at sige en kamp mod egen æstetiserende overfladiskhed, for den homoseksuelle Romain er forkælet modefotograf, tilsyneladende et lykkebarn. Men i dødens nærhed konfronteres han med sin tilværelses goldhed og egoisme. Kun til sin gamle farmor betror han sig. Inkarneret af en tørt sardonisk Jeanne Moreau er farmoren af samme selviske enspænderstøbning som barnebarnet, og hun forstår ham.  Filmen er fra 2005.
Sverige 2, torsdag kl. 23.15-00.35

