’Dette er en sand historie'
Umiddelbart virker det som helligbrøde at lave en af Coen-brødrenes moderne klassikere, ’Fargo’, en sorthumoristisk fabel om ondskab, desperation og grådighed, om til en tv-serie. Men manden bag serien, Noah Hawley, har held med at fange ånden i filmen og selv finde på resten
Den mystiske Lorne Malvo (Billy Bob Thornton) forulykker lige uden for den lille soveby, Bemidji i det forfrosne Minnesota – og snart begynder ligene at hobe sig op.


 
	Det er ikke spor nemt at være Lester Nygaard, hovedpersonen i tv-serien Fargo. Hans kone er på nakken af ham, fordi han ikke tjener nok som forsikringssælger, fordi han ikke som sin lillebror står til at få forfremmelse og alle de goder, der følger med, og fordi han ikke er en rigtig mand, der kan reparere vaskemaskinen, som larmer så frygteligt nede i kælderen.

	Og som om det ikke var nok, plages Lester af Sam Hess, den to meter høje og to meter brede bølle, der også var efter ham i skolen og engang proppede Lester ned i en tønde og rullede ham ud på vejen.

	Noget må ske, og det gør det i skikkelse af den mystiske Lorne Malvo (Billy Bob Thornton), der forulykker lige uden for den lille soveby, Bemidji, i det forfrosne Minnesota, hvor Lester bor. Efter et sammenstød med Sam Hess, ender Lester på hospitalet med en blodig næse og et blåt øje, og her møder han Lorne, som, da han hører Lesters sørgelige historie, beslutter sig for at slå Sam Hess ihjel. Snart begynder ligene at hobe sig op, og meget tyder på, at Lesters liv – og livet i Bemidji – ikke længere vil være, som det var.

	Ude af trit

	Tv-serien Fargo, der er skabt af Noah Hawley, er baseret på Joel og Ethan Coens originale komediedrama Fargo (1996), og brødrene er chefproducenter på serien, der både ligner forlægget og har held med at prøve noget nyt.

	Filmen Fargo handler om den mere eller mindre uduelige bilsælger, Jerry Lundegaard (William H. Macy), som har brug for penge og derfor hyrer to skumle mandspersoner (Steve Buscemi og Peter Stormare) til at kidnappe Jerrys kone, så hendes gnavne og velhavende far er nødt til at hoste op med en betydelig løsesum.

	Det går naturligvis helt galt for Jerry, som det ofte gør for Coen-brødrenes moralsk anløbne og ikke alt for smarte hovedpersoner, ikke mindst da den søde, gravide og skarpsindige politichef, Marge Gunderson (Frances McDormand), begynder at interessere sig for sagen og opsøger den nervøst anlagte Jerry.

	Et grumt eventyr

	Det er oplagt at se Jerry som en slægtning til Lester Nygaard (der er mange efterkommere af skandinaviske indvandrere i Minnesota, deraf de nordiskklingende navne og den sjove, syngende dialekt). De to mænd minder til forveksling om hinanden – et par stille eksistenser håbløst ude af trit med verden og sig selv. De er vel, som mennesker er flest; ikke onde af natur, men har det med at træde ved siden af, og det gør næsten ondt at se dem forsøge at rette op på deres dumme fejltagelser og famle rundt i situationer, de ikke forstår og bestemt ikke selv er herre over.

Fargo – både film og tv-serie – er en grum og sorthumoristisk skæbnefortælling om grådighed, desperation og ondskab, en fabel eller et eventyr af den slags, som brødrene Grimm ville fortælle, havde de levet i dag.

	I slutningen af filmen sidder Marge Gunderson i sin politibil med en af skurkene (Peter Stormare) på bagsædet og undrer sig over, at han har slået så mange mennesker ihjel for »en lille smule penge. Ved du ikke, at der er andet i livet end en lille smule penge? Er du ikke klar over det? Og her er du så, og det er en smuk dag. Jeg forstår det simpelthen bare ikke«.

	Djævelsk drillenisse

	Det gør Tommy Lee Jones’ sherif i en anden af Coen-brødrenes film, No Country for Old Men, heller ikke, da han krydser vej med en usædvanligt sadistisk og iskold lejemorder spillet af Javier Bardem. Bardem og Stormare inkarnerer med deres figurer ondskaben; den uforklarlige, uforståelige ondskab, som gemmer sig i det sorteste hjørne af (nogle) menneskers hjerter.

	Det er som at stirre ned i afgrunden at kigge ind i deres udtryksløse, ufølende øjne. I tv-serieudgaven af Fargo spiller Billy Bob Thorntons Lorne Malvo en lignende rolle og en slags blanding af Bardem og Stormares figurer.

	Malvo har dog også et skælmsk glimt i øjet og er vel mest af alt en djævelsk drillenisse, som ynder at sætte lus i skindpelsen og ingen samvittighedskvaler har ved noget som helst. Ja, han hjælper Lester Nygaard, men tilsyneladende kun fordi det morer ham at gøre andre ondt.

	Tilladelse til alt

	Coen-brødrene indledte Fargo med ordene: »DETTE ER EN SAND HISTORIE. Begivenhederne i denne film fandt sted i Minnesota i 1987. Af hensyn til de overlevende er navnene blev ændret. Af respekt for de døde fortælles resten præcis, som det skete.«

	Men selv om brødrene hentede inspiration i enkelte virkelige forbrydelser, er stort set alt, hvad der sker i Fargo, det pure opsind. Det giver dog handlingen mere vægt, at man som publikum tror, at det, der sker i en film, er sandt, og – som Coen-brødrene selv har udtrykt det – »det giver én tilladelse til at gøre ting, publikum ellers ikke ville acceptere.«

	Tv-serien begynder på præcis samme måde – den foregår dog i 2006, og årstallet for de oprindelige begivenheder er nu 1996 – og leger således endnu mere metaagtigt med seernes forventninger, ligesom den knytter an til filmen.

	En farlig øvelse

	Det er langt fra første gang, at en film bliver til en tv-serie – det er sket med blandt mange andre Robert Altmans MASH, Norman Jewisons In the Heat of the Night og Peter Bergs Friday Night Lights, der alle fik succes også som tv-serier. Men det er nu stadig en farlig øvelse, der nemt kan gå galt. Film og tv trods er alt to forskellige medier, en tv-serie baseret på en film kan komme til at ligne en bleg kopi af forlægget, og fans af en film kan have så mange følelser investeret i den pågældende film, at de på ingen måder kan acceptere, at man piller ved originalen.

Fargo er en af Coen-brødrenes mest elskede og respekterede film, og selv om den så dygtigt blander sjov og uhygge, og man er i godt selskab med Marge Gunderson, hendes godhjertede mand, Norm, og mange af de andre indbyggere i Brainerd, så vil man helst heller ikke have, at de skal udvandes i en ny film eller en tv-serie.

	Heldigvis har Noah Hawley gjort det kloge – og det er en af grundene til, at tv-serieudgaven af Fargo faktisk fungerer – at han ikke kopierer handlingen eller direkte genbruger personer. Han har fanget tonen fra filmen – lillebystemningen, den kulsorte humor, gruen – og omplanter de bizarre hændelser og forbrydelser til en anden by i samme snedækkede landskab og opfinder hér sit eget persongalleri af skæve og ikke altid lige begavede eksistenser.

	Brutalt farvel

	Som NPR’s tv-anmelder, Eric Deggans, noterer sig, er der en scene i tv-serien, hvor Noah Hawley brutalt og humoristisk siger farvel til de forventninger eller bange anelser, man eventuelt måtte have til serien som en kopi af filmen.

	På sin vis spejler scenen en scene i Coen-brødrenes film, og den inkluderer den lokale, joviale politichef – der her godt nok er en mand, hvis kone er gravid – som opsøger Lester Nygaard for at stille ham nogle spørgsmål og hér uheldigvis løber ind i Lorne Malvo.

	Det er et møde, politichefen ikke slipper så heldigt fra, og så er den person, man troede, man også skulle følges med gennem serien – ligesom man gør det i filmen – ude af spillet. All bets are off – alting kan ske.

	Det er godt tænkt og udført. Hawley markerer så at sige, at han er sin egen herre, og jeg glæder mig til at se mere til det morderiske Minnesota, stakkels Lester Nygaard og farlige Lorne Malvo.

’Fargo’ havde premiere på HBO Nordic i går. Nye afsnit hver onsdag

