En korrekt islamisk koranforsker
Dokumentarfilm om den egyptiske forsker, Nasr Abu Zayd, der tolker Koranen, kan ikke vises i det meste af den arabiske verden paradoksalt nok fordi han netop ikke dæmoniserer islam. Filmen kan også ses som et indirekte budskab til den danske islamdebat


 BeirutDer var nerver på for nylig i en biograf i Beiruts kristne nabolag, Achrafieh, da Ali Atassi havde premiere på sin dokumentarfilm
Waiting for Abu Zaydom den nyligt afdøde egyptiske teolog og tænker. Libanons sunni-autoritet, stormuftien, tillod først fem minutter før deadline, at filmen kunne vises. Libanon har formel ytrings- og pressefrihed, men de nurser en kras censurinstitution, der overvåger sædelighed og påser, at blasfemi er bandlyst i det offentlige rum.
Muftiens problem med filmen om Abu Zayd var, at den i konservativ-islamisk optik kan opfattes som blasfemisk.
For filmen er ikke kun skildringen af en begavet egyptisk intellektuel og teolog med sans for humor den er også, og især, en skildring af det teologiske tankegods, der førte ham på kollisionskurs med islamiske autoriteter på al-Azhar-universitetet i Kairo.
Kulturel korantolkning
Hans forskning tvang ham i eksil i 90erne, efter at han havde fremlagt sine resultater til akademisk bedømmelse i forbindelse med ansøgning om professorat ved et Kairo-universitet. De teolog-kolleger, der skulle bedømme teksterne, pådrog sig intellektuelt granatchok.
Abu Zyad blev anklaget, tiltalt og dømt for kætteri ved en statsdomstol, hvilket automatisk medførte tvangsskilsmisse fra hustruen, Ibtihal Younes, en fin og knivskarp geografiprofessor, der berettiget fylder i filmen. Parret flyttede efter dødstrusler til Holland, hvor Abu Zayd fortsatte sin forskning og sideløbende appellerede kætteridommen ved de egyptiske domstole.
»Havde han bare været erklæret ateist, var han aldrig blevet dømt,« siger hustruen i filmen.
»Netop fordi han var troende, blev han farlig for de konservatives teologiske doktriner.«
Kort fortalt går Abu Zayds tænkning ud på at læse Koranen i historisk, kulturel og geografisk sammenhæng frem for som dogmatisk påbud. Læses Koranen som ren og skær doktrin, unddrages teksten dens spirituelle dimension og reduceres til livløst diktat, bliver bagstræberisk i stedet for fremadrettet, mener Abu Zayd. I hans tekstanalyser inddrages den hellige bogs forudsætninger i tid og rum at den er skrevet på arabisk og derfor er henvendt til arabere i en bestemt historisk epoke.
Den hellige bog
Abu Zayd var med på, at Koranens budskab er fra Allah, formidlet af profeten. Han bestred altså ikke islams grundlæggende religiøse doktrin, men gjorde gældende, at den helt konkret, ord for ord, vers for vers, blev formidlet af Muhammed. Han omsatte de visioner, han modtog fra Allah, til det sprog, han var fortrolig med, nemlig arabisk.
Budskabet er altså helligt, men det helliges tolkning og betydning er menneskeværk i og med, at det vedligeholdes de troende. Koranen er altså ikke kun et universelt dokument, men også en historisk betinget gengivelse af det hellige eller om man vil det guddommelige. Det er essensen af Abu Zayds kritiske tænkning. Filmens kup er, at det faktisk lykkes hovedpersonen at påvise disse teser i forståeligt dagligsprog og med brug af teksteksempler, der relaterer dem til de historiske fakta på Den Arabiske Halvø i midten af 600-tallet. Det anfægtede de mere konservative teologer, som fandt, at Abu Zayds teorier anfægtede Koranens guddommelighed. I en typisk replik konstaterer han, at disse konservative »pisser i min hjerne«, og at han som praktiserende muslim jo bare mener, at islam skal fortolkes i »oplysningens og rationalitetens tjeneste, ikke som dogmatisk bagstræben.«
Når filmen er interessant også i en europæisk og dansk sammenhæng, skyldes det dens påvisning af, at der er mere end én slags islamiske dissidenter. Det er ikke dem alle som man skulle tro med medieeksponeringen af Hirsi Ali, Ibn Warrack og ikke mindst Salman Rushdie der entydigt afviser islam, hvilket betyder applaus i Vesten.
Som Abu Zyad sagde til Reuters Bureau: »Jeg er sikker på, at jeg er muslim, og min største frygt er, at folk i Europa opfatter mig som islamkritiker. Det er jeg ikke. Jeg er ikke en ny Salman Rushdie, og jeg vil ikke ønskes velkommen og behandles som sådan. Jeg er forsker.«
Prisvinder
Ali Atassi, der tidligere har lavet en film om en syrisk politisk dissident, Riad al-Turki, optog Waiting for Abu Zyadover seks år og med de forhåndenværende midler: et videokamera og et nulbudget bortset fra 20.000 dollars fra Heinrich Böll-instituttet. At hans film alligevel teknisk-kompositorisk er vellykket »skyldes venner i Beiruts professionelle filmmiljø,« som han siger.
Ved den prestigefyldte dokumentarfilmfestival i Marseille i juli blev Atassi modtager af to priser for sin film.
»Det vil normalt betyde invitationer til festivalerne i Abu Dhabi og Dubai,« fortalte han, »men efter at have set de fremsendte dvder, har de meldt fra. Og det er en skam, for filmen er rettet til et muslimsk publikum. Paradokset er, at den nu kun bliver vist i Vesten.«
Hvad den så på det seneste er blevet ved dokumentartræffet Docu/Fest i Sheffield og på det socialvidenskabelige EHESS-institut i Paris.
Et andet paradoks: Frem for at være et portræt af en livfuld tænker, er filmen blevet en mindeplade.
Kort efter at Nasr Abu Zayd omsider blev frikendt for kætteri, døde han i juli på et hospital i Kairo samme dag, som filmen om hans liv blev hædret i Marseille. Hvor grumt kan det blive?


