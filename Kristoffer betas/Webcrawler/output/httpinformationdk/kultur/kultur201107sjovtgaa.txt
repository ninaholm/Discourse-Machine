Sjovt at gå forfatterne efter i sømmene
Informations kulturskribent og forfatter Karen Sybergs  overbærenhed over for ikke så godt skrevne bøger er hastigt på vej mod nul


 Hvilken bog ville du ønske, at alle ville læse  og hvorfor?
»Jeg ønsker ikke, at nogen skal læse noget som helst, med mindre de selv har lyst. Der er andet i verden end bøger, og da man jo alligevel ikke kan nå at snakke med alle, nøjes jeg gerne med dem, der gider interessere sig for det, jeg også interesserer mig for.  Men skal det endelig være, så Bibelen, fordi det er synd, at store dele af den vestlige verdens litteratur kommer til enten at stå uskarp og sløret eller slet og ret blive uforståelig, når man ikke kender bibelshistorien.«
Hvilken bog har haft størst betydning for dig  og hvorfor?
»Vakler mellem Puk på nye eventyr, Tarzan-bøgerne, Borte med blæsten, Decameron, Kongens Fald, Joseph Hellers Punkt 22, Tolstojs Krig og Fred, Thomas Manns Buddenbrooks, Elsa Morantes' Historien og Amos Oz: En fortælling om kærlighed og mørke og, og ... forskellige bøger har haft størst betydning på forskellige tidspunkter af mit liv. Spørgsmålet om hvorfor kan kun besvares med, at de rammer noget i en, som man netop da svinger i takt med. Og bogen behøver ikke engang at være et mesterværk, selv om mine æstetiske krav er vokset med årene.«
Hvad er den værste bog, du har læst  og hvorfor?
»Min overbærenhed over for ikke så godt skrevne bøger er hastigt på vej mod nul. Desuden har jeg meget pligtlæsning, men selv om det oftest er gode bøger, så tager de tid fra bøger, jeg gerne selv ville vælge at læse. Så de bøger, jeg virkelig hader, er dem, der står tilbage på reolen og minder mig om, at jeg ikke fik læst dem i tide. For eksempel J.D. Salingers Forbandede ungdom. Den ville jeg nok ikke få det store udbytte af i dag.«
Hvilken type læser er du?
»Efterhånden læser jeg helst skønlitteratur. Har læst så meget faglitteratur tidligere. Men jeg læser med et fagligt blik på de strukturelle sammenhænge, på tematik, stil, sprog, plotopbygning osv. Hvis det er rigtig godt, lader jeg mig i første omgang rive med. Men i næste runde synes jeg, det er enormt sjovt at gå efter i sømmene, hvordan forfatteren har gjort.«
Hvornår læser du?
»Altid, hvis jeg ikke skriver eller skal noget andet. Desværre kan jeg ikke læse i sengen uden at få ondt alle vegne. Jeg misunder dem, der kan.«


Læser vi bøger? lader de kendte kulturpinger have deres læsevaner i fred og spørger i stedet avisens egne medarbejdere, om de kan mere end at skrive. F.eks. læse?

