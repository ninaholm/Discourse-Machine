Olympisk udfordring til kinesiske kunstnere
Må man ironisere over Beijings OL? Kunstneren Chen Shaoxiong udfordrer de olympiske idealer. Han vil skabe glæde, men skaber måske i virkeligheden problemer for sig selv
-Måske vil vi løbe ind i problemer. Men jeg vil sige, at vi ikke holder udstillingen med nogen fjendtlige intentioner. Ideen er blot at reflektere over OL med et andet udgangs-punkt-, siger Chen Shaoxiong.

GUANGZHOU - Mens alverdens toptunede atleter fra i dag løber hurtigere, hopper højere og springer længere, vil Chen Shaoxiong introducere et par alternative sportsgrene. De vil dog formentlig ikke have den store chance for at blive inkluderet i det olympiske program foreløbig: En boksekamp, hvor bokserne får massage, mens de forsøger at lange ud efter hinanden. En fodboldkamp, hvor spillerne vil prøve at helflugte vandmeloner. Og maratonløb i metroen - som jo måske nok vil føles lidt indelukket, men dog vil være på sikker afstand af den så omtalte smog.Chen, en sydkinesisk kunstner, vil sammen med en koreansk og en japansk kunstner udfordre de olympiske idealer. Og det midt i en tid, hvor der i Kina er et ubønhørligt fokus på værtslandets samlede præstation. Vil Kina endelig være i stand til at vise sin styrke ved at overgå selveste USA i ræset om guldmedaljer?Spørgsmålet vil ikke blive besvaret af de tre kunstneres alternative OL. Her vil ikke være nogen medaljer, ingen vindere og ingen tabere."De Olympiske Lege handler om fysik, konkurrence og kraft. Om styrkeforholdet mellem mennesker," siger Chen."Men vi vil anskue det fra en anden vinkel og tilføre et mere afslappet forhold til fysik og sport, gøre det mindre alvorligt."Deres performance, som vil køre samtidig med Beijings OL-extravaganza i kunstkvarteret Caochangdi, går under navnet Xijings Olympiske Lege.Xijing betyder på kinesisk den vestlige hovedstad, ligesom Beijing er den nordlige.Chen forklarer, at Xijing er en imaginær by:"Det er idealbyen. Den er sikker og fredfyldt, der er ingen konkurrence, der er ingen politik, som ellers er alt det, der omgiver OL," siger han."Vi vil fjerne de elementer. Vi vil udforske det, som umiddelbart ikke ser ud til at have et formål, eller som kan måles.""I Xijing er skydekonkurrencen omdannet til et morgenmåltid, hvor brødet er formet som en riffel, og hvor tomater er kuglerne. Og når det hele er overstået, spiser vi brød. I vores udstilling er det ikke andet end en leg," smiler Chen.Med sine kunstnerkollegaer, Gimhongsok og Tsuyoshi Ozawa, vil Chen lægge vægt på beskedenhed, enkelhed og intimitet. Det præcis modsatte af Beijings OL, der vil være prangende, storslået og - med det enorme sikkerhedsopbud og afspærringer - fjernt.Undergravende?Er det projekt så undergravende, politisk kritik af Beijing? Chen erkender, at med det intense fokus, der er i hovedstaden på at vinde medaljer, international respekt og anseelse, kan der være større risiko end normalt for, at myndighederne vil overreagere. Myndighederne kan vise sig så nervøse, at alt, der potentielt kan fortolkes som en udfordring mod Beijings officielle fortælling om Legene, vil blive betragtet som en provokation.Den 46-årige Chen Shaoxiong bor isoleret fra de store kunstnerklynger i Beijing og Shanghai. Han holder til i den sydkinesiske by Guangzhou, hvor han lejer et atelier på en tidligere militærbase. Her føler han sig langt fra det politiske spil i Beijing og er usikker på, hvad der venter ham i hovedstaden.Han frygter, at myndighederne ikke vil forstå hans kunst og vil udlægge den som en kritik af Beijings OL og dermed regeringen."Måske vil vi løbe ind i problemer. Men jeg vil sige, at vi ikke holder udstillingen med nogen fjendtlige intentioner. Idéen er blot at reflektere over OL med et andet udgangspunkt," siger han."Venner har advaret mig og sagt, at det er farligt at have sådan en udstilling i løbet af OL, men jeg har ikke tænkt mig at aflyse mit show, fordi regeringen måske frygter, at noget vil ske."OL-påpasselighedEn af Beijings kendte kunstnere, Gao Qiang, siger, at kinesiske kunstnere er vant til at være underlagt censurens luner. Men specielt nu er der grund til påpasselighed.Beijing vil have, at alt går efter planen, og det inkluderer også inden for kunst. De største udstillinger i Beijing har været underlagt myndighedernes indblanding allerede i planlægningsfasen, mens mange gallerier selvcensurerer for at undgå misforståelser under OL.En del kunstnere i hovedstaden vil ikke røre Legene med en ildtang."Jeg tror, det er bedst at holde sig fra det," siger Gao, der sammen med sin bror har et galleri i Beijings mest kendte kunstdistrikt, Dashanzi 798.De to brødre tøver ellers normalt ikke med at provokere - senest med deres Miss Mao-serie, hvor skulpturer af Formanden er udstyret med et par store bryster.TerrorfrygtChen har som kunstner ingen intentioner om at komme med en direkte og nøgen kritik af regeringen, men forsøger dog at fortolke udviklingen i Kina og omverdenen. Og i den proces har et af hans tidligere værker vist sig profetisk. Det tog fat om et af de kontroversielle emner, som nu er blevet højaktuelt frem mod OL: terrorisme i Kina.I 2002, som reaktion på terrorangrebet i USA den 11. september året før, skabte han sin 'anti-terror-serie'. Den bestod bl.a. af en videoinstallation med fly, der hamrer ind i Kinas højeste bygninger."Jeg var oprigtigt bekymret over muligheden for, at noget lignende også kunne finde sted i Kina," siger han.I dag er terrortruslen fremtrædende i Kina. Den kinesiske regering har i månederne frem mod OL flere gange meddelt, at den har forhindret terrorisme på kinesisk jord. Og tidligere i denne uge blev 18 politi-betjente dræbt i Xinjiang-provinsen i det, som Beijing betegner som et terror-angreb. Myndighederne har adskillige gange advaret befolkningen om muligheden for terror, sikkerhedsopbuddet i Beijing er massivt, og kineserne oplever indskrænket bevægelsesfrihed.Chen siger, at Kina ellers føltes som et sikkert sted. Men pludselig føler mange kinesere frygt."Nogle er bange. Mange lader til at være på vagt, fordi de har på fornemmelsen, at noget vil ske," siger han."Frygt og usikkerhed over, hvad der kan ske, har ført til denne overdrevne styring, overdrevne kontrol i Beijing," finder han. "Jeg kan selvfølgelig godt forstå, at man vil undgå blodsudgydelser. Men det betyder, at man ikke, som det ellers burde være, kan være afslappet og glad og nyde sporten og den olympiske ånd.""Sikkerheden er i højsædet, men måske er der ingen, der vil få det sjovt," siger han.Men de nervøse kan altid søge tilflugt i Chens fredfyldte Xijing. Der vil ikke være nogen konkurrence eller trusler - det skulle da lige være fra censurens side.
