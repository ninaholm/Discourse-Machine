Den store illusion
Amerikanske firmaer bag visuelle effekter til film som ’The Dark Knight Rises’, ’Hobbitten’ og ’Life of Pi’ har svært ved at få økonomien til at hænge sammen, selv om filmenes producenter tjener penge ved billetlugerne


 Det virkede lidt akavet, men de fleste tillagde det ikke den store betydning: Da Bill Westenhofer indtog scenen ved søndagens Oscar-uddeling for at modtage en Oscar for de visuelle effekter (vfx) til Ang Lees Life of Pi, begyndte Westenhofer sin takketale, som de fleste Oscar-vindere gør; han takkede instruktøren, sine kolleger og sin familie, inden han pludselig blev afbrudt af den karakteristiske musik fra Dødens gab.
Det er ikke noget nyt, at musikken begynder at spille, hvis en oscarvinder bliver for lang i spyttet, men timingen i den pågældende situation var ganske påfaldende. Det mener i hvert mange af Bill Westenhofers kolleger, som lige nu kæmper for livet i en trængt filmbranche.
Firmaet Rhythm & Hues, som Bill Westenhofer arbejder for, og som har produceret de fantastiske visuelle effekter til Life of Pi, gik nemlig konkurs blot dage inden Oscar-uddelingen, og Westenhofer var netop gået i gang med at tale om sit fags store problemer med at få økonomien til at hænge sammen, da han blev afbrudt af musikken.
Magiske effekter
Det kan selvfølgelig være et tilfælde, men mindre påfaldende blev det ikke af, at Ang Lee ’glemte’ at takke sit vfx-hold, der om noget er grunden til, at Life of Pi fungerer som fortælling. Uden effekterne, der både vækker en tiger til live og skaber en forunderlig verden omkring hovedpersonen, Pi, ville filmen ikke have været så magisk en oplevelse. På billeder fra filmen, der cirkulerer på internettet, kan man se, at uden effekter ville langt de fleste scener have bestået af en skuespiller foran en grøn skærm. Resten er tilføjet efter optagelserne af et stort vfx-hold og en masse computere.
Og sådan forholder det sig med mange af de mest succesrige film i biograferne: Hobbitten, The Avengers, Harry Potter, The Dark Knight Rises, Die Hard 5 ville intet være uden digitale, visuelle effekter.
Faktisk var der allerede ballade inden, oscarfesten begyndte. 400 frustrerede designere, grafikere og andre, som arbejder med visuelle effekter til film, demonstrerede ved den røde løber i et forsøg på at gøre opmærksom på deres uheldige situation. (Som stort set den eneste del af den amerikanske filmbranche er vfx-folkene ikke organiseret i en fagforening.) Problemet er, siger de selv, at filmselskaberne simpelthen ikke betaler nok for vfx-folkenes arbejde, og deres kamp handler både om penge og respekt.
Tillokkende branche
»Hollywood-selskaber kræver mere, hurtigere og billigere til deres film,« skrev Bruce Branit, der har sit eget effektfirma, Branit Fx, forleden på Facebook, og han fortsatte med at forklare, at filmselskaberne jagter skattefordele og billigere arbejdskraft i udlandet. Det har konsekvenser, både menneskeligt og kunstnerisk.
På pressemødet efter Oscaruddelingen fik Bill Westenhofer mulighed for at sige, hvad han ikke nåede at sige på scenen: »Effektsbranchen står over for nogle store udfordringer lige nu, og vi er nødt til at finde ud af, hvordan forretningsmodellen virker, fordi der er kunstnere, som kæmper lige nu, og jeg ville slå fast, at vi ikke er teknikere. Visuelle effekter er ikke kun en vare, der laves af folk, som trykker på knapper. Vi er kunstnere, og hvis ikke vi finder en måde at reparere forretningsmodellen på, mister vi det kunstneriske. Om noget viser Life of Pi, at vi er kunstnere og ikke bare teknikere.«
Jeppe Nygaard Christensen, der er direktør for det danske vfx-firma Ghost, forstår godt sine amerikanske kolleger. Det er svært at få det til at løbe rundt i vfx-branchen.
»Det er en global sandhed, at vfx-arbejde er underbetalt,« siger han.
»For mange firmaer løber det kun lige rundt eller giver lidt tab at lave effekter til store amerikanske film pga. de penge, der er sat af til vfx i budgettet. En af årsagerne til krisen er også, at filmselskaberne kigger rundt i verden, mod Europa og Asien, hvor de kan få løst opgaver billigere end i USA.«
Branchen kannibaliserer sig selv, forklarer Jeppe Nygaard Christensen, fordi der er mange effektfolk og -firmaer om buddet, og de underbyder gerne hinanden for at få arbejde – hvilket de på sigt jo ikke selv kan leve af.
»Der står altid nogen ved siden af og vil gøre det gratis. Vfx-arbejde er grafikerens mulighed for at blive filmstjerne og skabe verdener og figurer. Det er tillokkende,« siger han og erkender, at Ghost på sin vis skubber til den udvikling, fordi man løser effektopgaver på amerikanske film billigere end amerikanske vfx-firmaer. Blandt meget andet har Ghost leveret effekter til Harry Potter, James Bond, Mission: Impossible 4 og danske En kongelig affære.
»Amerikanerne handler i Danmark, fordi vi er billigere og leverer et godt produkt. Ellers har de ingen grund til at kigge uden for USA’s grænser,« siger Jeppe Nygaard Christensen. Han understreger dog, at Ghost ikke underbyder andre leverandører. Firmaet er for stort, og så er det for farligt. Økonomisk løber det rundt med spillefilmarbejdet, selv om det ikke er nogen guldåre, og der ikke skal store udsving til, før Ghost mister penge i stedet for at tjene dem.
 
 

