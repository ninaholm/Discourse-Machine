Umuligt at kritisere Israel

Overvågning. Hvor går grænsen mellem kunst og overvågning? Her et foto fra den nye fotobog ’Nørreport Station’ af Klaus Holsting. Med sit kamera om halsen har han gennem fire år besøgt Nørreport Station 150 gange og taget næsten 40.000 billeder.


 Knud Romer får nedtur over sin litterære helt, Günter Grass. Måske er det det følelsesmæssige forhold, der får den skarpe smagsdommer op af stolen. I hvert fald er der et eller andet, som gør, at han får noget helt andet ud af digtet, end jeg gør. Romer påstår, at det er genren, selve digtets form, der trods dets »banale« indhold ophidser så mange mennesker, både ministre og smagsdommere. Måske er det, fordi en kronik er nemmere at overse. Men når digtere bliver anfægtet, skriver de ofte digte.
Desværre kan jeg ikke tysk, og da den danske oversættelse (Information 7-8. april 2012) er ufuldstændig, har jeg læst digtet på guardian.co.uk på engelsk. Og i den tekst er der intet, der kan sammenlignes med Hillary Clintons udtalelse, som Romer refererer til. Det mærkværdige er, at hverken Romer eller de andre kritiske udtalelser citeret i Informations artikler forholder sig til den kendsgerning, at Israel er en atommagt og er blandt de atomstater der ikke har underskrevet ikke-spredningspagten. Det, som anfægter Günter Grass, er, at Tyskland er i gang med at aflevere endnu en ubåd – den sjette – til Israel, og at den kan affyre atombevæbnede missiler. Men Grass’ ærinde er ikke en banal appel om verdensfred – hvis sådan en appel nogensinde kan kaldes banal, bare fordi det er de fleste menneskers inderste ønske. Det er tværtimod et opråb til alle politikere og kommentatorer om at stoppe snakken om militær intervention i Iran, bare fordi landets højtråbende præsident gør, hvad han kan, for at provokere og forstærke sin position i regionen. I den engelske udgave skriver Grass, at konsekvensen af en first strike-strategi kunne være udslettelse af det iranske folk. Det kan man kalde en overdrivelse, men på den anden side har vores erfaringer vist os, at den, der starter en krig, aldrig ved, hvornår og hvordan den slutter, og hvor mange civile liv der går tabt.
Det væsentlige her er ikke »at Israel skal styre sig«, og at Iran skal vide, at man ikke under nogen omstændigheder kan »acceptere landet som atommagt«, som Hillary Clinton siger. Der er noget helt skævt her og har været det længe. Intet lande skal kunne accepteres som atommagt, men ingen – hverken USA, EU, FN eller Knud Romer – vil forholde sig til, at det stiltiende er blevet accepteret, at Israel er en atommagt. Israel hverken bekræfter eller afkræfter, at landet råder over atomvåben, måske fordi en bekræftelse vil betyde, at USA bliver nødt til at følge amerikansk lovgivning, som forbyder støtte til lande, der besidder masseødelæggelsesvåben. Men siden den israelske whistleblower Mordechai Vanunu i 1986 afslørede Israels atomprogram, blev kidnappet og efter en hemmelig retssag straffet med 18 års fængsel, mest i isolation, har verden vidst, at Israel er i besiddelse af atomvåben.
Knud Romer tror, at han ved, at Israel højest taler om »en strategisk konventionel bombning«, mens han anklager Grass for at undervurdere Irans trussel. Men Grass glemmer ikke truslen fra hverken Iran eller Israel mod »verdensfreden« – hvis vi kan kalde verdens nuværende tilstand som fredelig. Han appellerer til verdenssamfundet om at forholde sig til truslen fra både Israel og Iran, at kræve inspektion og at nægte at bidrage til oprustning i begge lande.
En automatreaktion
Det undrer mig også, at Knud Romer kan snakke om en strategisk konventionel bombning, som om det ikke kunne være en trussel, der vedrører os alle. Er intet sevet ind efter krigen i Irak? Tænk på alt den hype og de direkte løgne, vi blev udsat for inden angrebet på Irak. Formålet var at fylde så meget angst i os alle, at vi ville acceptere krig. Ifølge den israelske opposition – som vi sjældent får lejlighed til at høre noget fra, for eksempel Uri Avnery – bruger Netanyahus regering Iran til at manipulere israelerne på lignende måde og også til at overskygge andre, for Israel meget ubehagelige sager, som verdenspressen kunne fokusere på.
Romer kalder også Grass patetisk, fordi han forklarer sin hidtidige tavshed angående den israelske regerings politik med frygten for at blive hængt ud som antisemitisk. Nu har Israels indenrigsminister Eli Yishai, som selv er under anklage for kriminelle handlinger, udelukket Grass fra indrejse i Israel for evigt. Han har ikke kun kaldt ham antisemitisk, men også benyttet hans indkaldelse som 17-årig ved Anden Verdenskrigs slutning til tjeneste i Waffen SS til at kritisere ham – som mange andre af Günter Grass’ kritikere også har gjort. Sådan en automatreaktion, når det gælder kritik af Israels regeringer og deres politiske handlinger er vi mange, der har oplevet.
Det har været og er stadigvæk umuligt at rejse kritik og inspirere til åben diskussion vedrørende Israels besiddelse af atomvåben, som Grass forsøger at gøre det, uden alle disse hysteriske reaktioner, fordi hele verden lader, som om de er ikke-eksisterende. Men jeg havde ikke ventet sådan en reaktion af provokatøren Knud Romer. Nej, det er ikke formen, der fremkalder hysteriet, det er indholdet.

