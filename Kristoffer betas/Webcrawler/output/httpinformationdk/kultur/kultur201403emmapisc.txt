Emma Pi’s coolness
Emma Pi er 12 år og behøver ikke en bedste veninde på scenen, eller dansere bag sig, for at gøre det, hun elsker
Emma Pi fyrer den af, »Hey!«, foran 5.000 publikummer og 200 gange så mange seere, og ikke på en voksenseksualiseret måde, ikke dukkeført og indøvet, ikke naivt, men i et musikalsk rum, som hun håber på at lukke publikum ind i

Oh, at se hende begynder som en øm sitren i hjertet og kulminerer i hjernen som en fyrværkerieksplosion af håb. Nærmest. For vinderen af børnenes melodigrandprix, MGP, Emma Pi er en skrålende fortrop for den slags total eksistentiel coolness, som alle fortjener.Emma Pi er 12 år og behøver ikke en bedste veninde på scenen, eller dansere bag sig, for at gøre det, hun elsker. Hun er lille, hun har bøjle på tænderne, og hun tager det cool, når der lander vinderkonfetti i brillerne, mens hun med hånden på den tylstruttende hofte spankulerer frem og tilbage på scenen. Emma Pi fyrer den af, »Hey!«, foran 5.000 publikummer og 200 gange så mange seere, og ikke på en voksenseksualiseret måde, ikke dukkeført og indøvet, ikke naivt, men i et musikalsk rum, som hun håber på at lukke publikum ind i. Den formulering har hun selv brugt.Emma Pi er oplagt også, ikke ulig det typiske MGP-barn, et ressourcestærkt velfærdsprodukt. Hun har et børneværelse på størrelse med en to-værelses, går i fritiden til violin og på (børne)forfatterskolen i Gentofte, og hendes far er musiker. Emma Pi er den økonomiske og kulturelle overklasses idealvare.Det gør hende hverken normal eller unormal. Hun hører ikke Patti Smith eller læser Ginsberg, der er ikke noget hipsteragtigt modkulturelt ved hende af den grund. Emma Pi kan godt lide Marie Key, ligesom mange andre kan det, og hun elsker Harry Potter ligesom mange andre børn gør det, men så måske alligevel lidt mere indlevet og nørdet end de typiske venindepar i spotlyset. For Emma Pi har sengetøj med Harry Potter, og hendes brillevalg er inspireret af netop Maries og Harrys briller. Hun har lært af forældre og forbilleder, at nørd er fint. Hendes sang handler om en pige, der »er irriteret« på en dreng over, at han ikke vil snakke med hende. »Hey!, jeg vil snak’ med dig,« synger hun i vindersangen ’Du ser den anden vej.’ Det er en rimelig cool håndtering af dens slags barnlighed hos modsatte køn.Og det er den slags coolness, som Emma Pis privilegier har givet hende. Dem burde alle have. Evnen til at stole på det rungende ordinære og det nørdede og den insisterende ro i sig selv. Oh, hey, Emma Pi, må alle drenge og piger høre dig, elske dig og så vende trygt tilbage til deres normale underlighed. Og må vi voksne.
