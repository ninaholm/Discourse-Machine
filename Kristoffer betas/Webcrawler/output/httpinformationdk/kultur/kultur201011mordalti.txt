Et mord har altid to ofre
Et mord kan begåes som en heltedådig gerning, som en ordre eller som en fuldt overlagt og gennemtænkt handling, som det er tilfældet for Rodion Raskolnikov i Forbrydelse og straf. Men det er en unaturlig gerning for et menneske, og man er for evigt martret uanset omstændighederne, siger Thure Lindhardt, der spiller Raskolnikov på Det Kongelige Teater
Skuespilleren Thure Lindhardt er aktuel i rollen som Rodion Raskolnikov i 'Forbrydelse og straf', der har premiere i   Skuespilhuset i morgen.


 Han kan ikke være i sin krop. Al den selvretfærdighed, beslutsomhed og kompromisløshed hvormed han førte øksen, begik mordet, er væk. Han er en skygge af sig selv denne Rodion Raskolnikov, der i skikkelse af Thure Lindhardt forkrøblet krøller sig sammen under et tæppe i en fugtig og fattig lejlighed i Skt. Petersborg. Eller en nøgen og minimalistisk scenografi i Skuespilhuset.
»Jeg vil ikke angre!« råber han fortvivlet, mens hans krop siger alt andet end det.
»Han har ikke noget valg. Han bliver nødt til at tage lidelsen på sig. Men han kæmper og kæmper mod sit overjeg. Han bliver syg af det. Han fornægter Gud. Han gør det så sent som muligt, men han kan ikke undgå det, han bliver nødt til at angre,« siger Thure Lindhardt om Rodion Raskolnikov, der ellers var overbevist om, at mordet på den irriterende pantelånerske kun ville gøre verden til et bedre sted. Det eneste, han angrer, siger Raskolnikov, er, at han var for fej til at gøre det ordentligt. Mordet var helt på sin plads. Hun var en lus. Et skadedyr.
»Han gør sig til herre over liv og død, men kan ikke undslippe sin egen dårlige samvittighed, og det er jo i bund og grund den, der gør ham menneskelig,« siger Thure Lindhardt.
Og det er også samvittigheden, der gør Raskolnikovs gerning lige så banal som alle andre mord. Forbrydelse og straf af Fjodor Dostojevskij foregår i Skt. Petersborgs underverden, hvor den fattige studerende Rodion Raskolnikov teoretiserer over mord. Om hvordan store mænd ryder forhindringer af vejen.
Det martrede menneske
»Alle, der har evnen til at formulere noget virkelig nyt, de må uvægerligt være forbrydere af natur. Ellers ville det være umuligt for dem at hæve sig op over de andre. Hvis det er nødvendigt for dem at vade over lig og gå gennem blod for at virkeliggøre deres ideer, så må de gøre det,« siger Raskolnikov.
Han afprøver sin teori og slår pantelånersken ihjel. Men glider ind i en feberlignende tilstand, møder den prostituerede Sonja, der opfordrer ham til at gå til bekendelse for at få Guds tilgivelse, og han møder undersøgelsesdommeren Porfirij, der bruger Raskolnikovs eget intellekt og storhedsvanvid imod ham for at få ham til at bekende. Til sidst er der ikke andet at gøre. Han bekender. Hans samvittighed. Hans krop. Hans overjeg giver ham ikke noget valg.
Samvittigheden vil altid være der, mener Thure Lindhardt. Også selv om mordet måske ikke sker i affekt eller for egen vindings skyld. Men efter ordre. Eller som led i en objektivt retfærdig kamp.  En modstandskamp for eksempel. Thure Lindhardt spillede Flammen, i Ole  Christian Madsens film Flammen og Citronen om stikkerlikvideringer under besættelsen.
»De var helte. Efter min mening var det, de gjorde, heltemodigt. Men det betyder ikke, at de gik fra det uden konsekvenser. Mange modstandsmænd begik selvmord. Eller også førte de smerten videre til deres børn, så de tog livet af  sig selv,« siger Thure Lindhardt.
»Enten bliver man martret af det, eller også er man psykopat,« siger han. Det er i virkeligheden netop i det, at man angrer eller kæmper forgæves mod angren, at man adskiller psykopaten fra det almindelige menneske.
»Det er umenneskeligt ikke at angre. Og det eneste tilfælde, hvor jeg tror, det lykkes for folk at leve med et mord, er, når man legitimerer det med et fællesskab. Politikere sender soldater i krig.  Vi er i krig. Vi er en del af et firma. Vi er fritaget  for anger kan kun ramme det enkelte menneske. Og det gør det jo også. Politikerne går  måske fri, men de, der i sidste ende udfører ordren,  kommer jo hjem og er martrede som vanvittige,« siger Thure Lindhardt.
De vil ses
I forbindelse med forberedelserne til rollen som Raskolnikov læste han om gamle kriminalsager. Noget, der især fascinerer ham, er forbryderens behov for »at blive set«. Han henviser blandt andet til mordsagen fra Ben- løse. I 2003 blev den 12-årige Mia voldtaget, myrdet og gemt væk i et budskads. »Det kom senere frem, at mens teknikerne gik rundt og arbejdede i budskadset, og pressen stod og tog billeder, så sad ham den 22-årige, der havde gjort det, på en bænk og kiggede på. Og det sker igen og igen i forbindelse med forbrydelser. Og det gjorde det jo også for Raskolnikov. De havde jo ingen beviser for det mord. Men han går hen i lejligheden, hvor der står et par malere, og siger: Ved I godt, at der er sket et mord her? Der var en stor blodpøl lige dér. Han vil ses.«
Rodion Raskolnikov opsøger tilmed selv under- søgelsesdommeren, der står for efterforskningen af sa-gen.»Det kender man jo fra sig selv. Dette mærkelige behov for at blive anerkendt. Man lader kæresten opdage en sms fra sin elsker. Det handler om, at man ellers skal gå rundt med det alene. Men det kan man ikke. Man vil ses, og det vil Raskolnikov også. Igen er det et resultat af kampen mellem krop og hjerne. Hvis han bliver  set, kan han komme videre  i processen og begynde at  sone. Og det vil det lille menneske jo i virkeligheden gerne.«


