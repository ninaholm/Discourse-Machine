Dagbog fra Cannes: I brechen for filmkunsten
På filmfestivalen i Cannes bliver Informations filmredaktør udfordret og får et fingerpeg om, hvor filmkunsten bevæger sig hen. Den selvsamme filmkunst, der har det svært og skal plejes og beskyttes
 
	 I år er det 20 år siden filmen Pulp Fiction vandt Den Gyldne Palme. Her ses skuespillerne fra filmen Uma Thurman, John Travolta og Travoltas hustru Kelly Preston, produceren Lawrence Bender og instruktør Quentin Tarantino på den røde løber til dette års festival. Men hvis efternavnet ikke er Tarantino, Leigh eller Dardenne, så kan det være svært at få distribution i de danske biografer. 


 
	CANNES – På en filmfestival som den her i Cannes vader man rundt i filmkunst hele tiden. Man lever, ånder, tænker og taler om det døgnet rundt. Der er selvfølgelig stjerner i byen, og der vises enkelte stort anlagte film. Men for det meste handler det om filmkunst og verdensfilm, og mange af de film, man ser i løbet af de små 14 dage, festivalen varer, når aldrig i almindelig dansk biografdistribution – i år er der dog på forhånd købt flere end normalt af filmene i hovedkonkurrencen, og andre vil muligvis kunne ses på næste års udgave af CPH PIX.

	For mig er Cannes en uomgængelig del af min filmiske opdragelse og efteruddannelse. Jeg er ikke lige så eventyrlysten som de kritikere og journalister og indkøbere, der kun ser film i sideserier som Semaine de la critique eller Quinzaine des réalisateurs, men jeg prøver at udfordre mig selv og se film, jeg ellers ikke ville få at se.

	Udvide horisonten

	Det er vigtigt for mig som kritiker, at jeg følger med i, hvad der foregår inden for verdensfilmen, hvem der laver hvad og på hvilken måde, og derigennem får udvidet min horisont. Det er i Cannes, at man får en idé om, i hvilken retning filmkunsten bevæger sig og bliver mindet om, at filmkunsten og det filmiske udtryk er mangfoldigt og vildtvoksende og noget helt andet end f.eks. dansk film.

	Der er også et menneskeligt og kulturelt aspekt i at se så mange film fra hele verden. Jeg skrev om det forleden i avisen med hjælp fra den amerikanske filmkritiker Roger Ebert, der indledte sin selvbiografi, Life Itself, med følgende: »For mig er film ligesom en maskine, der genererer empati. Den giver én mulighed for lidt bedre at forstå forskellige former for håb, aspirationer, drømme og frygt. Det hjælper os med at kunne identificere os med de mennesker, som deler denne rejse (livet, red.) med os.«

	Ensartet udbud

	En af de første dage her i Cannes mødte jeg en erfaren dansk filmkøbmand, der fortalte mig, at der kun findes syv forskellige film.

	»Det er,« sagde han, »Prequels, sequels, inbetwequels, equels, reboots, remakes, spin-offs.«

	Og det er ikke helt forkert. En stor del af biografudbuddet i Danmark består af amerikanske film – i form af f.eks. superheltefilm og YA-filmatiseringer – som er dele af en serie, et univers eller genindspilninger af andre film, og det gør det sværere og sværere for de originale, mindre og smalle (verdens)film at få plads.

	Jeg er en af dem, der havde håbet på – måske endda forventet – at digitaliseringen af de danske biografer ville resultere i en større mangfoldighed i filmudbuddet, og at selv de smalleste film pludselig ville få premiere også uden for de store byer i Danmark, i biografer, der tidligere ikke har haft mulighed for at vise den slags, fordi der ikke har været kopier til det. Men sådan er det desværre ikke blevet.

	Fordi filmkopier ikke længere koster så meget og er så nemme at transportere rundt, har selv den mest afsidesliggende biograf nu mulighed for at vise de største film samtidig med de store biografer i de store byer –  i stedet for som tidligere at skulle vente på, at der blev en kopi ’ledig’. Det betyder, at der er flere biografer i Danmark, der viser det samme – mangfoldighed er blevet til ensartethed.

	Stakkels kunstfilm

	Det samme er sket i Norge, fik jeg at vise af en garvet biografmand, jeg mødte i flyet på vej til Cannes. Den digitalisering, der skulle have været en sejr for kunstfilmen eller den smalle film, er også dér blevet til en ensretning af biograferne, som alle viser de samme store film, de kan tjene flest penge på.

	Det er ikke, fordi jeg ikke forstår, at biograferne gerne vil tjene penge, men det betyder, at kunstfilmen har det svært, når den skal uden for de byer – København, Odense, Aarhus og Aalborg – hvor man har deciderede arthousebiografer. Biografer, der ofte ikke bare viser de smalle film, men også selv importerer dem.

	Det gør Grand Teatret som Camera Film i København og Øst for Paradis i Aarhus.

	Små selskaber, større risici

	Der er også andre bekymrende ting på færde, som gør det svært for kunstfilmen, og det er de manglende indtægter fra dvd- og Blu-ray-salg. Engang turde en større distributør at sætte en såkaldt kunstnerisk film op og bruge ressourcer på at promovere den, fordi man vidste, at udgifterne kunne hentes hjem på en kombination af biografsalg og hjemmevideosalg.

	Nu er der kun biografsalget tilbage – streaming og VoD tjener man endnu ikke for alvor penge på – og det gør distributørerne mere forsigtige (det er i øvrigt den samme udfordring, dansk film står over for; hvor skal pengene til fremtidige film komme fra?). Det er ikke billigt at importere, tekste og markedsføre en film, og er der en risiko for, at pengene ikke kommer ind igen, får filmene simpelthen bare ikke premiere.

	Det gør filmfestivalen i Cannes endnu vigtigere, fordi en Guldpalme eller en skuespilpris skaber opmærksomhed omkring en film, og det kan hjælpe med at sælge billetter.

	Og heldigvis findes der en række små og mindre distributører i Danmark – udover Camera Film og Øst for Paradis er der blandt andre Miracle Film, Angel Films og Reel Pictures – der holder den kunstneriske fane højt, og som ikke skal tjene lige så mange penge på de enkelte film som de store distributører, hvorfor de også tør tage større risici.

	Så mangler vi bare, at biograferne rundt om i landet begynder at gøre det samme.

	Mere fra Cannes her på information.dk og på Twitter: @monggaard

www.festival-cannes.fr

