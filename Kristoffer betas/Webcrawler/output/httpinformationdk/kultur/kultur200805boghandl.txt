Boghandlere føler sig misforståede
Det er ikke fair, når boghandlerkæderne beskyldes for udelukkende at satse på et begrænset udbud af bestsellerudgivelser, mener Boghandler-foreningen


 Kædedannelser, fusioner og konsolideringer har de seneste år præget det danske bogmarked - med et stadigt mere anstrengt forhold mellem forlag og boghandlere til følge. Så sent som i marts måned kunne Berlingske Tidende citere forlagsdirektør i Lindhardt & Ringhof, Anette Wad, for, at vi nu er i en situation, "hvor få indkøbere i store kædesamarbejder og i supermarkederne bestemmer, hvad bogkøberne skal have at vælge imellem."
Det billede kan boghandlerne imidlertid ikke genkende - og det var baggrunden for, at de i går havde inviteret både forlæggere, boghandlere og presse til en konference om situationen på det danske bogmarked. 
Vi tryner ikke
Boghandlerforeningens dagsorden var klar: at give et andet billede af branchen end det, der normalt dukker op i medierne - og så at lange lidt til forlagene undervejs. 
Det sidste stod blandt andre Lars Østergaard, næstformand for boghandlerforeningen og direktør i landets største boghandlerkæde Indeks Retail, for:
"Forlæggerne har længe haft succes med at flytte mediefokusset væk fra fusionerne i deres egen branche og over på kædedannelsen i vores. Dermed er der blevet tegnet et billede af boghandlerkæderne som de store kommercielle mastodonter, der tryner forlagene for penge. Og det, mener vi, selvfølgelig ikke er rigtigt," sagde Lars Østergard til Information efter at have budt velkommen til konferencens deltagere på First Hotel Sct. Petri i det Indre København.
Bredde kontra bestseller
Et af de væsentlige kritikpunkter imod kædedannelsen i boghandlerbranchen har været, at den uundgåeligt vil føre til færre titler og mindre velassorterede butikker. 
Men også den kritik fejede Østergaard af banen ved at henvise til, at grundsortimentet i Indeks Retails butikker - Bog & Ide, Bøger og papir samt Boghandleren - reelt kun udgør 20 procent af den samlede omsætning på 680 mio. kr., mens hele 80 procent af omsætningen bunder i titler, som der sælges færre end 10 enheder af pr. butik. 
"Vi vil gerne påvise, at vi ikke hovedsageligt tjener vores penge på bestsellerne, men på bredden. Kort sagt, at vi ikke tjener penge på at have få bøger, men på at have så mange forskellige bøger som muligt, inden for de kvadratmeter, vi har til rådighed," sagde Lars Østergaard.
Trods den skarpe markering fra Boghandlerforeningens side, var der dog også forsoning at spore på konferencen, da salgs- og markedsdirektør Jørgen Klafstad fra Norsk Gyldendal holdt en 'sammen-er-vi-stærke'-tale med invitation til boghandlerne om øget samarbejde:
"Vores fælles fremtid handler om at styrke samarbejdet. For eksempel sidder både forlag og boghandlerkæder i dag med hver deres markedsstatistikker. Hvorfor deler I ikke jeres viden? Lad det ske!," lød opfordringen til konferencens deltagere.


