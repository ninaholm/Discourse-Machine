Russerne kommer
Fordybelse. Dostojevskij, Tolstoj, Tjekhov. De russiske mestre sidder tungt på de danske teaterscener i dette efterår. Når de dystre russere er så populære lige nu, skyldes det både en tiltagende krisebevidsthed og behovet for at udforske dybden i den menneskelige psykologi som et modspil til medievirkelighedens overfladiskhed
Den britiske instruktør Katie Mitchell har netop haft premiere på Anton Tjekhovs teaterklassiker 'Mågen' på Det Kongelige Teater. 'Det kan iscenesættes som et romantisk stykke om eskapismens mulighed eller som et brutalt drama om livet, som det er. Lige nu er der mest brug for det sidste. At fremhæve det mørke og barske ved Tjekhov,' siger hun.

TolstojsAnna Kareninamed Stine Stengade i hovedrollen spiller lige nu på Betty Nansen Teatret. På Det Kongelige Teater har TjekhovsMågennetop haft premiere i en nyopsætning af den anerkendte britiske instruktør Katie Mitchell. Samme sted er de i gang med forberedelserne til DostojevskijsKældermennesket, som sættes op af Rune David Grue, der i sidste teatersæson havde stor succes med opsætningen afForbrydelse og straf.De tunge, mørke russere fra det 19. århundrede er i vælten som aldrig før. Ifølge Rune David Grue kan den aktuelle interesse for de store russiske forfattere forstås som en reaktion mod nutidens overfladiskhed, hvor medierne flyder over med forsimplede fremstillinger af todimensionelle mennesker.»De store russiske forfattere deler en interesse for den menneskelige psykologi, også når den er allermest besværlig og modsætningsfuld. Jeg tror, det udfylder et behov i en tid, hvor kulturen og medierne reducerer mennesker til klicheer og fikse overskrifter,« siger Rune David Grue.KrisebevidsthedDostojevskij, Tolstoj og Tjekhov skrev alle deres værker i anden halvdel af det 19. århundrede. En tid, som både i Rusland og Vesteuropa var præget af enorme samfundsmæssige omvæltninger og ideer i krise. Den historiske parallel til nutidens krisebevidsthed, hvor troen på kapitalismens lyksaligheder er under pres, kan også spille en rolle i den fornyede interesse for de russiske klassikere.»Jeg tror, at mange i dag bevidst eller ubevidst føler, at det politiske systems etablerede sandheder og ideologier udfordres. Klimatruslen er med til at forstærke følelsen af en civilisation under pres. Derfor leder mange nu efter kunstværker og stykker, som taler ind i den situation, vi er i nu. Her er ikke mindstn det russiske repertoire relevant,« siger Katie Mitchell.Hun har netop haft premiere på Anton Tjekhovs teaterklassikerMågenpå Det Kongelige Teater. Da hun i 2006 satte stykket op i London skabte det voldsom furore. Selv siger hun, at der er stor forskel på at sætte et stykke somMågenop før og efter finanskrisen. Og at den aktuelle opsætning nødvendigvis må være langt mere radikal end den tidligere. Ifølge Katie Mitchell går folk nemlig grundlæggende i teatret af to årsager: Enten for at flygte fra ondskaben eller for at lade ondskaben blive reflekteret tilbage på dem selv.»Det er det samme medMågen. Det kan iscenesættes som et romantisk stykke om eskapismens mulighed eller som et brutalt drama om livet, som det er. Lige nu er der mest brug for det sidste. At fremhæve det mørke og barske ved Tjekhov,« siger Katie Mitchell.Når det danske publikums interesse for de russiske forfattere er stigende, hænger det ifølge lektor i Russisk kultur og identitet ved ToRS-instituttet, Københavns Universitet, Alex Fryszman også sammen med, at den tidligere så udbredte interesse for russisk litteratur herhjemme er på vej tilbage efter at have været undertrykt i en årrække.»Det gælder også i akademiske kredse, hvor der i mange år har været et enormt underskud i formidlingen af russisk litteratur og kultur. Blandt mine studerende, som tidligere har været stort set indifferente over for russisk litteratur, ser man nu en voksende interesse. Der er helt klart tale om et vendepunkt,« siger Alex Fryszman.Han peger desuden på en anden og helt konkret årsag til den stigende interesse. Nemlig de mange fremragende nyoversættelser af de russiske klassikere, som det danske bogmarked er blevet beriget med de senere år. I et land, hvor så få kender til originalsproget, er det ifølge Fryszman både enestående og helt afgørende for kendskabet til de russiske klassikere, at der findes stærke nyoversættelser.Det overflødige menneskeEn af de russiske romaner, som er blevet oversat i nyere tid, er DostojevskijsKældermennesket. Til december får den lille, sorte roman dansk teaterpremiere i Rune David Grues iscenesættelse. Ifølge instruktøren selv er kældermennesket en uhyggeligt moderne figur.»Kældermennesket er den socialt isolerede mand, som har lukket sig inde med sig selv, sine magtfantasier og sin brændende foragt over for det samfund, han nægter at være en del af. På den ene side rammer hans kritik af samtiden lige på kornet, på den anden side er han et uhyggeligt billede på, hvad isolation gør ved mennesket« siger Rune David Grue.Men kældermennesket er ikke kun en dominerende figur i Dostojevskijs romaner. Kældermenneskefiguren er nemlig kulminationen på en lang tradition i russisk litteratur for skildringen af det overflødige menneske.»Det er et menneske, der rummer et stort potentiale, men som samtidig er fuldstændig ubrugelig i det samfund, det befinder sig i. Simpelthen fordi hans form for potentiale og intelligens ikke længere er efterspurgt,« siger Alex Fryszman.Det 'overflødige menneske' som litterær figur blev mere og mere udbredt i løbet af det 19. århundredes russiske samfund, som groft sagt kun rummede to muligheder for succes: en militær karriere eller en karriere som embedsmand. Lykkedes det ikke, var der kun fremmedgørelsen og flugten ind i sig selv tilbage.Mængden af overflødige mennesker er ikke blevet mindre i det 21. århundredes vestlige samfund. Og alene af den grund erKældermennesketen vigtig historie at fortælle i dag, påpeger Rune David Grue.»Den isolerede mand, som sidder på sit værelse og udtænker mærkelige planer om, hvordan de skal hævne sig på verden, er jo ikke så fjernt fra nogle skikkelser, vi støder på i vores tid,« siger han.Og så har internettet vist sig at være en perfekt arena for kældermenneskets udfoldelser. Bloguniverset er blevet hjemsted for et globalt, højtuddannet mandeproletariat af kældermennesker.»Det vrimler med kældermennesker på nettet. Massevis af blogs flyder over med disse velformulerede og selvbevidste, men også meget rasende og bitre typer. I deres retorik, i den ambivalente stillingtagen og det ikke at ville fastholdes i en klar jeg-position, men netop dyrke onlineidentitetens flygtighed minder de på mange måder om kældermennesket,« siger Alex Fryszman.
