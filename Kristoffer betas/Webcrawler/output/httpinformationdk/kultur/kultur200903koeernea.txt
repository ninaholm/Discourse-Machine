'Køerne har altid været det, jeg ville'
Gunnar står for minken og markerne. Lone står for køerne og hjemmet. Den arbejdsdeling fungerer - og så er der ingen grund til at pille ved det, siger 35-årige Lone Eskildsen Jørgensen
Landarbejde. Klokken halv fem om morgenen er Lone i stalden til den første malkning.

Tykstegsfileterne kommer på bordet. Manden og børnene er klar. "De bagte kartofler, de er altså stadig lidt hårde." Dialekten er vestjysk, og kødet er økologisk. Lone Eskildsen Jørgensen har stegt fileterne og selv opdrættet koen. "Jeg glemte at sætte kartoflerne i ovnen, da jeg var inde i eftermiddags."Klokken er kvart i ni fredag aften på den gamle gule gård et godt stykke ude i det vestjyske. Alle er godt sultne, så kartoflerne glider fint ned.Lone Eskildsen Jørgensen er 35 år, mor til tre og gift med minkavleren og landmanden Gunnar Vad Jørgensen. Hun har ansvaret for 240 malkekøer og står for regnskabet for hele virksomheden, som indbefatter malkekøer, landbrugsjord og 5.000 mink. Derudover sørger hun for børnene, rengøring, vasketøj, madlavning, have- og lektiearbejdet.Så det er ikke så mærkeligt, at aftensmaden nogle gange bliver lidt senere end klokken syv, som hun plejer at sigte efter.6.000 liter mælk om dagenI parrets soveværelse er et fjernsyn koblet til et kamera i stalden, så Lone kan følge med, hvis der er en ko, der skal til at kælve."Man kan som regel høre det på deres brøl, hvis det er lige oppe over," fortæller Lone.Og hvis det er lige oppe over, må hun i kedeldragten, så hun kan være ved koen i de vigtige minutter, når kalven bliver født.Når der ikke lige er fødsler, der kræver, at hun står op midt om natten, er der den almindelige pasning. Klokken halv fem om morgenen er Lone i stalden til den første malkning. Det tager et par timer, så er der rengøring af malkestald og strøning af halm og savsmuld. Om eftermiddagen bliver kalvene passet og fodret. Og klokken fire om eftermiddagen går den anden malkning i gang. Som regel kan hun gå ind og gøre aftensmaden klar til klokken syv. Det er rutinen hver dag, også lørdag og søndag.At have så mange malkekøer er fuldtidsarbejde. Men der er også et hjem at tage sig af. Kvart over syv hver morgen ringer Lone fra stalden og ind til børnene for at høre, om de er stået op. Det er de altid. Godt ført an af Marie på 11 år, der er hurtig til at komme ud af sengen, når vækkeuret ringer klokken 07.10, det kniber lidt mere for Jakob på otte år og Jeppe på fem år, men det lykkes.Udover selvstændige og velopdragne børn kræver det en enorm drivkraft at leve på den måde:"Køerne har bare hele tiden været det, jeg ville," siger Lone og beskriver sin passion:"Det er mærkeligt, hvad det er ved de køer. Jeg kan ikke sådan sætte ord på det. Men det er nok den omsorg, man føler, og fødslerne, jeg så godt kan lide. Og jeg elsker at malke. Det er en enorm tilfredsstillelse at Thise Mejeri kommer herud og henter 6 tons mælk ved mig hver dag."Lones forældre var landmænd, og efter at hendes far fik ny hofte, malkede Lone køerne, inden hun mødte i skole gennem 8. 9. 10. klasse og handelsskolen."Jeg skulle have været på efterskole. Men jeg meldte simpelthen fra. Jeg ville hellere gå i folkeskole og have fri om eftermiddagen, så jeg kunne gå og passe mine køer."Drømte om en landmandDa Lone skulle til at tage en uddannelse, frarådede hendes forældre, at hun blev landmand. Det var alt for fysisk hårdt for en kvinde, mente de. Så hun uddannede sig til købmand. Hun arbejdede med det i nogle år og havde købt sig et lille landsted, hvor hun boede alene, men havde lyst til noget andet:"Jeg gik vel egentlig og drømte om at møde en landmand," siger Lone med et smil, når hun tænker på den tid.Og landmanden kom, Gunnar. De havde været kærester før. Som otte- og niårige havde de gemt sig på Gunnars forældres høloft og aftalt, at det kunne de da godt være. Gården med høloftet har Lone og Gunnar nu overtaget. Minkavlen fortsatte Gunnar efter sin far. Parret lagde landbruget om til økologisk, og Lone kunne tage hul på sin gamle drøm om at holde malkekøer. Med så stor en virksomhed, kræver det, at arbejdet er fordelt. Gunnar står for minken og markerne. Lone står for køerne og hjemmet. At Lone tager sig af alt husarbejdet, bliver ikke diskuteret:"Det er ikke noget, vi snakker særlig meget om. Det er ligesom, sådan er det bare, og det fungerer, så det tror jeg ikke, vi skal pille ret meget ved," siger Lone. Det passer hende fint, at det er hende, der har styr på hjemmet:"Man har jo sin rutine. Den har jeg nok rigtig svært ved at dele med andre."Lone og hendes mand har deres hjem som arbejdsplads. Børnene hjælper til, så godt de kan, eller finder på lege, der foregår i staldene eller ude omkring på gården. Det er et liv, der gør, at Lone og Gunnar skal være på gården 365 dage om året, og ferie er aldrig en mulighed."Vi er sammen som familie om alt det arbejde, der nu er. Og når børnene kommer fra skole, så er man her jo også," siger Lone, om det liv hun har valgt: "Det er min hobby, der er min levevej. Jeg kunne ikke tænke mig at lave andet."Billedgalleri fra Lone Eskildsen Jørgensens gård på http://www.information.dk/184614
