Et ulideligt forræderi
Var Milan Kundera stikker? Tjekkiske forskere ved Institut for Undersøgelse af Totalitære Regimer har gjort et fund i det tjekkoslovakiske hemmelige politis arkiver, der tyder på, at den ansete forfatter angav en vestlig spion, der senere blev idømt 22 års fængsel, til myndighederne. Selv nægter den nu 79-årige Kundera alt



 Det lyder som et romanoplæg, der kunne være taget direkte fra siderne af en af hans egne romaner: Den ansete tjekkisk fødte forfatter Milan Kundera beskyldes nu for at have forrådt en vestlig spion til det kommunistiske hemmelige politi, da han var studerende. 
Et statsligt tjekkisk institut identificerede således forfatteren til Tilværelsens ulidelige lethed som angiver af den unge mand i 1950, da Tjekkoslovakiets kommunistiske skueprocesser var på deres højeste. 
Kundera, som blev en af sit lands bedst kendte forfattere, flyttede til Frankrig i 1975 som en dissident, der havde skrevet bitre satirer over det kommunistiske system i romaner såsom 'En spøg' og 'Livet er et andet sted'. 
Den pressesky 79-årige Kundera afviser kategorisk anklagen og beskylder instituttet og medierne for "mord på en forfatter". 
Han sagde i går: "Jeg er fuldkommen målløs over noget, jeg ikke havde ventet, som jeg intet vidste om så sent som i går, og som ikke skete. Jeg kendte ikke manden overhovedet". 
Spionen, som står i centrum for beskyldningerne, var Miroslav Dvoracek, en ung pilot der flygtede fra Tjekkoslovakiet, da kommunistpartiet greb magten ved Pragkuppet i 1948. Han blev herefter hvervet i Tyskland af amerikanske kontraspionage-agenter og sendt tilbage til sit hjemland.
Ifølge det statsstøttede tjekkiske Institut for Undersøgelse af Totalitære Regimer besøgte Dvoracek en kvinde i Prag og efterlod en kuffert i hendes kollegieæværelse. Det fortalte hun sin kæreste, som senere fortalte det til Kundera, hvorpå Kundera - således lyder påstanden - gik til politiet. 
Dokument fra politiet
Dvoracek blev anholdt, da han kom for at hente sin kuffert igen, og formodningen var, at han var blevet forrådt af sin kæreste. Han blev senere dømt til 22 års fængsel for desertering, spionage og forræderi, og selv om han kun kom til at sone 14 år, var det i hovedparten af perioden på vilkår som politisk fange, der arbejdede i uranminerne. Fra instituttet hævder man, at dets forskere har fundet et dokument fra det tjekkoslovakiske hemmelige politi, der identificerer Kundera som den person, der angav Dvoracek. 
Selv om 'informanter' var et redskab, som det totalitære system betjente sig af for at afpresse sine borgere til loyalitet, kan anklagerne mod Kundera i alvorlig grad undergrave hans omdømme i sit gamle land som en af kommunismens mest skånsels-løse kritikere. 
Den tidligere Sovjetbloknation har i de senere år oplevet jævnlige rivninger, efterhånden som oplysninger fra kommunisttidens hemmelige arkiver er dukket op i offentligheden. Tjekkoslovakiet var et af de første lande i den tidligere Østblok til at offentliggøre navnene på informanter - det skete allerede i 1991. Tyskland fulgte trop ved at frigive sine østtyske Stasi-dokumenter i 1992. 
I Polen er myndighederne blevet anklaget for at bruge arkivoplysningerne som led i politiske opgør - bl. a. er den tidligere præsident, Lech Walesa, af den nuværende præsident, Lech Kaczynski, og hans tvillingebror, den tidligere premierminister, Jaroslaw, blevet beskyldt for at være angiver. 
I Den Tjekkiske Republik har Institut for Undersøgelse af Totalitære Regimer imidlertid i brede kredse ry for høj troværdighed. Instituttets opgave er at indsamle og katalogisere dokumenter fra kommunisttiden med henblik på at stille dem til rådighed for offentligheden. 
Blandt dets erklærede målsætninger er "forskning i og fordomsfri evaluering af den totalitære kommunismes epoke og forskning i de statslige strukturers antidemokratiske og kriminelle aktiviteter, som de navnlig er foregået inden for sikkerhedsstyrkerne, Tjekkoslovakiets kommunistparti og andre organisationer baseret på dets ideologi." 
Ekskluderet for kritik
Som de fleste tjekker i samme alder meldte Kundera sig ind i Kommunistpartiet som studerende. Han blev dog senere ekskluderet efter at have kritiseret partiets totalitære karakter. 
Han skrev om sine erfaringer fra denne tid i sin første roman En spøg, hvor et antikommunistisk budskab på et postkort, der kun var ment for sjov, fører til en tragedie. 
Han fortsatte i de følgende bøger med at undersøge kæresteforholds veje og vildveje, ofte med afsæt i en politisk baggrund. Blandt disse er 'Tilværelsens ulidelige lethed', som blev skrevet i Paris, men på baggrund af foråret i Prag i 1968 og Alexander Dubcek liberale reformbevægelse, der blev knust under sovjetiske kampvogne. Bogen bidrog til forfatterens internationale ry, ikke mindst efter at den blev filmatiseret i en version, som Kundera dog ikke ville anerkende.
Kunderas værker blev forbudt i Tjekkoslovakiet indtil kommunismens fald, og han blev i 1981 tildelt fransk statsborgerskab. Men nogle hævder, at hans senere forfatterskab kun er en skygge af hans bedste værker, nu da hans kommunistiske muse er borte. I de senere værker som 'Udødeligheden' og 'Uvidenheden' er den politiske dimension så godt som fraværende, og Kundera koncentrerer sig mere om at udfolde eksistentielt-personlige temaer og overvejelser over kunsten at skrive. 
Hvad angår hans påståede offer, Dvoracek, så er han i dag 80 år, bor i Sverige og lider af skrantende helbred efter et slagtilfælde. Hans kone, Markéta, udtaler til nyhedsbureauet AFP, at parret "ikke er overrasket" over, at Kunderas navn er dukket op i de tjekkiske mediers rapporter. Han er "en god forfatter, men jeg har ingen illusioner om ham som menneske," siger Markéta. 
Med hensyn til hendes mand, så ved han, at "han blev stukket, men hvem der stak ham, spiller ingen rolle for ham i dag ".
 © The Independent og Information
Oversat af Niels Ivar Larsen

