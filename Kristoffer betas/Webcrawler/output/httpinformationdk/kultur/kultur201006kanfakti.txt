Jeg kan faktisk godt lide det



 »Jeg synes ikke, at figuren er gnaven eller uforskammet,« siger komikeren, skuespilleren og manuskriptforfatteren Larry David - en af mændene bag Seinfeld - til The Guardian om sit tåkrummende, pinlige alter ego Larry David i komedieserien Curb Your Enthusiasm, der har tjent som inspiration for danske Klovn; et alter ego, som kan opleves i en lidt anderledes version i Woody Allen-filmen Mig og Melody, der lige har haft britisk premiere - og som er ude på dansk dvd. »Jeg synes, at figuren er ærlig. Og jeg vil tro, at ærlighed kommer til at se ud som gnavenhed eller uforskammethed. Men figuren er meget lykkeligere, end jeg er. Jeg er gnaven. Han er ikke gnaven. Jeg ville være meget mere lykkelig, hvis jeg var ham. Jeg havde aldrig forestillet mig, at det, jeg lavede, ville få folk til at krympe sig. Det faldt mig slet ikke ind. Da folk begyndte at fortælle mig, at nogle gange var de nødt til at forlade rummet, vidste jeg ikke engang, hvad de talte om. Jeg troede, at folk ville have lyst til at blive og se det. Fordi det er sjovt. Ikke at det ville være så smertefuldt for dem, at de var nødt til at gå ... Men ved du hvad? Det har jeg egentlig ikke noget imod. Jeg kan faktisk godt lide det.«CMC

