Kapitalismen overlevede takket være Marx
Det var takket være Karl Marx’ beskrivelse af, hvordan kapitalismen ville bryde sammen, at velfærdsstaten blev til. Det mener idéhistoriker Hans-Jørgen Schanz.


 Grundlæggeren af den videnskabelige socialisme Karl Marx havde næppe forestillet sig, at hans analyse af, hvordan kapitalismen ville bryde samme, skulle hjælpe selv samme system med at overleve.
»På sin vis overlevede kapitalismen takket være Karl Marx,« siger Hans-Jørgen Schanz, professor ved idehistorie i Aarhus.
Den statsløse økonom Karl Marx beskrev, hvordan kriser er en uomgængelig del af kapitalismens væsen. På den ene side er de nødvendige for kapitalismen udvikling, fordi de renser ud, men samtidig skaber de så store lidelser, at systemet mister legitimitet og i sidste ende vil bryde sammen.
Denne forudsigelse om kapitalismens sammenbrud truede med at blive til virkelighed under 1930’ernes store økonomiske depression, hvor den engelske økonom John M. Keynes udgav sit hovedværk The General Theory.
»Keynes skriver direkte, at det drejer sig om, at Marx ikke skal få ret,« siger Hans-Jørgen Schanz. John M. Keynes mente, man kunne undgå, at systemet brød sammen, hvis staten kom til at spille en mere aktiv rolle, og hans teori gav derfor politikerne et værktøj, til i højere grad at styre den kapitalistiske økonomi. På den måde blev Karl Marx en inspirationskilde til, at staten blev en aktiv spiller, der ikke overlod det at skabe job og økonomisk vækst til markedet alene.
Kapitalismens lænker
Statens aktive rolle i økonomien gik hånd i hånd med udviklingen af velfærdsstaten. Efter 2. Verdenskrig stod kommunisterne stærkt i Europa, og velfærdsstaten blev en effektiv måde at forhindre kommunisterne i at få mere indflydelse, fordi man sikrede kapitalismen bred opbakning.
Velfærdsstaten blev til kompromiset, der sørgede for en mere ligelig fordeling af ressourcerne. Men Hans-Jørgen Schanz mener, at man skal se endnu bredere på samfundsstrukturen, hvis man skal forstå, hvordan det lykkedes at forhindre den kapitalistiske økonomi i at underminere sig selv.
»Moderniteten har dæmpet vildskaben og elendigheden i kapitalismen,« siger Hans-Jørgen Schanz.
Han definerer modernitet som den samfundsstruktur, der indfandt sig i Vesten fra 1750, og siden vandt stadig mere fodfæste. Det er den samfundsstruktur, vi kender i dag i Vesten, som er karakteriseret blandt andet ved, at menneskets forhold til naturen er pragmatisk, at man skelner mellem det private og offentlige med en lovgivning, der er vedtaget ud fra almen fornuft og at menneskets forhold til det hellige er selvvalgt.
Det er denne samfundsstruktur, som samlet set har været i stand til at inddæmme nationalkapitalismen, mener Hans-Jørgen Schanz.
»Problemet i dag er, at moderniteten stort set kun eksisterer på nationalstatsligt niveau. Den inddæmning vi kender af kapitalen fungerer på nationalt plan, men er fuldstændigt fraværende på det globale niveau.«
Derfor udelukker Hans-Jørgen Schanz ikke, at modsætningerne igen kan vokse i en grad, der får systemet til at bryde sammen.
»Problemet er, at vi i dag har både en finanskrise og en gældskrise. Gældskrisen gør, at staterne har meget lidt spillerum til at gribe ind.«
»Det er en anden situation end, da Keynes foreslog, at gribe ind. Dengang havde staterne overskud. Redskaberne til at gennemføre en velfærdsstatslig omklamring af kapitalen er ved at være opbrugt. Det betyder, at hvis krisen slår igennem og bliver langvarig, så er det indlysende, at der bliver stillet grundlæggende spørgsmål ved kapitalens legitimitet,« vurderer Hans-Jørgen Schanz.
Bestseller om bytteværdi
Mens mange har beskæftiget sig med Marx’ beskrivelse af klassemodsætningerne, så har Hans-Jørgen Schanz været mere optaget af beskrivelsen af de indre økonomiske modsætninger i kapitalismen. Tilbage i 1973 skrev han en bestseller om emnet, der fik titlen Til rekonstruktion af kritikken af den politiske økonomis omfangslogiske status. Bogen solgte godt, men selv mener Hans-Jørgen Schanz, at der var mange der ikke forstod den.
»En af de store modsætninger som Marx beskriver er, at det kapitalistiske system frembringer nogle eksistensmuligheder, som man aldrig har set før samtidig med, at systemet blokerer for realiseringen af dem.
Det er den afgørende modsætning i kapitalismen.«
Som eksempel fremhæver Hans-Jørgen Schanz, at systemet i princippet skaber så megen rigdom, at ingen behøver at være fattige, samtidig med at det skubber store dele af befolkningen ud i fattigdom.
»Kriserne er jo indbygget i systemet. Men de er ikke bare økonomiske. De er i høj grad menneskelige. Se f.eks. hvordan selvmordsraten i Grækenland aldrig tidligere har være så høj,« siger Hans-Jørgen Schanz.
»Marx’ pointe er, at når der produceres bytteværdi, så etableres der nogle økonomiske lovmæssigheder, som kun delvis er fornuftige. Han viser, hvordan pengeøkonomien udvikler dens egne love og udviklingstendenser.«
Det betyder, at det økonomiske system udvikler sin egen logik, der er næsten umulig at styre politisk.
»Det kan du se eksempler på overalt i dag,« siger Hans-Jørgen Schanz og peger på euroen.
»Euroen er en politisk konstruktion, hvor man tror, man kan styre økonomien, og så viser det sig nu, at de økonomiske lovmæssigheder fuldstændig brænder de politiske beslutninger sammen.«
Kransekagefigurer
Marx beskriver en klassemodsætning mellem dem der ejer produktionsmidlerne, og dem som ikke gør.
»Den tror jeg ikke på i dag. Al storkapital i dag er aktiekapital, og de fleste af os er medejere i kraft af vores pensionsopsparinger.«
Derfor er den private ejendomsret til produktionsapparatet ikke længere entydig. Men det ændrer ikke på, hvordan systemet fungerer, mener Hans-Jørgen Schanz.
»Marx’ pointe var, at økonomien kører relativt uafhængigt af ejendomsforholdene.«
Pensionskasserne og bankerne er underlagt mere eller mindre den samme logik. Det giver den forskel, at vi i dag ikke kan pege entydigt på, hvem det er, der skummer fløden.
»Bankdirektørerne er jo kun kransekagefigurer. Guderne skal vide, at mange af dem er nogle amoralske røvhuller, men man får ikke fat på de grundlæggende mekanismer ved at gå efter dem. I dag er det svært at vide, hvor man skal rette oprøret hen,« siger Hans-Jørgen Schanz.

