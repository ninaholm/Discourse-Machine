Historier om romere, hekse og lys
Kanalerne er gamle og smukke, men de er ikke fyldt med turister. Utrechts kirker og huse er fyldt med fortællinger fra Romerriget og middelalderen, men alligevel virker byen både frisk og ny
Utrecht ligger kun en halv time fra sin 200 år yngre storebror Amsterdam, men der er ikke mange rejsende, der tager turen til den livlige historiske provinsby med de mange kanaler.


 Toget kører blot en halv time væk fra Amsterdam, og pludselig er man der. Utrecht ligger overraskende tæt ved den hollandske hovedstad, men den er alt andet end en kedelig forstad. Byen er landets fjerdestørste, og med sine mere end 300.000 indbyggere er den som en spændstig lille boble af energi.
Fra banegården bevæger man sig til byens centrum, som ligger ved det historiske kvarter, som minder en del om Amsterdams. Har man været der, vil man kunne genkende de gamle kanaler og de typiske hollandske huse, der ligger tæt side om side langs kanalerne. Men Utrecht er anderledes end sin hovedstad.
Den mest bemærkelsesværdige forskel er de manglende turister. Det er ikke sådan, at Utrecht aldrig får besøg, men her er ingen unge hash-turister, ingen store mandegrupper på Red Light District-tur, og man kan faktisk gå på gaden uden at støde ind i folk, som står med vilde øjne og glor ned i deres kort.
De forholdsvist få turister er der ikke nogen god forklaring på, for Utrecht er faktisk 200 år ældre end Amsterdam, og dens oprindelse kan spores tilbage til år 47 e.Kr., hvor romerne valgte stedet til at bygge fortet Trajectum. Altså er det en ældre herre, vi har at gøre med her, og der er på mange måder noget modent og dannet over stedet.
Ung hast og moden historie
Samtidig huser byen mange universiteter og omkring 60.000 studerende, og det sætter modsat et umiskendeligt ungdommeligt præg på hastigheden på cykelstierne, på de mange små barer og caféer med underlig indretning og på de mange koncerter, som kan opleves i byen.
Det vrimler også med modne mennesker, som klæder sig i (og statistisk set sagtens kunne være) universitetslektorer eller andre typer akademikere i pæne uldfrakker, farverige silketørklæder og friske designerbriller. Det er et veluddannet område, og det kan mærkes på udbuddet og kvaliteten af kulturelle tilbud.
Men Utrecht er mere end blot en ghetto af akademikere og historienørder, for ligesom i resten af Holland hersker der en internati-onal ånd, og folk tiltrækkes da også fra fjerne egne. Jeg har for eksempel mødt både en tysk billedkunstner, en britisk amatørskuespiller og en indisk isskøjteløber (de findes!), som alle havde valgt at bosætte sig her.
Flamenco, giraffer og flamske fritter
Den mangfoldighed afspejler sig synligt i det kulturelle og gastronomiske miljø. For eksempel kan man finde restauranter, der serverer indisk, etiopisk, indonesisk eller andre internationale køkkener, ligesom man også kan finde mere traditionelle spisesteder. På Café Olivier serverer de udsøgt belgisk mad, og som en typisk belgisk bar serverer de flamske fritter og et stort udvalg af øl. Omgivelserne er dog mindre typiske, idet spisestedet har til huse i en nedlagt kirke. Det giver en lidt underlig akustik, men en ualmindeligt opløftende stemning. Faktisk er det sjældent, at man i en by på denne størrelse kan opdage så mange særprægede beværtninger.
På Domplein, den brostensbelagte plads foran den ikoniske domkirke, ligger eksempelvis Grand Café Lebowski. Udefra ligner den til forveksling en moderne københavnsk interiørbutik; et farverigt retroskilt på facaden og en forsamling brogede stole i alle stilarter uden for caféen. Når man træder indenfor, er der imidlertid flere verdener, der åbner sig. For eksempel et rødt rum i bedste Great Gatsby-stil med rød velour og lysekroner.
Twistet er den udstoppede giraf, som står diskret placeret i rummet, som om det var helt naturligt for en hollandsk café at have sådan en. Et andet ualmindeligt sted er Winkel van Sinkel, der engang var et stormagasin, men i dag bruges som bar, restaurant og café og har usædvanlig højt til loftet. Her er 21 forskellige rum, så man ved aldrig, hvad man kan forvente på stedet, men salsa-fester, flamenco-workshops og strikkeklubber er alle på programmet.
Utrecht er i sig selv en stor attraktion med sine næsten 2000 års historie, der kan opleves flere steder i byen; i middelalderområdet i centrum, på det ambitiøse Centraal Museum, i den særprægede domkirke og på et af de mindre museer.
Biograffilm og teaterforestillinger er der mange af, men det er i særdeleshed museerne, der gør Utrecht interessant, uanset om ens passion er arkitektur, historie eller moderne design- og kunstdage. Historien får et andet liv i den her by, hvor mange bygninger gemmer særlige fortællinger og blot venter på, at man træder indenfor. Velkommen.

