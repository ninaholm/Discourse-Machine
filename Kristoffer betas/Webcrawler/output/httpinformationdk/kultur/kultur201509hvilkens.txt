Hvilken seksualitet har du i dag?
Hver anden unge brite er ifølge en ny undersøgelse hverken udelukkende homo- eller heteroseksuel, men placerer sig et sted imellem. Også i Danmark er unges seksualitet mere flydende og kan ændre sig nærmest fra dag til dag
Yannick Harrison er ph.d.-studerende og bosat i København. Line Spinkel Larsen er udlært konditorsvend og bor i Buddinge. Hverken Yannick eller Line identificerer sig som homo- eller heteroseksuel, men placerer sig et sted imellem.


 Hver anden brite mellem 18 og 25 år identificerer sig hverken som hetero- eller homoseksuel. Det viser en ny undersøgelse foretaget af YouGov.
48 procent af de unge briter svarer således, at deres seksualitet befinder sig et sted i mellem. Til sammenligning er der kun 19 procent af hele den britiske befolkning, der hverken identificerer sig som udelukkende hetero- eller homoseksuelle.
»For mig viser det, at de unge betragter seksualitet mere flydende, end de tidligere generationer gør,« siger Christoffer Jakshøj, som er forperson hos LGBT Ungdom.
Undersøgelsen bygger på Kinsey-skalaen – en skala, hvorpå man kan beskrive variationen i seksuel orientering i spektret mellem homo- og heteroseksualitet. Skalaen blev opfundet i 1940’erne af zoologen Alfred Kinsey og går fra tallene 0-6. Placerer man sig selv på skalaens nul, betragter man sig selv som heteroseksuel. Placerer man sig derimod ved tallet seks, ser man sig selv som homoseksuel. Halvdelen af de adspurgte unge briter har placeret sig selv et sted midt i mellem – i kategorierne 1-5.
»Jeg håber, at tallene viser, at vi er et nyt sted, hvor vi kan tale om seksualitet og køn på en anden måde, end vi har kunnet før, hvor der kun fandtes kønnene mand og kvinde og seksualiteterne hetero- og homoseksuel,« siger Christoffer Jakshøj, som selv placerer sig som en femmer på skalaen. »Jeg plejer at sige, at jeg er homo med et twist. Jeg er mest til fyre, men jeg har også prøvet at føle mig tiltrukket af en kvinde,« siger han.
Flydende seksualitet
Modsat Christoffer Jakshøj, som betragter sig selv som en permanent 5’er, har Yannick Harrison og Line Spinkel Larsen perioder, hvor de føler sig som 2’ere, 4’ere, 5’ere, 1’ere eller 3’ere på Kinseys skala.
»De eneste tal, jeg aldrig føler passer på mig, er 0 og 6,« siger Yannick Harrison, som er 25 år, ph.d.-studerende og bosat på Nørrebro. Ved siden af ham sidder Line Spinkel Larsen, som også er 25 år, udlært konditorsvend og bosat i Buddinge. Hun har det på samme måde.
Den ’nemme’ forklaring er, at Line Spinkel Larsen og Yannick Harrison er biseksuelle. Den ’svære’ forklaring er, at de betragter deres seksualitet som flydende, fordi den ofte ændrer kurs. Nogle gange føler de, at de har en kvindelig orienteret seksualitet. Andre gange en mandlig. Begæret kommer og går. Lige i dag er Yannick Harrison en 4’er.
»I dag føler jeg mig lidt mere homoseksuel, end jeg gjorde i går,« siger han. Line Spinkel Larsen er en 3’er. I dag er hun lige dele homo og hetero.
Både Line Spinkel Larsen og Yannick Harrison glæder sig over resultaterne fra den britiske undersøgelse. De tror ikke, at en lignende undersøgelse ville give det samme resultat i Danmark. Så langt er vi endnu ikke i vores accept af, at der findes seksuelle positioner uden for kategorierne homo og hetero. Men de britiske resultater giver dem håb om, at fremtidige generationer kan tale om køn og seksualitet på en friere og mindre fordomsfuld måde end tidligere.
Da Yannick Harrison og Line Spinkel Larsen for tre år siden mødte hinanden i LGBT-lejren på Roskilde Festival, var de to de eneste med en flydende seksualitet. I år betragtede mere end halvdelen af lejren hverken sig selv som homo- eller heteroseksuel.
Der sker i det hele taget noget ude i verden lige nu. Kasser brydes op, og begreber udhules. Atletikstjernen Bruce Jenner, som i 1976 vandt OL-guld i mændenes tikamp, er i dag en kvinde, som hedder Caitlyn Jenner. Den hvide Rachel Dolezal er sort. Popstjernen Miley Cyrus identificerer sig hverken som mand eller kvinde og er i ligeglad med, hvad dem, hun dyrker sex med, kalder sig.
»Eksemplerne viser, at det hele flyder,« siger Line Spinkel Larsen. Ikke på den måde, hvor man skal skynde sig at rydde op, men på måden, hvor man skal lade det flyde og se, hvor det flyder hen. Spørger man Yannick Harrison og Line Spinkel Larsen, ved de godt, hvad de ønsker: Et samfund, hvor alting ikke er så kønnet og opdelt i mand/kvinde og seksualiseret og opdelt i homo/hetero.
Sprang ud som queer
Det var i gymnasietiden, at det gik op for dem begge, at de ikke udelukkende var heteroseksuelle. Line Spinkel Larsen blev forelsket i sin bedste veninde. Der gik lang tid, før hun forstod, at det var mere end et venskab, for tidligere havde hun kun været tiltrukket af drenge.
»Jeg havde lyst til at være sammen med hende hele tide. Jeg talte konstant om hende, og jeg havde lyst til en anden fysisk kontakt end den, jeg havde med mine andre veninder. Det blev aldrig til et seksuelt forhold, men i dag kan jeg godt se, at jeg var dybt forelsket. Jeg kalder hende min første store kærlighed,« siger Line Spinkel Larsen, hvis næste store kærlighed også var en kvinde. I dag er hun gift med en mand.
Yannick Harrison oplevede, at hans begær ikke kun rettede sig mod kvinder. Han opdagede, at han også godt kunne lide bøsseporno og at dem, han vendte sig om efter på gaden, lige så godt kunne være mænd, som de kunne være kvinder.
»På det tidspunkt havde jeg kun hørt om heteroseksuelle og homoseksuelle. Jeg følte mig ikke som nogen af delene. Jeg følte mig derimod helt forkert og troede, at jeg skulle vælge side og undertrykke den anden del af mig,« siger Yannick Harrison. Det var først, da hans mor, som på det tidspunkt ikke kendte til sin søns frustration, tilfældigt nævnte, at den franske designer Christian Lacroix var biseksuel, at Yannick Harrison fandt ud af, at man godt kunne være noget andet. Man behøvede ikke være til enten mænd eller kvinder. Som 21-årig sprang han ud for sine forældre.
»Det er egentligt mærkeligt, hvorfor jeg følte, jeg skulle springe ud som biseksuel,« siger han. »Det plejer at være homoseksuelle, som bruger udtrykket ’at springe ud’, men jeg følte, at jeg kun kunne sætte mig selv fri, hvis jeg fortalte, at jeg var til alle slags mennesker.«
Det er lettest at kategorisere Yannick Harrison som biseksuel, men der ligger noget ekskluderende i ordet, som han ikke kan lide. Biseksuel betyder, at man kun er til mænd og kvinder. Yannick Harrison er til alle slags mennesker: mænd, kvinder, transpersoner og intersexpersoner. Derfor siger han, at han er queer, eller at hans seksualitet er flydende.
Line Spinkel Larsen har aldrig følt, at hun var nødt til at springe ud for sine familie.
»Jeg har aldrig haft en pigekæreste med hjem, så på en måde har det ikke været nødvendigt,« siger hun. »Selv om jeg aldrig har haft the talk med mine forældre, ved de, at jeg er aktiv inden for LGBT-bevægelsen. Jeg tænker, at de nok har regnet ud, at jeg hverken er bøsse, lesbisk eller trans, og så er der kun ét bogstav tilbage, og det er b for biseksuel,« siger hun.
Line Spinkel Larsen er gift med en mand, og et af de spørgsmål, hun oftest bliver stillet, er, hvorfor hun så ikke bare kalder sig heteroseksuel. Ville det ikke være lettere? »Jo, det ville det,« svarer hun så, »men det er ikke det, jeg er. Og nej, min mand og jeg har heller ikke en aftale om, at jeg må være sammen med andre kvinder,« siger hun som regel, før folk får stillet det næste typiske spørgsmål.
»Jeg har ikke et lesbisk behov, som skal tilfredsstilles sideløbende med mine heteroseksuelle behov. Sådan fungerer det ikke. Jeg skal ikke have fisse indimellem for at bevise, at jeg også er til kvinder. I de perioder, hvor jeg er meget homoerotisk, taler min mand og jeg om det, og så dyrker vi måske sex på en lidt anden måde,« siger hun.
Opløs kategorierne
Yannick Harrison får også mange spørgsmål vedrørende sin seksualitet, som tilsyneladende er svær at forstå. Han mener, at bi- og panseksuelle er oversete og står over for andre udfordringer end både heteroseksuelle og homoseksuelle.
»Enhver form for afvigende seksualitet destabiliserer ens kønsopfattelse og dermed også ens ideer om maskulinitet,« siger Yannick Harrison.
Maskulinitet opfattes stadig i høj grad som noget, der tilhører heteroseksuelle mænd, og derfor kan det være svært at føle sig maskulin, hvis man ikke er heteroseksuel.
»Kvinders biseksualitet er mere accepteret, men kun fordi tanken spiller på den heteroseksuelle mands drøm om en trekant med to kvinder«, siger han. Line Spinkel Larsen nikker.
Undersøgelser viser, at biseksuelle har det med at sige, de er enten er heteroseksuelle eller homoseksuelle, fordi det er nemmere. Biseksuelle bliver ofte mødt med en fordom om, at de bare er forvirrede og befinder sig i en form for transitland, før de springer ud. Mange tror slet ikke på, at biseksualitet findes.
Historisk set troede man i lang tid, at der kun fandtes én seksualitet: den heteroseksuelle. Bøsserne og de lesbiske var syge i hovedet. I dag accepteres homoseksualitet i store dele af den vestlige verden, men vi er først lige begyndt at acceptere, at der findes noget imellem. Flere undersøgelser viser, at særligt bøsser og lesbiske er hårde ved biseksuelle.
Line Spinkel Larsen oplevede et år på Roskilde Festival, at en lesbisk kvinde, fortalte hende, at hun var forvirret, og at hun måtte gøre op med sig selv, om hun var til mænd eller kvinder.
»Jeg skammede mig virkelig på hendes vegne, for hun må da om nogen vide, hvordan det føles, når ens seksualitet anfægtes. Jeg vil til enhver tid forsvare min ret til at have en flydende seksualitet,« siger hun.
Episoden er for Line Spinkel Larsen et eksempel på, at verden til stadighed kun er opdelt i to store seksuelle kategorierne: hetero og homo. Den opdeling vil både hun og Yannick Harrison gerne væk fra, men løsningen er ikke flere seksuelle kategorier, mener de.
»LGBT-bevægelsen bliver hele tiden tilført nye bogstaver for ikke at ekskludere nogen. Flere omtaler lige nu konsekvent bevægelsen LGBTQA. Men kun indtil der kommer nye bogstaver til«, siger Yannick Harrison.
Man kan være panseksuel, biseksuel, homoromantisk heteroseksuel eller heteroromantisk homoseksuel osv. Der er efterhånden så mange seksuelle orienteringer, at det ikke giver mening at opdele dem længere, mener Line Spinkel Larsen.
»Kategorierne var et super godt redskab, da man skulle til at acceptere homoseksualitet, men i dag synes jeg, vi skal bevæge os væk fra alle mærkaterne og hen imod en forståelse af, at man kan være hvad som helst,« siger Line Spinkel Larsen. »Hvis det var sådan, ville jeg ikke hele tiden skulle forklare mig.«

