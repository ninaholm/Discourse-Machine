FOLK
Folk fra dagens avis


 Afgåede direktører
Efterhånden fremstår det klarere, hvorfor eks-V-minister Søren Gade brat afgik fra lederposten i ’Landbrug & Fødevarer’. Manglende budgetstyring påførte i 2013 lobbyorganisationen et underskud på 53 millioner, har Jyllands-Posten oplyst.
Ansvarlige ledere
Til Jyllands-Posten har Landbrug & Fødevarers formand, Martin Merrild, betroet: ’Jeg har været med til at forvalte andres penge i alle mulige store og små sammenhænge, men jeg har aldrig lagt navn til noget, der ligner vores 2013-regnskab.’
Budgetstyrere
Det var den store budgetafvigelse i 2013, der i september fik organisationen til at oprette en ny ledelsesstruktur med en viceadministrerende direktør – Anne Lawaetz Ahrnung – til at holde styr på økonomien, mens Søren Gade lobbyede.
Jobafhoppere
Søren Gade begrundede sin bratte afgang med ordene: ’Jeg kan ikke se mig selv i den nye ledelsesstruktur.’ Gade ville altså både føre sig frem udadtil og ikke lade andre styre økonomien. Viser dette forløb det stof, som statsministre er gjort af?

