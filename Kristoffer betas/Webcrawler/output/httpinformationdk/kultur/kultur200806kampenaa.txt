Kampen om de åndelige balder
Det handlede om kulturens rolle i værdikampen, da kulturminister Brian Mikkelsen og Dansk Folkepartis formand Pia Kjærsgaard var indkaldt til debat over for SF's Pernille Frahm og musikeren Ivan Petersen. Klaus Rifbjerg bidrog via storskærm


Som en legemliggørelse af forfatteren Scott Fitzgeralds Den store Gatsby byder Politikens politiske kommentator Peter Mogensen veloplagt velkommen iført lyse sommerbukser, lyseblå skjorte, matchende sko og bælte i lysebrunt læder og på toppen: håret."Hvad' fa'en ved Peter Mogensen om kultur," spørger han forsamlingen for selv at svare: "Ikke så meget. Men kultur er jo blevet en del af værdikampen." Og det er værdikampen, det handler om i dag i Politikens Hus:"Er Dansk Folkeparti slangen i det kulturelle paradis?" lyder overskriften på første billede på storskærmen bag de fire indkaldte gæster: Kulturminister Brian Mikkelsen, Dansk Folkepartis formand og medlem af kulturudvalget, Pia Kjærsgaard, over for SF's kulturordfører, Pernille Frahm, og musiker Ivan Petersen (fra blandet andet '80'er bandet Laban).Umiddelbart derefter toner Klaus Rifbjerg frem på samme skærm iført sin bløde hat. Han skal således agere katalysator for debatten med sin beskrivelse af Danmarks kulturelle tilstand, hvilken han med adresse til ministeren og DF-formanden opsummerer som en "sammenknibning af de åndelige balder"."Og hvem er enige i det?" spørger ordstyrer Mogensen forsamlingen: Mange fingre ryger i vejret."Ja, sådan er det her hos Politiken. Her er vi alle kulturradikale," konstaterer han, og kvinden ved siden af Informations udsendte gør også et stort nummer ud af at sukke eller grine hånligt, hver gang ministeren eller DF-formanden åbner munden.Kulturminister Mikkelsen lægger imidlertid selv ganske hårdt ud med at fremføre, at "kulturen aldrig har haft det bedre".Og at det blandt andet skyldes "regeringens opgør med at alt er lige godt" i form af kanonerne.15 danske julesangeBrian Mikkelsen har således ikke meget tilovers for den indledende kommentar fra Rifbjerg, der "jo har sagt det samme de sidste 40 år."Pia Kjærsgaard påpeger, at "Rifbjerg jo slet ikke forholder sig til islam, men kun til 'jagten på ondskaben', det vil sige Dansk Folkeparti."Fra den anden side af debatten er Ivan Petersen kun delvist enig med Rifbjerg."Altså, jeg er jo en mand, som skal synge 15 julesange omkring træet, før der må pakkes gaver op, og jeg mener, at der er meget ved den danske kultur, som er værd at bevare. Men derfor skal man ikke lukke af for alt det fremmede," siger han.Pernille Frahm mener ikke, at der er behov for at være så beskyttende over for den danske kultur og værdier, som Mikkelsen og Kjærsgaard hævder."Vores kultur er stærk nok til at bestå, og vi har i Danmark altid haft en tradition for at optage andre kulturelle elementer. Selv vores religion stammer fra Mellemøsten," siger hun.SelvcensurMen Pia Kjærsgaard er hurtigt ude med en afvisning: "Der er grund til at beskytte vores kultur. Jeg synes kunst skal provokere, men der er jo noget, man ikke må gøre grin med. Der er jo masser af kunstnere i Danmark, der udøver selvcensur, og er kunsten så fri?"vil hun vide.Og Brian Mikkelsen følger op med, at der også for ham er nogle værdier, der er mere værd end andre:"De demokratiske over totalitære, og ligestilling over kvindeundertrykkende værdier" nævner han blandt andet og fortsætter:"Man skal passe på, hvis man er en velstillet nordsjællænder, der går på sine museer og synes, at alt fremmed er godt. Alt fremmed er ikke godt, ligesom alt fremmed ikke er dårligt. Men så snart man nævner danske værdier bliver det sådan uhh - det kan man ikke nævne. Men det her er jo en af vores vigtigste kampe i Danmark."Klaus Rifbjerg toner igen frem på lærredet. Lyden mangler i begyndelsen, så man hører ham kun sige noget med, at han "hellere vil have en blomstrende mark af kunst end 25.000 kampvogne og helikoptere, der ikke kan flyve."Det er dog tilsyneladende nok til at forsamlingen bryder ud i vild jubel, og arrangementet slutter herefter - præcis klokken 18.00, samme tid som kickoff i EM-kampen mellem Spanien og Rusland.Det er sgu' kultur. Det mener ministeren sikkert også - og så er det endda fremmed.
