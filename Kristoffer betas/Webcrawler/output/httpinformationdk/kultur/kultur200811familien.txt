Det bliver i familien
Da Information i forbindelse med May Schacks anmeldelser i Politiken afslørede inhabilitet, blev det opfattet som brud på en stiltiende konsensus i det litterære miljø. Men selv om den litterære verden kan være meget indspist, er vi nødt til at se os selv i øjnene og diskutere principper for troværdig kritik


 Afsløringen af May Schacks dobbeltrolle som ansat på forlaget Gyldendal og anmelder af forlagets bøger på Politiken optog i sidste uge en bredere offentlighed end lige den strengt litterære. Måske fordi man for en stund fik indblik i og mulighed for at snage i en lettere incestuøs verden. Måske fordi spørgsmålet om habilitet og inhabilitet inden for den litterære verden ikke kun optager fagfolk.
Afsløringen var dog slet ikke nogen nyhed, men noget, som alle i det litterære miljø har vidst besked om i lang tid. Hver gang May Schack skrev en positiv anmeldelse af en vigtig Gyldendal-bog, har man rystet lidt på hovedet og muntret sig over det. Weekendavisens Bo Bjørnvig har med jævne mellemrum pippet om det i sit spinatbed, men det er hurtigt blevet tysset ned igen.
Fordi alle var bange for at have noget i klemme, har alle holdt hånden over hinanden. Forfattere, kritikere og redaktører er forbundet med hinanden på kryds og tværs og er i virkeligheden én stor familie. Sådan er den verden, lyder selvforståelsen. Der har været en stiltiende konsensus om, at blot man undlader at fortælle det til en bredere offentlighed, så går det hele nok. Sådan omtrent har logikken været.
Lige indtil Information brød med den kodeks og skrev afsløringen som en nyhedshistorie, der hurtigt blev opslugt i et større mediekredsløb. Den konkrete anledning var to markante anmeldelser, som May Schack i Politiken skrev af de to vigtigste bøger fra Gyldendal i dette efterår, Hanne-Vibeke Holsts Dronningeofferet og Jens-Christian Grøndahls Fire dage i marts.
På Politikens kulturredaktion kunne man ikke sidde den artikel overhørig. Avisen betragtede det som et direkte angreb og svigt af stiltiende konsensus i miljøet. Politikens selvforståelse er meget stor og meget familieagtig. Som landets kulturelle hoforgan og stærk magtfaktor ser avisen det også som sin rolle i første omgang at straffe den synder, der brød kodeks; i anden omgang at få genetableret orden. Avisen mobiliserede derfor et stort anlagt modangreb, der kom til at køre ud fra devisen: Ingen er rene, så derfor er alle beskidte. Ingen er helt uskyldige, så derfor er alle syndere. Ingen kan kaste med sten, for vi bor alle i glashus. Med andre ord den totale relativisering.
Den kulturelle alliance
Dette er ikke kun en strid om principper og habilitet. Det handler også om store økonomiske interesser og om en stærk alliance i dansk kulturliv mellem Politiken og Gyldendal. En alliance, der ikke beror på skjulte penge eller hemmelige aftaler, men slet og ret på fælles interesser og mere eller mindre skjulte mekanismer. Der er mange millioner på spil, når det for Gyldendal handler om at få landet de vigtigste bøger rigtigt i landets vigtigste kulturavis, og det arbejdes der ihærdigt på. En positiv og stort opslået anmeldelse i Politiken af en af Gyldendals store efterårssatsninger kan gøre en bog til bestseller. Omvendt kan en negativ om ikke ødelægge en bog, så i hvert fald som minimum halvere dens indtjening og dens mulighed for at komme med i finalen blandt de titler, der står helt fremme hos boghandlerne op til jul. Og her taler vi om en forskel i titusinder eksemplarer omregnet i millioner af kroner. Derfor må det ikke gå galt, og det går sjovt nok sjældent galt, når det gælder disse helt afgørende kommercielle skønlitterære udgivelser. Her er det, at May Schack kommer ind i billedet. Og det er lige præcis her, at Politiken svigter sin kritiske opgave ved at så tvivl om troværdigheden af deres anmeldelser.
Al Pacino Hybel
At denne stærke og mystiske alliance blev truet, kom denne signatur til at føle på egen krop, da Politiken i et primitivt hævntogt, hvor der blev manipuleret med citater på det groveste - og en aftale om, at interviewet skulle godkendes, blev tilsidesat - i jagten på den formodede bagmand og synder. 
Den kulturelle mafia trådte i karakter. I den første Godfather-film er Al Pacino den lidt fortabte og vrangvillige søn, der ikke vil involveres og blive en del af familien. Siden bliver han den mest skruppelløse af alle. Ud af Al Pacinos rolle trådte Politikens skribent Kjeld Hybel. Først modvillig, men siden påtog han sig opgaven med over tre hele Politiken-sider effektivt at få lukket munden på de formastelige og miskreditere alle, der var gået imod Politikens linje. Missionen var at få relativiseret egen ugerning ved at pege på, at alle i virkeligheden er inficeret af den samme virus, og at det derfor stort set er umuligt at tale om habilitet.
For var der ikke noget med, at undertegnede er gift med en redaktør på Gyldendal? Det har han godt nok tydeligt gjort opmærksom på i sin egen avis, men sidder han ikke og promoverer hendes bøger? Er der ikke noget med, at han på et tidspunkt har været med til at give meget plads i avisen til en af de bøger, hun har været med til at redigere. Med mistænkeliggørelse og manipulationer lykkedes det Kjeld Hybel at få skildret undertegnede i en tvivlsom dobbeltrolle, selv om han aldrig selv anmeldte den pågældende bog. Og den stolte tradition vi har for, at et ægtepar regnes som to selvstændige individer, der hver især selvfølgelig er forpligtet på habilitet, blev pludselig tilsidesat.
Pludselig var opmærksomheden om May Schacks inhabilitet fortyndet i det store billede af en verden, hvor alle er viklet ind i hinanden. Og kulturredaktør Anita Bay Bundegaard supplerede med en kommentar, der forstærkede billedet.
Der blev med andre ord svaret på en grundlæggende udfordring af troværdighed med den totale relativisme.
May Schack-tilfældet kan imidlertid ikke relativeres. Rigtignok findes der andre eksempler, hvor der kan være tvivl om habilitet, men både principielt og proportionelt er hendes anmeldelser af Holst og Grøndahl i en klasse for sig. Der er ikke grund til at blive ved med at fremhæve May Schack, for hun er uden tvivl ikke glad for den rolle, hun mere eller mindre frivilligt er landet i. Hun er først og fremmest blevet svigtet af den redaktion, der ud fra nogle grundlæggende principper ikke burde have ladet hende anmelde Gyldendal-bøger. Det er derfor især redaktionsledelsen på Politiken, der har et forklaringsproblem - og affødt heraf et troværdighedsproblem. Rar læsning har det derfor ikke været, da læsernes redaktør på Politiken, Henrik Kaufholz, i samme udgave af avisen gik lodret imod ledelsen og utvetydigt fremhævede, at Schack, indtil ansættelsen på Gyldendal ophører, ikke bør anmelde forlagets bøger i Politiken.
Al den opmærksomhed om en inficeret branche og Kjeld Hybels dygtige spin har imidlertid også været med til at flytte fokus fra det centrale spørgsmål, nemlig om man som læser kan have tillid til en anmeldelse som en kritisk og uafhængig vurdering af en bog. Selv hvis vi lever i en permanent gråzone af mange og konstante påvirkninger og relationer, er der nødt til at gælde nogle standarder. Og de standarder tager afsæt i den enkelte anmelders personlige integritet og må nødvendigvis forudsætte, at en kritiker ikke har andre dagsordener i sit hoved end de rent litterære. Hvis der kommer for meget tvivl hos læserne, taber kritikken troværdighed i det hele taget. Under alle omstændigheder er vi på vej videre ud i gråzonen, når velskrevet kommerciel fødselshjælp bliver forklædt som litterær kritik.
Læs May Schacks læserindlæg her

