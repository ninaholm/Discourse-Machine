Carlsen favorit i London
Om knap tre uger afgøres det, hvem der skal udfordre Anand


 I dag indledes World Chess Candidates Tournament i London. Otte af verdens stærkeste skakspillere spiller alle mod alle, både med de hvide og sorte brikker, og når der efter i alt 14 runder er fundet en vinder, kender vi dermed navnet på den stormester, der sidst på året skal dyste mod den forsvarende verdensmester, inderen Viswanathan Anand, om VM-titlen. At turneringen er ’dobbeltrundig’, anses for en oplagt fordel for den 22-årige nordmand Magnus Carlsen - ganske enkelt fordi det eliminerer tilfældighederne omkring farvefordelingen, når man skal møde de andre syv rivaler med både hvid og sort. Fordelen ved at have de hvide (og dermed førstetrækket) er så betydelig, at man en kende overdrevet har sammenlignet den med serveretten i tennis.
Første runde har denne sammensætning med hvid nævnt først: Aronian (Armenien) mod Carlsen (Norge), Gelfand (Israel) mod Radjabov (Aserbajdsjan), Ivanchuk (Ukraine) mod Grischuk (Rusland) samt Svidler (Rusland) mod Kramnik (Rusland).
Efter al sandsynlighed bliver det Carlsen, Aronian og Kramnik, der kommer til at kæmpe om førstepladsen og retten til at duellere mod Anand. De er da også verdens tre højest rangerede spillere. Men én ting er ratingtal, noget andet er den barske virkelighed. Man oplever ikke sjældent i international topskak, at en spiller pludselig løber ind i sit livs turnering.
Når mange i skakverdenen håber på norsk triumf, handler det ikke blot om en tiltrængt fornyelse i skakhistorien, men nok så meget om at en VM-match Anand versus Carlsen umiddelbart ligner et drømmeopgør og kan blive den største VM-dyst, siden den legendariske amerikaner Bobby Fischer i 1972 bankede russeren Boris Spassky i Reykjavik.
Carlsen er netop vendt hjem fra en træningslejr på de kanariske øer, hvor Danmarks førende spiller Peter Heine Nielsen heglede ham igennem nogle skarpe åbninger, og hvor programmet også stod på fysisk træning.
 

