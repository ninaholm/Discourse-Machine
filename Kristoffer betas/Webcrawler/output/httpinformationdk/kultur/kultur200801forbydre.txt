Forbyd reklame!
Hvis den trussel mod miljøet er den vestlige verdens overforbrug, så må forbruget ned. Behovet for det uhæmmede forbrug blandt verdens rigeste opstår ikke af sig selv, så...


 For et par år siden hørte jeg en radioudsendelse, hvor to af Informations koryfæer Eivind Larsen og Knud Vilby diskuterede, hvordan man kunne spare klodens ressourcer. Det var ikke nemt - man kunne ikke rejse mindre, ikke fryse om vinteren, ikke nedsætte hygiejnen. Langt om længe enedes de to herrer om, at man kunne lukke for vandet, når man børstede tænder. Så fattigt endte det.
Det må kunne gøres bedre. Så prøv at høre her. Hvis problemet er, at den vestlige verden overforbruger, er løsningen at begrænse forbruget. Det kan ikke ske med tvang, så der må motivation til. Hvad motiverer forbrugere til at forbruge? Det gør behov. Men behov er ikke naturkonstanter. De formgives, og de behøvede ting opfylder ikke kun biologiske behov, men især behovet for anerkendelse. Behov skabes i naturen, men "sættes", som Hegel siger, i samfundet. 
Hvem "sætter" behovene og viser os ting, som er værd at behøve? Det gør reklamen, som fylder offentlige rum og massemedier med billeder af smukke mennesker, ting og interiører. De oplyser om forbrug og lokker til forbrug. Men hvis ting er nødvendige, har de ikke reklamebehov. Det nødvendige vil folk selv opsøge. Reklamen får os til at behøve det overflødige. Kapitalisme er luksus, en stadig forvandling af luksusbehov til almindelige behov, en stadig påførsel af mangel til folk, som er historisk rige.
Nøgne varer
Så hvad med at forbyde reklame og den insisterende massage af behovene, hvor varer, sex og anerkendelse behændigt flettes sammen? Man behøver ikke forbyde oplysning om varer, kun billeder af varer og af de mennesker, som bruger dem, og de interiører, de bruges i. Kun billeder af de nøgne ting, ikke af nøgne brugere. 
De stiliserede reklamebilleder er et paradisisk narkotika, der konfronterer en gudsforladt hverdag og fylder den med rastløshed, længsel og sygelig lyst til at købe. Så ingen kæmpestore posters i byrummet, ingen halvt påklædte modeller, som stirrer intenst på én fra avissiderne en uforberedt mandag morgen, ingen strømme af tilbudsaviser, ingen afbrydelser af tv-film, intet øredøvende markskrigeri.
Allerede mens disse sætninger skrives, kan man høre en stigende rumlen i horisonten. Mange stemmer forener sig i en rasende protest, hvis motiver hentes fra alle kasser. Æstetik, moral, menneskelige hensyn, afvisning af formynderi, ytringsfrihed, beskæftigelse, alt mobiliseres. Er det ikke ussel statstvang, som griber ind i markedets frihed? Skal de offentlige rum forarmes med billedforbud, så byerne bliver sterile og puritanske? Skal virksomheder ikke kunne ytre sig, som de vil? Og hvad med de sektorer, som bliver ramt i hjertekulen? Vil det ikke betyde massiv arbejdsløshed, ikke blot i reklamebranchen, men også i mediebranchen, som lever af reklameindtægter, i tøjbranchen og duftbranchen og dingenotbranchen og bilbranchen og rejsebranchen og sodavandsbranchen og - enhver kan lukke sin avis op, gå en tur i byen eller se reklame-tv for at fortsætte listen. Arbejdsløshed rammer selektivt, så forbud mod reklame vil betyde ødelagte skæbner, brudte familier og grædende børn. Det vil være ondt.
En beskeden start?
For tiden er arbejdsløsheden historisk lav. Alle er i arbejde, undtagen de som ikke kan, og de som stædigt ikke vil. Vi bliver rigere år for år, nogle mere end andre. Økonomisk klapper vi i hænderne, økologisk løber tårerne ned af kinderne. For det kan ikke fortsætte, når Kinas, Indiens og Brasiliens milliarder af mennesker gør krav på vestlig levestandard. Blot vil ingen stoppe. De rige er arrogante, de fattige har ret til mere, middelklassen keder sig og bruger tiden på at shoppe. 
Så hvor kan man gribe ind? Er forbud mod billedreklame ikke en beskeden begyndelse på noget, som enten kan komme velordnet, som regulering, eller kaotisk, som krig og katastrofe? 
Lyseslukker
Da appeller til privat indsats vil have en beskeden effekt, må der politisk styring til. På store firehjulstrækkere kan man se klistermærker, hvor der står "Jeg er hamrende ligeglad med miljøet" eller "Den benzin, du sparer, bruger jeg". Det er svært for folk ikke at føle sig lidt til grin, når de skruer ned for blusset, og slukker man for lyset eller opfordrer til nedkøling af de hede ønsker, modtager man ikke solid støtte fra ægtefællen m/k eller børnene. Man er ingen miljøbevidst helt, men en trist lyseslukker.
Men kan politikerne magte det, som deres vælgere ikke kan? Ifølge John Stuart Mill er det demokratiets store fortrin, at alle interesser kommer til orde og kan sætte fingeraftryk på den førte politik. Hver interesse har ret i forhold til sin tyngde, altså det antal medlemmer den kan mobilisere i Folketinget. Ingen politiker kan løbe hurtigere ind i fremtiden end de vælgere, han eller hun skal stå til regnskab for til næste valg. 
Alle vælgere, rig og fattig, arbejde og bistand, gammeldansker og nydansker, ønsker mere forbrug. Kun politikere, som er grebet af sære dødsønsker eller ikke genopstiller, vil foreslå et reklameforbud, som umiddelbart vil nedsætte forbruget, øge arbejdsløsheden og begrænse midlerne til velfærd. Hvilken politiker vil gribe negativt ind i hverdagen hos tusinder af vælgere?
Kan teknologien hjælpe?
Loyalitet for ens eget liv er større end loyalitet for verdens fremtid. Er man sulten, æder man gerne den sidste dronte på jorden. Samtidig er moderne samfund så forviklede systemer af arbejde og behov, at selv et beskedent indgreb for at begrænse væksten vil sende trykbølger ud i systemet som helhed. Med al respekt for den offentlige administration er den formentlig ude af stand til at opfange og tæmme alle følgevirkninger.
 Men hvad med teknologien? Kan vi effektivisere os til en kombination af vækst og bæredygtighed? Forleden så jeg en notits på forsiden af Børsen. Den handlede om en virksomhed, som ville øge sin vækst ved at ride den grønne bølge. På markedet er miljøhensyn blot endnu en faktor, man kan tage i betragtning, når man skal præsentere et godt årsregnskab.
Er der en konklusion? Det er der selvfølgelig: Kaos er den bedste, men ikke den mest behagelige læremester. 


