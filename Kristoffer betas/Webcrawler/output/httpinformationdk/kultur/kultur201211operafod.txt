Opera og fodbold skal ses i biografen
Biograferne lægger sæder til stadig flere events: fodboldkampe, kongelige fester, livestreamede operaer og teaterstykker. Selv om forevisning af spillefilm stadig er biografernes primære funktion, så vil udviklingen – som er en følge af digitaliseringen – på sigt kunne ændre biografen som rum
Swing. Biograferne lægger i stigende grad rum til sportsbegivenheder, koncerter, konferencer, undervisning og så videre. Her er det den amerikanske filminstruktør Woody Allen, som i 2011 optrådte i Imperial Biografen i København sammen med sit swingband.

Superbowl-fest med Budwiser og cheerleaders. Oscarprisuddeling med champagne og gæster i kjole og hvidt. Livestreamede fodboldkampe i 3D. Teaterstykker. Operaer fra The Metropolitan i New York. Koncerter. Barnedåb i kongehuset. Biograferne er de seneste år begyndt at udvide repertoiret kraftigt, og biografen bliver dermed noget andet og mere end bare et sted, hvor man kommer for at se spillefilm. Det mener formanden for Danske Biografer, Kim Petersen:»Det bliver mere en social begivenhed at gå i biografen, når man kommer til den her slags arrangementer,« siger han.Samme erfaring har man i flere af de biografer, som har forsøgt sig med det, som biograferne selv kalder ’alternativt indhold’. Blandt andet i CinemaxX:»Det sociale element er vigtigt. Det er det også, når man går i biografen og ser en normal spillefilm, men det bliver tydeligere, når vi eksempelvis viser en fodboldkamp. Der er måske ikke helt det samme behov for dæmpet lys og fordybelse, som der er ved en spillefilm – så der er mere plads til fællesskabet i salen. Det er noget, man dyrker sammen med andre, som har den samme interesse. En af vores største succeser er at vise Super Bowl, og der er det helt sikkert det sociale element, der trækker,« siger administrerende direktør i CinemaxX, Kim Brochdorf. Samme oplevelse har man i den frivilligt drevne Hvalsø Bio, hvor Peter Langager er bestyrelsesformand. Her er man begyndt at vise operaer fra The Metropolitan – med stor succes:»Vi har som regel solgt tre fjerdedele af billetterne kort efter, at de kommer til salg – og vi har flere hundrede faste kunder. Så lægger vi en pause ind med buffet og et glas vin. Det er en oplevelse, man køber,« siger han.Blevet muligtDe alternative biografarrangementer startede for alvor for omkring fem år siden. Siden er de vokset massivt i omfang. Når det er blevet så udbredt skyldes det digitaliseringen, fortæller Kim Petersen fra Danske Biografer: »Tidligere skulle man jo først have det over på filmrulle. Det behøver man jo ikke i dag, hvor man kan streame live fra begivenheder over alt i verden.«På den måde er digitaliseringen både godt nyt og skidt nyt for biograferne, mener medforfatter til bogen Københavns Biografer, Hans Christian Christiansen, som også er ekstern lektor på RUC og kommunikationsansvarlig på AVU-medier:»Digitaliseringen har skabt en mængde nye platforme for formidling og levende billeder – og det har skabt en ny konkurrencesituation. Publikum ser nu film på iPads, pc’er, mobiltelefoner og en række andre medier. På den anden side giver digitaliseringen så biograferne nogle nye muligheder, blandt andet for formidling af live-events og mere nicheprægede begivenheder. Sport, koncerter, konferencer, undervisning og så videre.« Netop derfor bliver fællesskaberne – og alt det omkring selve visningen – også et vigtigt argument for biograferne, mener han. Hvor stor en del de alternative arrangementer kommer til at udgøre af biografernes samlede omsætning er der ikke enighed om i branchen. Nordisk Films har været blandt de første herhjemme til at implementere de alternative events – blandt andet kunne man i Imperial se kampen mellem Danmark og Holland i 3D ved VM i Sydafrika i 2010, ligesom den årlige oscaruddeling også er blevet en fast begivenhed for biografen. Men trods succes med flere arrangementer mener marketingsdirektør, Jacob Elkær-Hansen ikke, at det alternative indhold vil ændre biograferne fuldstændig:»Jeg kender ikke nogen biografer, hvor det fylder mere end fem procent af omsætningen. Det gode ved det er, at vi kan lokke nogle folk i biografen, som vi ellers ikke har fat i. Eksempelvis operagæsterne. Og vi viste en dødsmetal-koncert fra Sofia, hvor vi tilsyneladende også ramte helt plet hos et særligt metal-segment. Man kan også tage en lidt højere billetpris, hvilket selvfølgelig også er positivt. Men vores primære forretning er at vise film, og jeg ser er ikke tendenser til, at det ændrer sig radikalt. Det andet er et supplement,« siger Jacob Elkær-Hansen.Hos Cinemaxx er man mere åbne overfor en udvikling: »Jeg tror, at på den meget lange bane, kan det blive en væsentlig del af birgrafernes forretningsgrundlag,« siger Kim Brochdorf.SpillefilmsdominansAt biografen skulle ændre karakter på grund af den digitale udvikling er bestemt ikke et utænkeligt scenarie, mener Hans-Christian Christiansen. Spillefilmene har været synonym med biografer i de seneste årtier, men det kan ændre sig – og da de første biografer opstod var biografen også et andet rum end det, vi kender i dag: »Biograferne har rødder i 1900-tallets vaudeviller og teatershow – og den oprindelige biografoplevelse mindede faktisk en hel del om den måde, vi i dag ser tv på: Den tidlige biografoplevelse var således karakteriseret ved et program bestående af en række meget forskellige filmsekvenser – nyheder, korte film, spillefilm, dokumentar og så videre. Og præsenteret for et publikum, som ret tilfældigt bevægede sig ud og ind ad biografen,« siger Hans-Christian Hansen:»Først senere fik vi det, som vi i dag forbinder med at gå i biografen: at vi sidder i mørket, glemmer vores omgivelser og lader os forføre af en spillefilm. Ligesom tv har oplevelsen af at se film i biografen ændret sig meget op gennem historien – og der er absolut ikke noget nyt i, at den teknologiske udvikling ændrer vores måde at opleve levende billeder på.«Tværtimod, mener han: »Historien om biografen er jo i høj grad historien om, hvordan mediet har tilpasset sig nye tider og teknologier.«
