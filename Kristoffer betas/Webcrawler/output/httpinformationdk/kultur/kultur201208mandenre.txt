Manden, der redte sin sideskilning med dæmoni
Henning Moritzen var en af vores allerstørste skuespillere – og en af de flotteste. Alligevel fik han sit internationale gennembrud i sin karrieres mest modbydelige figur som incestfaderen i ’Festen’
Uanset rollen formåede Henning Moritzen at levendegøre nydeligheden  – både i ’Festen’ og i sin 60 år lange karriere som helhed.


 Pænheden var Henning Moritzens kendemærke som skuespiller. Alligevel var det dæmonien, der gjorde ham til stjerne, da han som 70-årig spillede faderen i Thomas Vinterbergs film Festen – og her skabte et uhyggeligt troværdigt portræt af en pædofil far, der afsløres.
Henning Moritzen spillede her på alle erfaringerne fra sit store rolleregister gennem et halvt århundrede: Roller som charmerende adelsmænd med lystslotte, nydelige forretningsmænd i strandvejsvillaer og ordentlige ægtemænd i pæne parcelhuskvarterer. Erasmus Montanus’er og charlataner, bankmænd og livsløgnere. Og mænd, der var verdensfjerne og ude af stand til at klare sig uden en altopofrende kvinde – som hans distræte digter i Poeten og Lillemor.
Nu er Henning Moritzen død, 84 år gammel. Han var en flot mand til det sidste. Lyshåret og kæk – og med den sideskilning, der blev hans generations adelsmærke. Han havde en naturlig høflighed over sig.
Hans teaterkarriere har haft perioder uden roller. Men hans nysgerrighed over for teatrets udvikling har været ubrudt. I de senere år har han kun besværligt kunne bevæge sig rundt med stok. Alligevel er han trofast dukket op til teaterpremiererne.
En af de sidste gange, jeg selv hilste på ham, var i marts til Kongen skal dø på Teatret ved Sorte Hest. Det var hans søn, Michael Moritzen, der havde iscenesat forestillingen, og Henning Moritzen virkede åbenlyst stolt over at se sin søns fortolkning af Ionescos absurde stykke. Hans egen instruktørerfaring var bred – fra Jeppe på Bjerget til Hesteguden, Henrik IV og Dage på en Sky.
Oplagt førsteelsker
Henning Moritzen blev uddannet ved Privatteatrenes elevskole 1948-50. Han var ansat ved Det Kongelige Teater i 20 år. Så tog han fem år som freelancer, inden han gik tilbage til Det Kongelige Teater 1980-1998.
Han var den oplagte førsteelsker. Han var smuk og slank – og så kunne han synge. Han kunne være nobel i slåbrok – og forførende i slips og overskæg. Og han kunne mere end overbevise som jazzpianist. Hans optræden i Ernst Bruun Olsens Teenagerlove i 1964 var med til at udødeliggøre Det Kongelige Teaters allerførste musical. Henning Moritzen spillede over for Bodil Kjer, men den gnistrende charmerende Lise Ringheim spillede også med – Henning Moritzens elskede hustru, som han nåede at være sammen med i 40 år, inden hun døde i 1994.
Charmerende sjuft
Selv udtalte han i et interview med Birgitte Grue til B.T. i 2000, at han aldrig blev sat i bås. Alligevel har han tilsyneladende overrasket mest i roller, der lå langt fra nydelighed. Roser og priser regnede i hvert fald ned over ham efter rollen som fidusmageren og kvindebedåreren fyrst Igor i Harry og Kammertjeneren i 1961. Som han siger til den strikkende servitrice: ’Måske kunne jeg komme hjem en aften og holde garn for dig?’
Men Henning Moritzens roller har ikke sådan været til at forudse. I 1971 spillede han kirkearkitekt i Leif Panduros Hjemme hos William i Palle Kjærulff-Schmidts instruktion. Og i Ingmar Bergmans legendariske opsætning af Misantropen på Det Kongelige Teater spillede han kyniker over for Ghita Nørby yndige Célimène i 1974.
Psykologisk Bohr-tolkning
Hans sidste store internationale teaterrolle var en fremragende psykologisk fortolkning af Niels Bohr i Michael Frayns stykke København på Betty Nansen Teatret i 1999 – instrueret af Peter Langdal.
»Moritzens krop vandrer omstændeligt over scenen, og hans blik zoomer kun langsomt. Men når det har fæstnet sig, giver det ikke slip igen, før det har registret, hvad det ville. Sådan må det have været at stå ansigt til ansigt med Bohr,«skrev jeg i min anmeldelse.
Og jeg mindes stadig fornemmelsen af, hvordan Henning Moritzens Bohr kæmpede mellem sine personlige sønnefølelser for Søren Pilmarks Heisenberg og sit strategiske ansvar i forhold til atombombeudviklingen.
Brænder ikke op
Tilbage i 1973 skrev teateranmelderen Jens Kistrup om Henning Moritzen: »Han har det tilfælles med Poul Reumert, at der altid er et vist forbehold, en distance over hans spil. Han udleverer sig ikke. Han brænder ikke op i sine roller.«
Til gengæld har han fået tilskuere til at brænde indeni: Af forelskelse og af væmmelse. Og af brækvorn lede. I hans rolle som faderen i Festen var det, som om han samlede et langt livs forståelse af mænd med magt og mænd uden selvindsigt. Og så transformerede han sin fyldige krop til at hylster for selvtilfredshed og ydmygelse, så man sad i biografen og fik kvalme.
Selv sagde han følgende om rollen, da Malin Schmidt interviewede ham for et halvt år siden til Information:
»Jeg tænkte mig længe om, inden jeg sagde ja, for sådan noget med incest kan jeg ikke engang holde ud at læse om i aviserne. Men jeg fandt et lille stikord, og det var, at min kone i filmen siger om drengen, der står og anklager mig: ’Ja, han er vel nok meget fantasifuld’. Og så tænkte jeg, nå ja, det behøver måske ikke at være sandt alt sammen, og det hjalp mig igennem. Jeg blev nødt til at minimere forbrydelsen for mig selv.«
Måske var det denne fornægtelse, som han brugte som sit alibi – og som fik os til at tro på ham hele vejen.
Uanset hvordan så formåede han at levendegøre nydeligheden – både i Festen og i sin 60 år lange karriere som helhed. For så brat at vende nydeligheden på vrangen og skabe uforglemmelig menneskekunst.

