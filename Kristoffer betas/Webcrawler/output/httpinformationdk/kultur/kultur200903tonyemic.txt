To nye Michelin-stjerner tils pisetempler i København



 Der er to nye stjerner til danske restauranter, og samtidig er der ingen danske restauranter, der mister deres i forvejen hårdt optjente af slagsen. Således er den københavnske toprestaurant Noma fortsat den eneste danske restaurant med hele to stjerner i guiden, mens de to nye på listen er Kokkeriet og Nimb Herman, der begge ligger i København.
Sådan lyder budskabet i den opdaterede Michelinguide, der blev offentliggjort i går. På Nimb Herman i Tivoli er køkkenchef Thomas Herman ikke overraskende begejstret.
"Det er svært at beskrive, og vi skal vist lige sluge den og vænne os til tanken. Vi havde håbet på at få en rising star, for det syntes vi, vi er gode nok til, men vi er overordentligt glade for den stjerne, vi har fået, siger han til Ritzau. På spørgsmålet, hvad en Michelinstjerne giver ud over masser af selvtillid, svarer Thomas Herman.
"Det giver os en fornemmelse af, at vi er på rette vej, og det giver en masse energi til sommersæsonen."
 Og er Thomas Herman bekymret for, om finanskrisen afholder folk fra at gå på restauranter i luksusklassen, så skjuler han det godt.
"I København er der masser af gourmet-restauranter, og så må vi jo bare håbe, at vores produkt rammer mere plet end det, de andre leverer. Og jeg føler, at vores produkt med moderniseret dansk mad rammer ganske bredt. Bearnaise, flødesauce og pigvar kan folk fandeme godt lide," siger han. Den nye Michelinstjerne vil i aften blive fejret med et gratis glas champagne til gæsterne på restauranten. 
ritzau 

