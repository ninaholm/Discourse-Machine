Med det sorte bælte på hjernen
Verdens farligste cowboy og politisk kommentator Chuck Norris fylder 70 år i dag


 Fordi actionhelte er et så relativt nyt fænomen, er det først i disse år, vi ser, hvor svært det er for en actionhelt at blive gammel. Al den respekt for al den styrke, men hvad nu når styrken svinder? Arnold Schwarzenegger løste sit livs efterårskrise ved at blive guvernør i Californien; også dagens fødselar Chuck Norris har forsøgt at overføre sin kropslige råstyrke til de politiske muskler i hjernen.
En stakkels dreng
Norris voksede op som en svagelig og mobbet halvblodsdreng i Oklahomo # (to af hans bedsteforældre var cherokee-indianere). Det lagde grunden for en livslang fascination af kamp – og som voksen blev Norris seks gange mester i karate og fik det sorte bælte, før han brød igennem som kampsportsskue­spiller i Bruce Lee-filmen Dragen slår til igen i 1972. Gennem årtier har Norris været kendt som en af de actionhelte, der brugte de allermest knasende lydeffekter i sine filmslagsmål, men i de seneste år har han udviklet sin karakter til en helt ny rolle. Med bogen Black Belt Patriotism som manifest har Norris kastet sig ind i kampen mod præsident Obama og den relativistiske, kommunistiske, gudsbespottende fare, der truer Amerika. 
Således kan man i Norris’ ugentlige klumme på den højreorienterede portal WorldNetDaily læse Norris filosofere om, hvorfor Obama altid beskytter muslimerne og kritiserer de kristne. Om, hvorvidt Jomfru Maria ville have beholdt Jesu foster i maven, hvis hun havde haft adgang til Obamacare – offentlig sygeforsikring. Og om en række andre politiske emner, hvis fællestræk er, at konservative, patriotiske amerikanske værdier er under angreb.
Volden
Og som Norris tidligere har sagt: »Jeg starter ikke volden; jeg gengælder.«
Alt det har gjort Norris til en populær figur i den såkaldte Tea Party-protestbevægelse af amerikanske konservative. Det har dog også som en bivirkning startet et populært internetfænomen ved navn Chuck Norris facts: Såkaldte faktoider, som angiveligt handler om Norris, men i virkeligheden gør grin med ham. Her er to af dem: »Chuck Norris sover ikke. Han venter.« Og: »Da Gud sagde ’Lad der blive lys,’ svarede Chuck Norris: ’Spørg pænt.’«

