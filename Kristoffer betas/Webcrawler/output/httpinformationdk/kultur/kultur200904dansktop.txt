Dansktoppen i ny krig mod musiksnobberiet
En gammel schlager om god og dårlig smag er brudt ud på den danske musikscene. Dansktopmusikerne føler sig presset ud af DR, efter dansktoppen er blevet isoleret på en ny DAB-kanal og kalder DR's ledelse arrogant, snobbet og i konflikt med public service-loven. En af landets mest populære musikgenre er stadig ikke velkommen i det gode selskab
Selv om Lindy og Peter Aldahl i efteråret lå nummer et på dansktop-hitlisten i 15 uger i træk, er de aldrig blevet spillet på DR.

Dansktopbandet Aldahl lå i efteråret 15 uger i træk nummer et på den officielle dansktophitliste med sangen 'En hel million'. Sangen handler om en mand, der er så flink og så glad for sit liv, at hvis han vandt en hel million "ville han dele den med no'en". 15 uger er ligeså længe, som man kan ligge nummer 1 på den hitliste, og det er anden gang, far og søn - Peter og Lindy Aldahl - fik den ære med et af deres numre. Alligevel har bandet aldrig fundet vej til DR's playlister. Faktisk har publicservicestationen ikke spillet et nummer med Aldahl én eneste gang, og det undrer duoens ældste medlem Peter Aldahl."Ja, det er sgu da godt træls, for at sige det på jysk," siger han."Jeg ved ikke, hvorfor det absolut skal være sådan, men der må jo være nogen ovre i København, der ikke kan lide det, vi laver. Jeg ved ellers, der er mange, der er glade for vores musik, og vi har nok af arbejde her i Jylland."Aldahl er ikke alene om at føle sig dømt ude af det gode selskab. Efter DR har besluttet at skubbe dansktopmusikken helt ud af FM-båndet for kun at spille genren på DAB-kanaler, har prominente navne som Keld og Hilda, Lis og Per, Birthe Kjær og Ib Grønbech åbent erklæret krig mod 'musiksnobberiet'."Vi er blevet behandlet nedladende i årevis af dem, der tror, de har patent på at vide, hvad danskerne skal lytte til," siger en vred Keld Heick til Ekstra Bladet og fortsætter:"DR og andre meningsdannere kan da ikke bare sige, at én musikgenre er bedre end en anden, men det er præcis det, de har gjort."DR har forholdt sig temmelig lavmælt i debatten, og det frustrerer dansktopperne, der kalder radiostationen for arrogant og snobbet overfor de hundredetusinde af danseglade mennesker, der weekend efter weekend fylder op i landets haller og kroer."Dansktoppen er en af de mest populære musikgenre rundt omkring i landet overhovedet," siger radiovært Ole Hansen fra Albertslund Nærradio, der også er redaktør af nyhedsportalen dansktopnyt.dk."Så hvorfor helvede vil de ikke spille det i radioen? Jeg føler, DR er helt ligeglad med det publikum, der er over 40. De gider ikke engang tage til genmæle i debatten"Gammel schlagerDebatten om dansktopmusikken har nærmest eksisteret, siden genren brød igennem i starten af 60'erne, forklarer Henrik Smith-Sivertsen. Han har skrevet ph. d-afhandling om dansktoppen og er i øjeblikket ved at lægge sidste hånd på en ny bog om hele scenen og kulturen omkring musikken. Dansktoppen startede som direkte oversættelse af engelske hits, og allerede i 1961 opstod den første debat om musikkens kvalitet."Ekstra Bladet lavede i 1961 en meget grundig undersøgelse af danskernes holdning til de danske tekster oven på en heftig debat om især refrænernes kvalitet. Den viste, at størstedelen af danskerne foretrak de danske versioner frem for de engelske, men selv den gang var der en enorm modstand fra det, man kunne kalde en kulturel elite eller de kulturradikale," siger Henrik Smith-Sivertsen. Han forklarer, at den store modstand mod den folkelige popkultur er et meget dansk fænomen, der opstår sammen med Poul Henningsens definition af poppen som 'ukunst'."I Danmark kan vi godt lide at tale om kunsten som noget meget fint og særligt ophøjet, og den meget hårde opdeling mellem pop og finkultur er en dansk tradition. Det fine i kunsten har siden 60'erne været det grænsesøgende og eksperimenterende, og derfor faldt både rock og jazzmusikken langt nemmere ind i den gode smag."Dansktoppen blev også lagt for had blandt rockmusikerne, fortæller Henrik Smith-Sivertsen, for den livsglade, dansksprogede syng-med-sang falder på alle de vigtigste selvforståelser af kunstens kvalitetsparametre."Dansktoppens præmisser er, at den skal være dansksproget, glad og hverdagslig, mens rockens udgangspunkt og vigtigste mål er autenticitet. Rocken skal helst være dysfunktionel, grænseoverskridende og på sit eget sprog, og det passer bare ikke sammen med oversatte tekster om livsglæde i hverdagen."Fordomme og afsmagDansktoppen har stadig et solidt tag i danskerne og særligt blandt dem over 50. Flere hundredetusinde danskere fylder hver weekend ud på dansegulvene rundt omkring i landet, og flere millioner cd'er ryger stadig over disken. Ifølge Henrik Smith-Sivertsen findes der mange fordomme om disse fans - at de er småborgerlige tilhængere af det bestående og Dansk Folkeparti, og en del af det er sandt, medgiver han. Men faktisk har dansktoppen fat langt bredere end det."Jeg foretog nogle valgundersøgelser til en række af de koncerter, jeg var med til, og der var resultatet slet ikke så sort-hvide. Mens der til koncerter med Susanne Lana og Richard Ragnvald var en stor tilslutning til borgerlige partier som Dansk Folkeparti og Venstre, var der for eksempel et ret stort flertal af SF'ere til Lis og Pers koncerter," siger Henrik Smith-Sivertsen.At DR nu har valgt at udfase dansktoppen fra hovedkanalerne overrasker ikke Henrik Smith-Sivertsen. Selv om genren har en enorm fanskare er der også en stor gruppe mennesker, der føler mere end bare afsmag overfor Richard Ragnvald og de andre."Det er en nedskrevet strategi for DR at spille det, befolkningen gerne vil høre, men ifølge deres egne lytterundersøgelser er der for mange, der støder sig på dansktoppen, og derfor er den røget ud af sendefladen - det samme gælder heavy metal. Nogen kan simpelthen ikke holde det ud. Men derfor kunne man måske godt diskutere, om DR overholder sine public service-forpligtelser."Ole Hansen fra Albertslund Lokalradio er ikke i tvivl om, at DR groft forsømmer sine forpligtelser over for public service-loven."P4 er lavet til et publikum på plus 40, men alligevel jublede man højlydt, da en undersøgelse for nyligt viste, at kanalen havde fået flere lyttere blandt de unge. Der er jo ikke noget for dem over 50. Og vi har ikke en DAB-radio og sidder ikke ved computeren. Det er ikke public service for mig at se," siger Ole Hansen"Men det værste er, at man ødelægger hele vækstlaget for musikken. Der kommer jo ikke en ny Kisser og Søren eller Lis og Per, fordi vi aldrig får det hørt. Det er direkte udviklingshæmmende. Det er nærmest blevet en undergrundsmusikscene."
