Kan byerne blive fri for reklamer?
Først gjorde de det i São Paulo, senere fulgte Chennai, Grenoble og Teheran med, og, ja, endog i New York og Paris er der bevægelser i gang, som vil forbyde eller begrænse de udendørs reklamemedier
Reklamerne i byrummet har forlængst betydet, at vi er kommet til at acceptere både deres placeringer og funktion som naturlige elementer i bymiljøet.


 Det var noget sært ved udsigten, men hvad? Da jeg kiggede ud af et hotelvindue i São Paulo, blev mit blik fanget af et stort digitaldisplay på toppen af en af millionbyens lidt mindre himmelstræbende skyskrabere. I blinkende tal gav displayet løbende besked om klokkeslæt og temperatur. Hvorfor skulle det vække min undren?
Først senere, da en kollega fortalte mig, at São Paulo har forbudt billboard-reklamer, gik der en prås op for mig. De blinkende tal var den eneste synlige skiltning, der forsøgte at tiltrække min opmærksomhed. Som indfødt newyorker har jeg altid været vant til vedvarende landskaber af logoer og produktpræsentationer – en horisont af reklamer, der alle kappes om mit synsfelt.
I fravær af regulering kan vildtvoksende udendørsreklamer overtage en by. I begyndelsen af 2000’erne var São Paulo begyndt at lide kvælningsdøden i skilteskovens smog. Men at regulere, hvem der kunne reklamere med hvad og hvor, viste sig vanskeligt. Derfor tog bystyret det hidtil usete skridt at forbyde al reklame i byrummet. I 2007 iværksatte borgmester Gilberto Kassab lovinitiativet Lei Cidade Limpa (’lov om ren by’), der kategoriserede udendørs reklamer som ’visuel forurening’. På et enkelt år lod bystyret over 15.000 billboards og 300.000 overdimensionerede butiksfacader fjerne.
Men det var kun begyndelsen. Fra Bristol til Teheran er der i løbet af det sidste årti fremspiret en global bevægelse, der har sat sig for at befri vores byer for reklamer. I den spiller borgergrupper, kunstnere og aktivister de toneangivende roller. Etienne Lavie, for eksempel, har forsøgt at forestille sig, hvordan byer ville se ud, hvis motiver fra klassiske malerier tog udendørsreklamernes plads. Et team af softwareudviklere i New York har skabt No Ad, en såkaldt ’udvidet virkeligheds’-applikation, der renser New Yorks undergrundsbane for reklamebannere og erstatter dem med kunst, og i 2008 forsøgte en gruppe Bristol-borgere (dog uden held) at få bystyret til at forbyde reklamer i byrummet.
En del af det nye pres for at forbyde reklamer i byer er dog også udgået fra netop kommunalbestyrelser. I 2009 forbød bystyret i Chennai i Indien opstilling af flere reklametavler, og nogle amerikanske stater, herunder Vermont, Maine, Hawaii, og Alaska har valgt at være helt billboard-fri. I 2011 vedtog bystyret i Paris en plan om på sigt at nedbringe antallet af reklametavler med en tredjedel. Og tidligere i år lod Teheran alle sine 1.500 reklame-billboards erstatte med kunst – dog kun i ti dage.
’Visuel forurening’ er dog mere end overfladesnavs: Billboardreklamer er intimt flettet sammen med arkitekturen i vores byer. Mens vi i andre medier – til en vis grad – kan fravælge at blive eksponeret for reklamer, har de såkaldte outdoor-medier viklet sig uløseligt ind i vores miljø. Som reklameudbyderen Capitol Outdoor lover på deres hjemmeside: »Udendørsreklamer ... inkorporerer dine målrettede branding-budskaber i dagligdagens landskab af pendlere og bliver del af selve i strukturen i det livs- og arbejdsmiljø, hvor de placeres«.
Det daglige bytapet
Udendørsreklamernes påtrængende tilstedeværelse i byrummet har forlængst betydet, at vi er kommet til at tage dem for givet og er kommet til at acceptere både deres placeringer og funktion som naturlige elementer i bymiljøet.
»Outdoor-medier er blevet del af folks daglige bytapet ... og de sammenknytter daglige tænkemåder med reklamens bud«, siger Anne Cronin, forsker i reklamer og bylandskaber ved University of Lancaster. Hendes pointe gentages selvbevidst af reklameudbyder Clear Channel Outdoor, som praler: »Når brands reklamerer i vores gadestrukturer, bliver de del af det offentlige sociale rum og glider ind i menneskers tanker og samtaler«.
I et essay beskrev forfatteren Zadie Smith for nylig, hvordan en reklametavle ud for hendes Manhattan lejlighed havde den virkning.
»Uanset hvad der er på den mur, vil det altid være min udsigt. Den vil jeg se mere på, end jeg ser på himlen ... Billboarden overfor har en underbevidst effekt. Sidst var det en kampagne for high-end vodka, og mens jeg forsøgte at få mine børn ned i deres flyverdragter, ramt af vanlig hektisk hverdagsstress, gik det op for mig, at jeg dagdrømte om kolde martinier ... Men det er et stykke tid siden nu. Nu siger reklamen: Find din strand!
Find din strand? Det lyder ikke så slemt i en storbyjungle. Kunne det tænkes, at udendørsreklamerne faktisk føjer både kolorit, personlighed og atmosfære til vores byer? Outdoor Media Center, den britiske brancheforening for billboardudbydere, dyrker tydeligvis lige netop dén overbevisning. Ifølge foreningens brochure forholder det sig nemlig således, at »folk elsker udendørs reklamer, fordi de adspreder og underholder på deres egen særlige måde og kalder smilet frem på selv den mest bedrøvelige metrotur fra Cockfosters til Piccadilly«.
Hakker billboards ned
Uanset om Piccadilly-linjens pendlere og turisterne på Times Square måtte være begejstrede, er det nok tvivlsomt, om ret mange mennesker ligefrem elsker de udendørs reklamer. Selv David Ogilvy, almindeligt anerkendt som al moderne reklames fader, udtrykte sin foragt for mediet tilbage i 1963. »Mennesket er på sit mest usle, når han rejser et reklameskilt«, skrev Ogilvy og tilføjede: »Når jeg går på pension fra Madison Avenue, vil jeg starte et hemmeligt selskab af maskerede selvtægtsmænd, som rejser verden rundt på lydløse motorcykler og hakker billboards ned, når der går en sky for månen.«
Ogilvy fik aldrig rigtig samlet sin motorcykelbande, men til gengæld gik FN for nylig ind i debatten. Sidste år opfordrede, Farida Shaheed, FN’s særlige rapportør på området for kulturelle rettigheder, alle medlemsstater til at være særligt opmærksomme på den indflydelse, kommerciel reklame og markedsføring har på det offentlige rum.
»Det konstante bombardement af vores sanser bryder ind i vores kulturelle liv som en konstant fredsforstyrrer,« erklærede hun. Et udendørs reklameforbud ville være et tiltrængt skridt til at »genafbalancere brugen af det offentlige rum«, mente hun videre.
En sådan ’genafbalancering’ kan dog komme til at kræve en del mere end nedrivning af billboards. Det viser tilfældet São Paulo. Nazia Du Bois, der var en reklamechef i São Paulo ved forbuddets indførelse, bemærker, at da reklamerne kom ned, blev byen kastet ud i identitetskrise.
»São Paulo er en ret så uskøn betonjungle, og manglen på udendørs reklamer gjorde, at det blev sværere at ignorere«, siger hun.
»Bedre blev det ikke af, at mange af de tidligere reklamestandere blev ladt nøgne tilbage og samlede skidt i stedet. Det var trist at se på.«
Men også lærerigt: For da reklamerne forsvandt, kom skjult ulighed til syne, deriblandt udsynet til byens tarvelige favelaer, der tidligere blev blokeret af billboards. Uden reklamernes permaglød måtte byens borgere nu se på byens offentlige rum i et helt andet lys.
Bymiljøets afkroge
Den seneste og måske dristigste forsøg på at unbrande det offentlige rum stammer fra Grenoble, Frankrig, som sidste år blev den første by i Europa til at forbyde kommerciel gadereklame. Fra borgmesterkontoret erklærede man, at man havde truffet det valg »at frigøre det offentlige rum i Grenoble fra reklamer for i stedet at udvikle området til fordel for det offentlige udtryk«. 326 reklameskilte blev efterfølgende erstattet med kommunale opslagstavler og træer.
De Grenoble-borgere, jeg har talt med, lader dog ikke til at have bemærket nogen større forandringer i deres by. Det kan have noget at gøre med det faktum, at trods billboard-forbuddet har Grenoble langt fra skilt sig af med alle reklamer. Byens bus- og sporvognsdrift bliver således fortsat delvist finansieret af reklamer, indtil den nuværende kontrakt med JCDecaux, en franskbaseret multinational virksomhed, der primært beskæftiger sig med udendørs annoncering, udløber i 2019.
Dette rudiment af reklamer i den kollektive trafik er symbolsk for den større faustiske pagt mellem reklamen og byerne. For reklame bidrager også til at finansiere dele af byers infrastruktur – som for eksempel de foreslåede nye gratis Wifi-kabiner i New York – men som modydelse vil den gøre krav på at kunne snige sig semipermanent ind i bymiljøets afkroge. Helt at befri en by fra reklamer for at skabe en sand ny afbalancering af det offentlige rum vil forudsætte en lang proces, hvor offentlig infrastruktur vikles fri af private interesser.
At gå den vej, tegner til at blive dyr. Outdoor-medieselskaberne hævder, at byerne næppe vil have råd til at tilbagekøbe deres offentlige rum. Uden reklamens protektion vil den offentlige infrastruktur enten føre til enorme skattebyrder eller falde fra hinanden. Reklamer er vitterligt en vigtig indtægtskilde for mange byer.
Gradvis genindførelse
Og hvordan gik det så i São Paulo? Den er ikke længere reklamefri. Fem år efter Lei Cidade Limpa er byen påbegyndt en gradvist genindførelse af reklamer på en kontrolleret måde. Snarere end at lade tilfældige billboards genopsætte, kryber reklamerne dog mere metodisk ind i byens infrastruktur. »Reklame er mere organiseret i dag«, siger Janaína Silva, en kommunikationsmedarbejder i São Paulo.
»Nogle stoppesteder har interaktive paneler, så man kan søge på Google, se vejrudsigten osv. – de har stor praktisk nytteværdi.«
Førnævnte JCDecaux har også en 25-årig reklamekontrakt for vedligeholdelse af São Paulos offentlige ure, hvilket betyder, at virksomheden er ansvarlig for design, vedligeholdelse og markedsføring af reklame på 1.000 digitale ure – måske endda det ur, jeg så fra mit hotelvindue – som kun er reklamefrie i … hvem ved hvor længe?
Hos udendørsannoncørerne er der en voksende bekymring for, at en tendens til strengere regulering vil ramme branchen på pengepungen. Med bølgen af forbud går vi måske imod en tid med færre skrigende reklametavler, som presses ind i vores synsfelt. Men så vil reklamebranchen måske bare finde nye, mere subtile måder at invadere vores hjerner på. Ikke alene er reklamen allerede godt i gang med at tiltvinge sig adgang til vores smartphones, men i London er et nyt system taget i brug, hvor sporingsenheder gemt i skraldespande kan følge din færden og sende dig personlige beskeder over telefonen. Samtidig opvejer taxa-app-selskabet Uber at overdrage kundernes data til bystyret til gengæld for en mere gunstig regulering. Hertil kommer den vedvarende stigning i privatejede offentlige rum.
I takt med at ny teknologi åbner for, at reklamer kan eksistere overalt, bliver problemet med de aggressive billboards kun toppen af isbjerget.
© The Guardian og Information Oversat af Niels Ivar Larsen

