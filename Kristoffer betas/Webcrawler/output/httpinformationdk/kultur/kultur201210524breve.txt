524 breve til Otto
Auschwitz: Den svenske forfatter og journalist Elisabeth Åsbrink fik en dag overdraget 524 breve skrevet af fem jøder fra Wien til drengen Otto, som det i 1939 var lykkedes at sende til Sverige. Disse fem har hun kunnet give et liv og en død med sin bog, siger hun
Ikke fiktion. Elisabeth Åsbrink insisterer på, at det er ’sagprosa’, hun har skrevet, ikke fiktion. Det er heller ikke en dokumentarroman, fastslår hun, og   understreger gentagne gange, at alle facts er blevet kontrolleret og kan efterkontrolleres.

Det er sjældent, at en bog af en relativt ukendt journalist og forfatter vækker opmærksomhed verden rundt i samme øjeblik, den er udkommet. Men det skete for Elisabeth Åsbrinks Och i Wienerwald står träden kvar, der nu kommer på dansk. Ikke for sit emne, historien om en jødisk wienerdreng, der kommer til Sverige i 1939, men fordi Elisabeth Åsbrink kunne afsløre, at IKEA’s grundlægger, Ingvar Kamprad, blev overvåget af det svenske Allmänna Säkerhetspolisen (tidligere Säpo, red.), og at de i 1943 havde oprettet en sagsmappe på ham under rubrikken ’nazist’. Elisabeth Åsbrink havde i 2010 interviewet Kamprad til bogen, fordi han på trods af sine anskuelser havde dannet et nært venskab med hendes egen hovedperson, Otto, og under denne samtale afslørede han, at han stadig var fuld af beundring for fascistlederen Per Engdahl.»Det er virkelig bemærkelsesværdigt,« påpeger hun, »for Per Engdahl fik først sin storhedstid som højreekstremist efter krigen. Det var ham, der grundlagde den Nysvenske Bevægelse, som opbyggede den europæiske højreekstremisme, der danner grundlaget for hele nutidens højreekstreme Europa.«»Men ikke et ord om, at han havde været nazist. Kamprads taktik gik ud på kun at erkende, hvad han blev afsløret i,« konstaterer Elisabeth Åsbrink, der gennemførte interview-et til bogen, før hun fandt Säpos sagsakter.»Siden kunne jeg ikke få et interview med ham,« smiler hun og fortæller, at hun den første uge, efter at bogen var udkommet, hver dag sad med to telefoner, én for hvert øre, fordi den samlede verdenspresse ringede hende op.De jødekristne børnMen det var noget helt andet, hun var ude på. En dag blev hun opsøgt af en kvinde, hun havde mødt til en koncert, og fik overdraget 524 breve, sorteret efter dato og ombundet med gavebånd. Elisabeth Åsbrink vidste i begyndelsen slet ikke, om hun ville have dem, så hun lagde dem væk – i en IKEA-kasse.Senere kunne hun ikke tænke på andet, skriver hun i bogen, hvor imidlertid kun 51 af brevene har fundet plads.»Jeg tog hele tiden flere og flere ud og skrev dem ind i beretningen. Jeg har forsøgt at vælge de breve, som driver handlingen fremad,« forklarer hun.Brevene er til Otto fra forældrene, Pepi og Lisl, hans mostre, Grethe og Nuny, samt Nunys mand, Paul, og der står ganske rigtigt de samme ting igen og igen. Indtil 1944, hvor forældrene bliver transporteret fra Theresienstadt til Auschwitz. Derefter er der tavshed. Mostrene og onklen er allerede døde året før, skudt. Otto selv er undsluppet til Sverige med en transport ’jødekristne’ børn, arrangeret af den svenske Israelmission i Wien. Missionen var at døbe jøder. For som Elisabeth Åsbrink forklarer:»Ifølge lederen af missionens teologi var jøderne Guds udvalgte folk. Men de forstod ikke, at Jesus var Messias og begik en grusom forbrydelse mod ham. Alt, hvad der siden er hændt jøderne, er Guds straf for korsfæstelsen, og derfor er det en kristen pligt at redde dem fra den jødiske skæbne ved at døbe så mange som muligt.«Ottos familie var ikke ortodoks, de fejrede jul og spiste flæskesteg. De troede også på Gud, ikke ligefrem den kristne treeninghedsgud, men – Gud. Otto var blandt dem, der i hast blev døbt.Ikke fiktionHan er 13 år, da han kommer til Sverige og anbringes på børnehjem. Indimellem brevene hjemmefra fletter Elisabeth Åsbrink skildringen af den historiske udvikling og især af den svenske antisemitisme før krigen samt brudstykker af Ottos liv i Sverige, hans følelser og gøremål. Dette til trods for, at hun ikke har et eneste brev fra Otto selv og ikke har kunnet tale med ham, da han er død.Alligevel insisterer hun på, at det er ’sagprosa’, hun har skrevet, ikke fiktion. Det er heller ikke en dokumentarroman, fastslår hun.»Jeg tror, at det, der forvirrer folk, er, at min journalistiske research er blevet formidlet i et poetisk sprog,« siger hun, og understreger gentagne gange, at alle facts er blevet kontrolleret og kan efterkontrolleres.Men jeg tvivler ikke på researchen, jeg er mere interesseret i, hvordan hun har konstrueret Otto, som hun ingen vidnesbyrd har fra.Heller ikke Otto er dog fiktion så meget, som man skulle tro, siger hun. »Man får megen information gennem 524 breve. Hvis forældrene har skrevet, at det er godt, at han arbejder med kartoffelhøsten, og at han har fået lønforhøjelse, så han har råd til støvler i det kolde, våde vejr, så skildrer jeg november, kartoffelhøsten og købet af støvlerne.«Hun har dog indflettet enkelte minder, der er fiktion i den forstand, at de ikke er Ottos egne, erkender hun.»Jeg fandt to børn, der ankom med samme tog som Otto, herunder en næsten jævnaldrende pige, hun var 11 år. Hun fortalte om, hvordan det var at stå på perronen, at stige på toget osv. Det har jeg brugt. Hun fortalte også, at de vidste, hvilke lærere på skolen der var nazister. Indtil Anschluss bar disse hagekorsnålen på bagsiden af reverset, men i frikvartererne sneg børnene sig rundt og fandt nålene på frakkerne. Det er ikke Ottos erindring, men det er et autentisk minde, så det har jeg også brugt.«»Endelig fortalte det andet barn, at skrædderen, der boede ved siden af dem, satte hagekorsvimpler på sin motorcykel dagen efter Anschluss, og at han grinede triumferende. Også det minde har jeg givet til Otto.«Vreden– Jeg tænker på sådan noget, som at du skildrer, hvordan vreden vokser i ham. Hvordan kan du vide det?»Jeg havde på forhånd en følelse af, at Otto var blevet en disharmonisk og kantet person. Han kom fra et miljø, hvor alle fem familiemedlemmer dyrkede ham som deres strålende midtpunkt, han var intelligent, og han må have haft et stærkt selvbillede. Så bliver han flygtning, tjenestedreng på landet og sat 100 år tilbage i tiden i forhold til Wien med dens cafeer, opera, uddannelsessteder og forlystelsesparken Prater. Det har været svært for hans selvbillede.«»Hans børn har eksempelvis fortalt, at han lod dem forstå, at han ikke ville vælges af en svensk plejefamilie, da han var havnet på børnehjemmet. Men brevene fortæller en anden historie. Han følte sig tilsidesat, når de lokale bønder kom og besigtigede børnene og valgte en af pigerne eller de lyseste af drengene. Otto var mørk og blev ikke valgt. Men det har han forvansket, så det blev mindre sårbart og lidt mere heroisk.«»Da jeg havde skrevet den første version, lod jeg hans børn læse den. Og min intuition blev i fuldt mål bekræftet. Hans ældste søn mente, at jeg havde gjort hans far alt for flink. ’Far var ikke flink, og han var heller ikke ydmyg, han var rasende,’ sagde han. Og Peter, som han hedder, var den, der havde haft mest med faren at gøre, de drev i en årrække en restaurant sammen.«– Det var, hvad Otto drev det til?»Ja, han forsøgte sig en kort tid som journalist, havde en overgang et reklamebureau, men endte med restauranten. Han var både vred på Sverige og på Tyskland over sit liv, der ikke havde levet op til ambitionerne.« »Man bliver sjældent et godt menneske af at lide,« tilføjer Elisabeth Åbrink.– Også forældrenes breve er forfærdelige. ’Nu skal du være tapper og anstændig og finde dig i alt og glæd dig over, at du har det så godt, og husk på hvor store forventninger vi har til dig og skriv nu til os, så vi ikke bliver bekymrede, for vi går og venter på brev hver eneste dag’!»Ja, man bliver harm, når man læser, hvad de skriver. Otto havde skyldfølelse hele sit liv, han kunne ikke tilgive sig selv, at han ikke havde skrevet noget mere. Men jeg har også læst brevene til de andre børn, og de er ligeledes fulde af krav. Husk at det var et mere autoritært samfund dengang. Og for Ottos forældre blev brevene det eneste normale, der var tilbage, hele deres øvrige tilværelse forsvandt gradvist omkring dem.«»Da jeg læste dem, blev jeg først vældig skuffet. Jeg troede, at jeg havde fundet et vindue til, hvordan det var at leve som jøde i Wien under nazismen. Og så skriver de kun om sport, om vejret, om alle mulige hverdagslige ting, men ikke et ord om forfølgelserne. Det tog lang tid for mig at blive klar over, at jeg måtte se på det, de ikke skrev.«Fem mennesker ud af seks millionerIndledningsvis og igen til slut skriver Elisabeth Åsbrink om sin egen familie, Ullmann, hvor ’jøde’ var et ord, det ikke måtte udtales:»’Jo færre der ved det, des bedre,’ sagde de. Og senere: ’Det er godt, at dine børn fik en ikke-jødisk far, så forsvinder det hurtigere ud af blodet,’« står der i bogen.Hvad har hendes egen motivation på den baggrund været, spørger jeg.»Det har betydet vældig meget og vældig lidt. Det var min forlægger, der ville have det med, ikke mig,« svarer hun. For hende selv er det jødiske ikke vigtigt, forstår jeg, men det blev en vigtig drivkraft, da hun indså, at hun kunne have set brevskriverne, fortæller hun.»Du kan også have set dem! Vi har alle set disse ugerevyer, hvor folk ligger i bunker på briksene i Birkenau eller står nøgne og afmagrede foran kameraet. En af dem kan have været Josef, Ottos Pepi, eller Lisl, hans mor. Krævende, selvoptagne, ulykkelige. Men i al fald kunne jeg løfte dem op. Min egen farfar og farmor blev myrdet, det har jeg ikke kunnet skrive om, men disse fem mennesker kunne jeg løfte, disse fem ud af de seks millioner kunne jeg give et liv og en død.«
