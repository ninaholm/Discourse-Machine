Tabte eller vandt vi krigen?
Skal man ønske sit land sejr eller nederlag, hvis dette fædreland i flere århundreder ikke har ladet hverken sine egne borgere eller fremmede leve i fred? I befolkningens bevidsthed forbliver det uafklaret, hvor Fædrelandet ender, og hvor det forbryderiske regime begynder, skriver den russisk-ukrainske forfatter Mikhail Sjisjkin i dette essay


 Min far meldte sig frivilligt til krigstjeneste, da han var 18 år. Han var matros på en ubåd på Østersøen. Da jeg var lille, boede vi i en kælderlejlighed på Arbat-gaden i Moskva, og på væggen over min seng hang der et fotografi af hans ubåd, en ’Gedde’. Jeg var forfærdelig stolt over, at min far havde en ubåd, og tegnede den hele tiden af fra fotografiet i mit kladdehæfte. Hvert år på Sejrsdagen den 9. maj fandt min far sin matrosuniform frem fra skabet, som han hele tiden måtte lægge ud på grund af den voksende mave, og hæftede sine udmærkelser på. Det var meget vigtigt for mig at være stolt af min far – der havde været krig, og min far havde vundet den!
Da jeg blev voksen, fandt jeg ud af, at min far i 1944 og -45 havde sænket tyske skibe, som evakuerede flygtninge fra Riga og Tallinn. Hundredevis, hvis ikke tusindvis af mennesker fandt deres død i Østersøens vande – det var det, min far havde fået sine udmærkelser for. Det er længe siden, jeg var stolt af ham, men jeg dømmer ham heller ikke. Der var krig.
Efter krigen drak han hele sit liv. Det gjorde alle hans andre ubådskammerater også. De kunne nok ikke gøre andet. Han havde jo egentlig bare været en lille dreng, da han var på togter på havet i månedsvis i evig skræk for at drukne i sin jernkiste. Sådan noget glemmer man aldrig.
Under Gorbatjov, da tiderne blev meget magre, modtog min far fødevarepakker, fordi han var krigsveteran, og i pakkerne var der fødevarer fra Tyskland. Han følte det som en personlig krænkelse. Hele livet havde han og hans venner følt sig som sejrherrer, og nu skulle han leve af almisser fra den besejrede fjende.
Da far første gang kom hjem med sådan en pakke til os, drak han sig fuld og råbte: Men vi vandt jo! Bagefter blev han stille og græd og blev ved med at spørge en eller anden, uvist hvem, mens han henvendte sig til mig: Sig mig lige, tabte eller vandt vi krigen?
De sidste år af sit liv ødelagde han sig selv med vodka. Hans andre kammerater fra ubåden havde drukket sig i graven for længe siden. Min far havde sikkert travlt med at slutte sig til sine kampfæller. Han var den sidste overlevende fra deres ubåd. Han blev brændt i sin matrosuniform i et af Moskvas krematorier.
I sit 16. regeringsår har Putin opnået alt, hvad en diktator kan stræbe efter. Folket elsker ham, fjenderne frygter ham. Han har skabt et regime, som bliver holdt sammen ikke af en forfatnings usikre paragraffer, men af de urokkelige love, som skabes af vasallens personlige hengivenhed over for suverænen – fra bunden af magtpyramiden og helt til dens top. Dette diktatur i det 21. århundrede har opmærksomt studeret sine forgængeres erfaringer for at undgå at lave de samme fejl: Grænserne er åbne, og alle, der er utilfredse, bliver i utvetydige vendinger opfordret til at forlade landet. Den nye bølge af emigration bliver større for hver måned. Det er landets elite, der rejser – videnskabsfolk, it-folk, journalister, ingeniører, iværksættere. Dette katastrofale tab af mennesker svækker landet, men styrker regimet. For dem, der bliver tilbage, findes der en velafprøvet opskrift: krig. Det patriotiske hysteri på tv er regimets mirakelvåben. Takket være ’zombiekassen’ har befolkningen nu et ideelt verdensbillede: Vesten ønsker at udslette os, og vi er nødsaget til, ligesom vores fædre og bedstefædre, at føre hellig krig mod fascismen, og vi er rede til at ofre alt for sejren. Og dem, der er imod, er »landsforrædere«.
Under alle ideologier – ortodoksi, kommunisme og endnu en gang ortodoksi – har regimet manipuleret folk ved hjælp af patriotisme.
Min far var seks år, da hans far blev arresteret. Min bedstefar omkom i en Gulag-fangelejr. En søn vil gerne kunne være stolt af sin far, men nu var hans far blevet folkefjende. Da krigen begyndte, hørte den underkuede befolkning pludselig råbet fra højttalerne: »Brødre og søstre!« Regimets nedrighed består i, at det altid har udnyttet og altid vil udnytte denne bemærkelsesværdige menneskelige følelse – kærligheden til fædrelandet og ønsket om at ofre alt for det. Diktaturet har byttet plads med fædrelandet. Min far drog af sted for at forsvare sit fædreland, men det endte med, at han forsvarede det regime, der havde slået hans far ihjel.
Skal man ønske sit land sejr eller nederlag? Dette tilsyneladende mærkelige spørgsmål for et menneske, som elsker sit fædreland, viser sig slet ikke at være så mærkeligt, hvis dette fædreland i flere århundreder ikke har ladet hverken sine egne borgere eller fremmede leve i fred. I befolkningens bevidsthed forbliver det uafklaret, hvor Fædrelandet ender, og hvor det forbryderiske regime begynder – i den grad er det hele vokset sammen. Patriotisme er en hellig russisk ko, som tygger drøv på menneskerettighederne og respekten for den enkelte.
Det vigtigste russiske spørgsmål er: Hvis fædrelandet er et uhyre, skal man så elske eller hade det? Det hele hænger uadskilleligt sammen. En russisk digter skrev allerede for længe siden: »Det hjerte lærer ikke at elske, som er udmattet af at hade.«
For eksempel var Tjikatilo, den berygtede sovjetiske seriemorder, også far. Måske var han en god far, men hvordan skulle hans søn forholde sig til ham?
Tjikatilo myrdede snesevis af mennesker. Men mit fædreland har myrdet millioner og atter millioner. Både andre menneskers børn og sine egne børn. Langt flere af sine egne. Og det holder ikke op.
Min far kæmpede mod fascismens ondskab, men han blev udnyttet af en anden ondskab. Han og millioner af andre sovjetiske soldater, som var slaver, bragte ikke verden befrielse, men et andet slaveri. Folket ofrede alt for sejren, men frugten af denne sejr blev blot en endnu større ufrihed og armod.
Sejren gav ikke slaverne andet end en følelse af deres herskers imperiums storhed. Den mægtige sejr forstærkede blot deres mægtige slaveri.
Og nu bliver russerne igen kaldt til krig mod fascismen.
For uvist hvilken gang i historien griber en diktator til patriotisme for at bevare sin magt. Fra tv-skærmene lyder det hysterisk: »det mægtige Rusland«, »vi skal rejse os igen«, »tilbagetagelse af de russiske områder«, »forsvar for det russiske sprog«, »samling af den russisksindede verden« og »vi redder verden fra fascisme«.
Alle regimer har altid fået folk på krogen ved at bruge deres egen fædrelandskærlighed imod dem, sådan er det også nu, og sådan vil det være fremover. Diktaturet kalder igen sine undersåtter til forsvar for fædrelandet, men det er for at beskytte sig selv. Og regimet driver rovdrift på 2. Verdenskrig i sin propaganda. Mit folk har fået stjålet sin olie, sine frie valg og sit land. Det har også fået stjålet sin sejr.
Igen bliver historien skrevet om, så der kun bliver militære sejre og kamphæder tilbage. I skolebøgerne er der allerede blevet tilføjet et kapitel om den glorværdige tilbagetagelse af Krim. Det næste kapitel mangler stadig at blive skrevet: Kijev vender som den fortabte søn på knæ tilbage i den russisksindede verdens favn.
De udskud, der er ved magten i Rusland, har pudset vores folk på hinanden, og ved hjælp af tv er det lykkedes dem at gennemføre en utilgivelig ondskabsfuldhed: at sætte russere og ukrainere op mod hinanden. Min far var russer, min mor ukrainer. Nu tænker jeg nogle gange, at det er godt, at de er døde og ikke ved, at russere og ukrainere slår hinanden ihjel.
Krims Anschluß bragte Putin en bølge af patriotisme. Denne bølge er ved at lægge sig, og nu har han brug for en ny bølge. For et diktatur er det ikke kamphandlingerne i sig selv, der er vigtige, men det at opretholde en tilstand af krig. Vi har endnu det værste til gode.
Den 9. maj i Putins Rusland har ikke noget at gøre med folkets sejr, med min fars sejr. Det er ikke en fredens dag eller en mindedag for ofrene, det er dagen for våbenraslen, aggressionens dag, dagen for krig mod ens egne og mod fremmede, dagen for soldater hjemvendt i ligkister og den store løgns og nedrigheds dag.
Selvfølgelig ønsker jeg sejr for mit fædreland. Men hvad vil være en sejr for mit land? Alle Hitlers sejre var nederlag for det tyske folk. Og den endelige nedkæmpelse af det fascistiske Tyskland blev til en stor sejr for tyskerne selv, som for første gang i menneskehedens historie har vist, hvordan en nation kan rejse sig og føre et menneskeligt liv uden at have hovedet fyldt af krigsgalimatias.
For øjnene af os er Rusland emigreret fra det 21. århundrede tilbage til middelalderen. Det er umuligt at trække vejret i et land, hvor luften er mættet med had. Historien har vist, at der efter et stort had altid følger meget blod. Hvad venter der mit land? En forvandling til ét stort Donbass?
Far, vi tabte krigen.
Copyright: Mikhail Sjisjkin og Information
Oversat fra russisk af Trine Søndergaard

