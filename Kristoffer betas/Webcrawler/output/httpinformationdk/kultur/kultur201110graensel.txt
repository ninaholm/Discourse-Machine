Grænseløs succes
Steve Jobs var manden, der med et stærkt design og tanken om at ville 'løse folks problemer' revolutionerede it-markedet og skabte øget fleksibilitet. På grund af hans succes er vi i dag på nettet hele tiden. Men iPod'en og iPad'en er især en fordel for arbejdsgiverne, og Steve Jobs har (også) været med til at skabe det grænseløse arbejdsliv — på godt og ondt
Nu afdøde Steve Jobs gennemser den på tidspunktet nyeste version af Mac OS X- operativsystemet Tiger i San Francisco, California, den 28. juni 2004.


 Fans tændte i går lys foran Apple-butikker rundt om i hele verden. Og alle — fra den mindste Facebook-bruger til den amerikanske præsident — gav den afdøde Apple-chef Steve Jobs pæne ord med på vejen.
Og Steve Jobs værk er vitterligt unikt, mener Nikolaj Sonne, der er vært på tv-programmet So Ein Ding:
»Steve Jobs er symbolet på en masse fantastiske produkter og en fuldstændig vanvittig udvikling,« siger han.
Den vanvittige udvikling startede tilbage i familien Jobs garage i 1976 og sluttede altså natten til torsdag dansk tid, hvor Steve Jobs døde af sin kræftsygdom.
Han var medstifter af Apple, men blev i 1985 fyret fra firmaet. I 1996 blev hentet tilbage og har siden været firmaets profil udadtil.
Han er kendt for sin nytænkning og risikovillighed — en risikovillighed, der fik det kriseramte selskab til at blomstre så meget, at det i dag er verdens største it-virksomhed.
Men hans største bedrift var at skabe øget fleksibilitet og mobilitet, mener Nikolaj Sonne.
»Det, som har været mest spektakulært de seneste år, er selvfølgelig iPhone og iPad, som alle nu prøver at efterligne. Det sætter barren højt for folks forventninger til et produkt. Og det har konkret betydet en fuldstændig revitalisering og et boost til det mobile,« siger han og fremhæver, hvordan Apple har præget en samfundsudvikling, hvor vi i stigende grad er koblet på nettet via vores telefon:
»Alle firmaer laver noget med mobil nu. Googles strategi har i flere år været mobile first. Alt hvad de gør, starter med at være på mobil. Og hvis ikke Apple havde vist, at man kan have en fed oplevelse på et mobilapparat, så var den udvikling gået meget langsommere.«
iPhone var genistregen
Samme udlægning har Suzanne Beckmann, der er professor ved CBS og brandingekspert:
»Iphonen er den største af genistregerne. Her var han virkelig first mover,« siger Suzanne Beckmann, der selv er ivrig Apple-bruger og fik sin første model i 1987.
Hun fremhæver også Steve Jobs fokus på design og brugervenlighed som væsentlige årsager til Apples succes op gennem 00'erne. I kombination med den frihed, som Steve Jobs produkter har medført:
»Han har på en teknisk avanceret, men samtidig lækker og brugervenlig måde givet os frihed. Frihed til fleksibilitet og mobilitet. Det er nærmest en revolution. Han har revolutioneret vores måde at føle os frie på. Det gælder både for iPhonen og iPad'en,« siger Suzanne Beckmann.
Succesen for begge produkter har da også været enorm. Folk verden over vil gerne have den veldesignede frihed — og kunderne ligger med jævne mellemrum i kø foran Apple-butikkerne, når et nyt produkt lanceres.
Da Steve Jobs vendte tilbage til Apple, ville han mere end bare lave computere. Han ville 'løse folks problemer' — og det har han gjort med iPod'en, iPhonen og iPad'en.
Opløst fritid
Men den øgede fleksibilitet har også skabt nogle nye problemer, mener flere arbejdsmiljøforskere. For samtidig med at Steve Jobs hyldes som en teknologisk pioner, har han også været bannerfører for udviklingen af et samfund, hvor grænsen mellem arbejde og fritid bliver stadig mere opløst.
»Han har bidraget til det grænseløse arbejdsmarked. Hans produkter har skabt fleksibilitet, og det har både positive og negative konsekvenser,« siger Kirsten Marie Bovbjerg, der er lektor ved Institut for Pædagogik ved Aarhus Universitet. Den permanente netopkobling giver mulighed for, at man konstant kan tjekke nyheder, spille spil og let kan komme i kontakt med venner og familie. Men samtidig med at teknologien tilbyder et konstant åbent vindue til resten af verden, så giver den eksempelvis også ens arbejdsplads direkte adgang til ens hjemmeliv.
»Man har en forestilling om, at jo mere fleksibilitet, jo bedre. At det er en win-win-situation. Men det er det ikke altid. Fleksibiliteten har en tendens til at være på arbejdslivets betingelser og kan gå ud over hjemmelivet, som i virkeligheden bliver mindre fleksibelt. Og det er blandt andet Apples produkter, der gør den udvikling mulig. Det er dem, der gør, at man ikke bare stempler ud og forlader fabrikken, når man har fri,« siger Kirsten Marie Bovbjerg. Det giver arbejdslivsforsker ved RUC Henrik Lambrecht Lund hende ret i.
»Hvis man har gang i en børnefødselsdag derhjemme, bør man være til stede der, men man kan jo ikke lade være med lige at tjekke, hvad kollegerne siger til de ideer, man lagde på nettet i går,« siger han.
På den måde er den konstante opkobling et janushoved, mener Henrik Lambrecht Lund.
»Vi har i den grad fået en onlinekultur. Men det er jo ikke noget, der bliver trukket ned over hovedet på lønmodtageren. Det er også noget, de gerne vil, men folk har svært ved at sætte grænser.«
Et eksperiment
I takt med at stadig flere vil være mere og mere online, bliver vi nødt til at forholde os til netværkssamfundets problemer.
»Vi er i gang med et samfundsmæssigt eksperiment, når vi i den grad tilkobler os nettet. Hvor meget kan vi i virkeligheden holde til i løbet af et helt arbejdsliv?« siger Klaus T. Nielsen, der er lektor ved Center for Arbejdsmiljø og Arbejdsliv på RUC.
»Det er beklageligt, at vores arbejdstidsbegreb er blevet så opløst, at vi ikke engang har styr på, hvor meget vi arbejder. Og vi kan se skyggesiderne i form af de mange psykosociale lidelser, der er forbundet med nutidens arbejdsliv. Folk går jo ned med stress og depressioner, og familier går i opløsning, fordi arbejdet fylder for meget,« siger Henrik Lambrecht Lund.
Samtidig oplever folk at være afhængige af konstant at være online, fortæller Kirsten Marie Bovbjerg.
»Jeg ved fra psykologer og coaches, at de sidder med folk, der lider af stress, og som ikke kan holde ud, at de ikke kan tjekke deres telefon hele tiden. Der er folk, der ikke kan klare de her produkter. De føler, at de taber kontrol, hvis de slukker,« siger hun.
Uanset om man ser netværksudviklingen som frisættende eller invaderende, vil Apple fremover være i front — på trods af ikonet Steve Jobs bortgang.
Men de resultater, han skabte, mens han levede, kan ikke undervurderes, mener Nikolaj Sonne.
»Det kan godt være, at andre havde opfundet tingene, hvis ikke vi havde haft Steve Jobs, ligesom der sikkert var kommet en anden kirke, hvis der ikke havde været en kristen tro.«

