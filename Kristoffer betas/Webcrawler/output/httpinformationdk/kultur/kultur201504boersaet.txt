Det bør vi sætte på soklen
Information har spurgt en række danskere, hvilke personer, værdier og begivenheder, vi bør rejse monumenter over



 Søren Villemoes, Journalist og debattør
Olsen-Banden. Fordi de er alt det, vi gerne vil se i os selv: ukomplicerede og useriøse med håndbajer og hornmusik. Og er det ikke det, monumenter er til for? At minde os om, hvem vi egentlig er?
Hella Joof, skuespiller
Ville det ikke være passende at rejse en skamstøtte over Danmark som slavehandlernation? Eventuelt i Bredgade blandt de smukke palæer. Bare så vi husker, hvor pengene til selvsamme palæer kom fra. Og så vi ikke sander til i selvgod historieløshed.
Birthe Rønn Hornbech, Folketingspolitiker (V)
Monumentet, der skal opstilles på Christiansborg Slotsplads, skal forestille den fønikiske prinsesse Europa som del af en større helhed med symboler/’billeder’ m.v., så beskueren ser og forstår den fælles europæiske kultur over Hellas, Judæa og Rom til Danmark som en del af Europa i dag. Monumentet viser dermed både ud over vore landegrænser og skuer tilbage i tiden til dengang prinsessens fødeland, der formodentlig – vi er jo i mytologiens verden – lå uden for det nuværende Europa og var langt længere i kulturel udvikling end det daværende Danmark.
Ulrik Wilbek, Sportschef i Dansk Håndbold Forbund
I sport har vi en ’Hall of Fame’, hvor vi hylder de største udøvere gennem tiden, og således synes jeg også, vi kunne hylde andre kulturpersonligheder. Ikke bare gennem de utallige award shows, som hurtigt bliver glemt igen. Men gennem at opkalde pladser og gader efter nulevende eller nyligt afdøde store danskere. Vi kunne sagtens have en Mads Mikkelsen Plads i nærheden af hans fødested eller en buste af Ghita Nørby på et sted, der betyder noget for hende. Stor danskere, der har gjort en forskel, må gerne huskes, og de to nævnte er kun eksempler.
Mathilde Lynggaard Vinther, Formand for DGS
Hvis der skulle rejses et monument i dag, burde det være af Søren Pind. Ikke blot i hvilken som helst form, men støbt efter det billede, hvor han står ud af en flyvemaskine som en dansk missionær. Vi bør have et sådant monument for at huske os på, hvordan vore politikere gebærder sig i verden. Jeg tror, mange krummer tæer, når de ser Søren Pind i denne positur, fordi den minder os om de gamle kolonialisters fremfærd i verden, og sådan ønsker vi ikke at betragte vor egen fremfærd. Spørgsmålet er, hvor forskellen ligger? Jeg ønsker et monument, som får os til at reflektere over dette. Vi kunne kalde monumentet White Mans Burden.
Lykke Friis, Prorektor ved Københavns Universitet
På Københavns Universitet har vi en drøm om at rejse en portrætbuste af den danske forsker Inge Lehmann (1888–1993) på pladsen foran hovedbygningen, der ganske tankevækkende hedder Frue Plads, uden at der dog er en kvinde. Inge Lehmanns forskning er gået ret ubemærket hen i Danmark, men i 1930’erne gjorde hun en enestående opdagelse af, at Jorden har en indre kerne. I en alder af 63 år blev Inge Lehmann hentet til USA, hvor hun i de følgende 20 år hjalp amerikanerne med at overvåge russernes atomaktivitet under Den Kolde Krig. Hun modtog Videnskabernes Selskabs guldmedalje i 1965 og blev udnævnt som æresdoktor ved både Columbia University i New York og Københavns Universitet. Og så skrev hun sin sidste forskningsartikel som 99-årig.
Thue Kjærhuus, Forstander på Rønshoved Højskole
Jeg foreslår et monument for Bonn-København erklæringerne i 1955. Erklæringerne skabte forudsætningerne for et fredeligt og dynamisk grænseland mellem Danmark og Tyskland efter mere end 100 års stridigheder med had og fjendtlighed. Erklæringerne garanterede mindretallenes kultur på begge sider af grænsen samt sindelagsgrænsen. Forholdet mellem danske og tyske i grænselandet er således et forbillede for de europæiske mindretal.
Mattias Tesfaye, Politiker (S)
Fagforeningskvinden Olivia Nielsen (1852-1910). Fordi hun organiserede den mest succesrige kvindekamp i Danmarkshistorien, længe før nogen overhovedet havde tænkt på rødstrømperne.
Nina Groes, Direktør for KVINFO
Jeg foreslår et monument, der markerer året for indførelsen af reelt demokrati i Danmark. Det rigtige år er nemlig 1915 og ikke 1849. I de tidligere grundlove fra 1849 og 1866 var politisk medborgerskab forbeholdt mænd over 30 år med egen husstand. I 1915 lykkedes det »fruentimmere og folkehold« at blive inkluderet i demokratiet. Ligestilling er ikke indskrevet i den nuværende grundlov, som den er i mange andre forfatninger. Det kunne et mindesmærke markere.

