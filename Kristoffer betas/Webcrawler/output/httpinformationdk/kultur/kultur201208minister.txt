Minister bakker op om DR’s islamfest
Det afspejler livet i Danmark, når DR for første gang markerer eid, den muslimske fest, mener kirkeminister Manu Sareen (R)


 Det danske samfund har ændret sig, og Danmarks Radio afspejler blot det samfund, vi lever i, og oplyser om det.
Sådan sige kirkeminister Manu Sareen (R) til den skarpe kritik, DR’s næstformand, Ole Hyltoft, har rettet mod DR.
DR har i år valgt at markere den muslimske fest eid, der afslutter den muslimske fastemåned. Festen slutter søndag den 19. august, og det markerer DR med fest i og uden for Koncerthuset dagen efter.
Blandt andet omdannes pladsen foran koncertsalen til en markedsplads med madboder, kamelridning og tivoli.
»Det kan godt være, at Ole Hyltoft ikke kan lide det; ikke desto mindre er det den virkelighed, vi lever i. Der er intet odiøst i, at DR afspejler livet i deres programmer. Det gør DR også i andre programmer,« siger Manu Sareen, som understreger, at han ikke ønsker at blande sig i DR’s programplanlægning.
Ole Hyltoft sagde til Politiken i går, at markeringen er skrækindjagende og vækker mindelser om nogle danskeres naive syn på Hitlerjugend i 1930’erne.
»Jeg kan ikke lade være med at tænke på de mange uvidende og naive danskere, der i 1930’erne hyldede Hitlerjugend for al den sunde idræt, gode mad og den friske musik, de unge tyskere nu kunne hengive sig til,« siger Ole Hyltoft.
Han undrer sig ligeledes over, at DR igangsætter projektet uden at vende det med bestyrelsen. Han vil nu tage sagen op med DR’s formand, Michael Christiansen.
Direktør for DR Kultur, Morten Hesseldahl, afviser kritikken:
»Man kan have alle mulige meninger om islam. Og det, at vi i en public serviceWvirksomhed sætter fokus på sådan en central begivenhed, er jo med til at give os alle et mere oplyst grundlag at føre diskussioner på. Også Ole Hyltoft.«Ritzau

