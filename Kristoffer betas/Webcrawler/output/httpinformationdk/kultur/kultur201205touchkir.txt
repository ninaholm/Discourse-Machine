Et touch af kirke
Foruden bryllupper, begravelser og barnedåber har Folkekirken nu også kastet sig over journalistkurser for teenagere. Aalborg stift ønsker ’benhårdt at påvirke fremtidens mediebillede’, lyder det


 I søndags fik landets tre journalistuddannelser i henholdsvis Aarhus, Odense og Roskilde skarp konkurrence. På dagen, som ellers skal kommes i hu og holdes hellig, fik det første hold kursister fra Aalborg Stifts nyeste tiltag, videojournalistkurset ’Teenage VJ – with a touch of church’, overrakt kursusdiplomet af biskop Henning Toft Bro. Kurset henvender sig til unge elever i 10. klasse og ungdomsuddannelser og har tilsyneladende ikke bare det ædle formål at få ungdommen interesseret i håndværket, men også at komme den evindelige kritiske journalistik om folkekirken til livs.
»Vi håber, at de unge vil tage en journalistisk uddannelse, og at de ender rundt omkring i det danske medielandskab,« er Poul Jacobsen, formand for Folkekirkens Informationstjeneste i Aalborg Stift, citeret for i den officielle pressemeddelelse.
Ifølge ham er det håbet, at eftersom det er folkekirken, der har skænket dem det journalistiske lys, så vil de være »velvilligt indstillede over for kirken, når de i fremtiden skal lave for eksempel nyhedsindslag til landsdækkende tv«.
Noget for noget, det er vel kun rimeligt.
Større ambitioner
»Man skulle tro, at når folkekirken udbyder et kursus, så er det i salmesang eller bibellæsning,« hedder det i pressemeddelelsen – lige i øjet på fordommene om institutionen.
Men i Aalborg Stift har man større ambitioner end blot at forkynde Guds ord.
»Her søger folkekirken benhårdt at påvirke fremtidens mediebillede ved at gøre teenagere interesserede i journalistik,« hedder det.
Der er altså nye tider på vej i dansk journalistik, og indtil videre forlyder det, at de etablerede medier er begejstrede. I hvert fald var ideen til kurset sidste år i finalen i Kristeligt Dagblads initiativpris.
Hvordan de unge journalistspirer vil placere sig politisk i det danske mediebillede, vides ikke. Men billedet, som akkompagnerer pressemeddelelsen, illustrerer tre af kursisterne, med fuld fokus omkring et kamera, hvor ordet ’røde’ er skrevet med store bogstaver på mikrofonen.
Interessant kombination.

