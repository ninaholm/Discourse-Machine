Nedturen er værst for kvindelige popsangere
Whitney Houstons nedtur var ekstra grim, fordi hun var kvinde og sang popmusik, mener  både køns- og musikeksperter. Vi har nemmere ved at acceptere, at mandlige rockmusikere  er fulde, skæve og usympatiske
Kurt Cobain og Whitney Houston levede begge et liv på kanten. Men det er mere acceptabelt for en mandlig rockmusiker end for en kvindelig popsanger.


 Kurt Cobain og Jim Morrison er legender, selvom de levede et liv på kanten. Deres forfald og misbrug er blevet en del af historien om dem. Whitney Houstons liv var også præget af stoffer, nedture og skandaler. Men hendes eftermæle bliver helt anderledes, mener blandt andre Anya Mathilde Poulsen, som er musikjournalist og forfatter til en bog om kvindelige musikere, Feminint Forstærket:
»Whitney Houston vil formentlig blive husket som én, der var noget engang,« siger hun.
Køn er vigtigt
Der en nemlig forskel på mænd og kvinder, når det kommer til, hvordan vi ser på musikeres forfald:
»Der er en større forståelse for, at mænd flirter med druk og stoffer og prøver grænser af. Det kan endda ligefrem styrke vurderingen af hans kunstneriske virke. Jimi Hendrix, Brian Jones, Kurt Cobain og Jim Morrison blev fastfrosset i en evig ungdom, da de døde. Hvis kvinder flirter med de samme dæmoner, løber de en stor risiko for at blive set som patetiske stakler,« siger Anya Mathilde Poulsen.
Samme udlægning har kønsforsker på RUC, Kenneth Reinicke:
»Det er mere accepteret, at mænd kører linen ud, end at kvinder gør det. Man ser de mandlige rockstjerner for sig, som tager alverdens stoffer, er promiskuøse og knepper alt, fordi de kan. Når det er en kvinde, der kører linen ud, vækker det mere opmærksomhed,« siger Kenneth Reinicke.
Også musiker og forfatter Henrik Marstal mener, at der er forskel på, hvad de mandlige og kvindelige musikere kan tillade sig:
»Jeg tror, at vi har en opfattelse af, at alt, hvad der hedder bohemeliv, er et maskulint område. Der er nok en større forventning til, at kvinder opfører sig ordentligt. Der bliver rynket på næsen af kvinder, der er langt ude i tovene.« Man får snarere ondt af dem, mener han:
»Der er en tendens til, at det er synd for kvinderne. Det gælder også sangerinden Cat Power, som også har levet et liv på kanten. Og til dels også Amy Winehouse. Hos mændene er det noget, de selv har valgt. Jeg tror, at det handler om nogle grundlæggende syn på, hvordan mænd og kvinder bør opføre sig,« siger Henrik Marstal.
»Vi forventer, at en kvinde stiller sig op og synger pænt og overbevisende. Det gjorde Whitney Houston også. Derfor bliver distancen større, når hun bevæger sig mod kanten,« mener han.
Kenneth Reinicke mener også, at Whitney Houston brød med en forventning, som mange har til kvinder — nemlig at de skal være mere kontrollerede:
»Normalt ville man forestille sig, at hun var stoppet for mange år siden. At hun havde sagt, ok, det er muligt, at jeg var en stjerne engang, men det er jeg ikke mere. Nu er der nogle andre ting, der er vigtige. Men det gjorde hun bare ikke.«
Ifølge Henrik Marstal gør forskellen sig ikke kun gældende uden for scenen, men også i selve musikken:
»Næsten alle kvindelige sangere har noget pænt i deres sang. Mænd kan bedre tillade sig at være grimme og uskønne. Tag for eksempel Tom Waits og Lou Reed. Kvinder skal helst synge pænt og også gerne se godt ud. Det er — groft sagt — kun mænd, der kan tillade sig at se ud, som de vil, råbe og synge falsk,« siger Henrik Marstal, som mener, at det går tilbage til en meget gammel kønsopfattelse.
Anya Mathilde Poulsen mener, at det slet og ret er sværere at blive anerkendt som kvinde:
»Som kultur har vi lettere ved at anerkende manden som et meget stort kunstnerisk geni. Da genikunstnerbegrebet blev defineret og hyldet i Romantikken, var det mænd, der var de store kunstnere, og det har hængt ved,« siger hun.
Genre
Ansa Lønstrup, som er lektor på Institut for æstetiske fag på Aarhus Universitet og har skrevet bøger om musik og lyd, er enig i, at der en kønsforskel. Men den er ikke altafgørende, mener hun:
»Kønsforskellen er en del af det. Det er der ingen tvivl om. Rockens æstetik har altid været tættere på mænd end kvinder. Men der har været andre kvinder, som har forvaltet den rå undergangsstemme. Janis Joplin er vel ærkeeksemplet. Hun er jo fantastisk at lytte til, selvom man kan høre smerten og forfaldet i hendes stemme,« siger Ansa Lønstrup.
Derfor handler det ikke kun om køn, men også om genrer. Jazz og rock går ofte bedre i spænd med de dystre sider, end popmusik gør, mener Anya Mathilde Poulsen.
»Popmusikken er orienteret mod glamour og den klassiske superstjerne. Det glitrende og det smukke er en del af popmusikken, hvor derouten i meget højere grad er en del af rockmusikken,« siger hun.
Ansa Lønstrup sammenligner med Billie Holiday.
»Hos Billie Holiday var forfaldet i overensstemmelse med den kunstner, hun var. Men hun var også i en andet gebet. Whitney Houston var ikke jazzmusiker, hun havde bare en fantastisk stemme. Hendes stemme har ikke noget med smerte at gøre. Den er rent overskud. Derfor er det vanskeligt at acceptere, at hun går i forfald — og at det kan høres på hendes stemme,« siger hun og tilføjer: »Det var smukt at lytte til Billie Holidays forfald. Og det var ikke til at holde ud at lytte til Whitney Houstons forfald, for det var ikke et kunstnerisk valg.«

