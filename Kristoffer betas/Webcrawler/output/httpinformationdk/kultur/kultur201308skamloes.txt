Skamløs seer



 
	Det er blevet ok at se Paradise Hotel. Det vil aldrig blive ok at se Hammerslag. Det første kan man være ironisk omkring, det kan man ikke med det andet. Det første kan man forholde sig antropologisk til, det kan man ikke til det andet. Paradise Hotel er et lavkulturelt figenblad for overklassen – en guilty pleasure. Hammerslag er huspriser, ligusterdrømme og middelmådighed. Det er den sidste bastion mellem de, der siger, at de ser for meget fjernsyn og de, der aldrig har overvejet om man kan det.

	DR har altid været som en god ven, siger tv-værten Thomas Skov i dagens udgave af Film og Fjernsyn i sin beskrivelse af at være vokset op i et hjem med denne skamløse tilgang til fjernsynet. For overtegnede stod 2860 Søborg også som et magisk land. Inden jeg anede hvad et postnummer var, forestillede jeg mig, at 2860 Søborg måtte være et sted, hvor Thomas Winding og Søren Sætter-Lassen skiftedes til at fortælle godnathistorie. Danmarks Radio udvidede min horisont, mens jeg voksede op et sted, hvor der var højt til himlen og store vidder, men ellers kun begrænsninger. For rigtig mange er fjernsyn stadig den primære kilde til underholdning, viden og kulturoplevelser – og kan man i virkeligheden få for meget af det?

	I dag ser vi fjernsyn på en mere og mere fragmenteret måde. Man køber sig det, man vil have og kun det. Som skamløs seer kan man godt blive bekymret for om den fælles referenceramme forsvinder. I dets umiddelbarhed reagerer fjernsyn nemlig meget hurtigere på samfundets udvikling end andre dele af kulturlivet. På tv har vi jagten på det autentiske liv i Bonderøven og finanskrisens spinoff i Luksusfælden, og jeg kan godt fortælle jer, at priserne i Hammerslag ikke er de samme som for seks år siden. Om 10 år vil vi se tv-medleys, der tegner 10’ernes mentalitetshistorie. Mens vi sikkert stadig venter på romanen.

	Fjernsyn er en kilde til mange ting. Skam behøver ikke være én af dem.

	 

