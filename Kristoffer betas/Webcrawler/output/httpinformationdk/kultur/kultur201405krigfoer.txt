Krig ført med popmidler
Skæg er ikke kun sjov. Da Conchita Wurst blev vinderkåret på Refshaleøen, var det både et kønspolitisk udsagn og en demonstration af vestlig liberal tolerance
Conchita Wurst: Ikke just en upolitisk Melodi Grand Prix-vinder, uanset hvor gerne politikere og arrangører vil fremstille musikeventen som et apolitisk rum.


 
	En ældre mand med georgisk holdjakke går rundt med store julekugler dekoreret som det østrigske flag dinglende fra øreflipperne. Samtidig er de østrigske pressefolk gået i selvsving. »CON-CHI-TA!« »CON-CHI-TA!« hepper de rytmisk, da belevne Nikolaj Koppel på stormskærmen i presseloungen annoncerer, at »Rise Like a Phoenix« er sikret sejren i Eurovision Song Contest 2014.

	»Det ligner rættimajed en pige, bare med skæg,« sagde den tyrkiske taxachauffør, som kørte mig hjem fra den regnvåde, postindustrielle by af hvide plastik- presenninger på Refshaleøen, der midlertidigt gik under navnet Eurovision Island.

	Statsministeriel high five

	Skæg er ikke kun sjov. Melodi Grand Prix er en fest, men det er også spejl for kulturel og politisk selvforståelse. Da den skæggede dame blev sejrskåret, blev det bekræftet, at det televiserede maratonshow er et sted, hvor kulturelle koder både vedligeholdes og udfordres.

	Officielt tillader hovedarrangøren EBU ikke politiske budskaber. Der skal ikke blandes politik ind i det, hører vi diverse danske politikere udtale til pressen det ene øjeblik. Det næste øjeblik viser DR en optaktsfilm, hvor sidste års vinder Emmelie de Forrest hænger ud på Amalienborg Slotsplads og giver high five til Helle Thorning i en propagandistisk rød regnfrakke.

	For at være lidt plat og parafrasere Bismarcks militærstrateg, kunne man sige, at Melodi Grand Prix er krig ført med popmidler. Den trofaste fan vil nemlig vide, at politisering altid har været accepteret i showet – vel at mærke under forudsætning af, at den fremsatte politik bekræfter den europæiske selvforståelse på det pågældende historiske tidspunkt.

	Husk tilbage på 1990, hvor Østblokken var gået i opløsning. Hvis der overhovedet findes en musicalopsætning af Francis Fukuyamas berømte bog om historiens afslutning, så må den lyde, som Melodi Grand Prix gjorde det år: En catchy og tårevædet fejring af det liberale demokratis endelige triumf og den postideologiske æras begyndelse.

	»Keine Mauern mehr« og »her står vi på Brandenburger Tor/ hånd i hånd, som om det var i går«, lød sangteksterne i 1990, påvirket af de stærke tv-billeder af unge berlinere i stonewashed denim, der kom væltende ind over den demilitariserede zone. Det er snart mange år siden. Men hvad er det så for et europæisk selvbillede, der er på spil i 2014?

	Det er selvfølgelig stærkt at se en vinder, der udfordrer kønsnormerne. Men samtidig kommer vi nok ikke uden om, hvor politisk opportunt det er at kunne vinderkåre en gender bender på dansk grund, hvor tolerance over for homoseksuelle er blevet opsnappet af højrefløjen og turismeindustrien som et nationalt særkende. Danskhed er at kunne lide homoer, lærer vi. Og det blev selvfedt fasttømret i lørdags.

LÆS: Vi kan ikke stoppes

	Der var dog kommentatorer, der mente, at skægget var en gimmick, der tog opmærksomhed fra det vigtigste, nemlig selve sangen. Men de overser, at hele showet er ét stort betydningsspil, hvor ingen positioner er neutrale eller ’bare en sang’.

	Tag nu Firelight, det maltesiske ’rockband’ eller parodi på samme, der klædte sig ud i jeans og T-shirt. Det var selvfølgelig lige så meget et kostume som Wursts guldglitrende havfruekjole. Så var der dog mere stil over Frankrigs internetfolkloristiske »Moustache«: Et gigantisk treminutters meme, hvor tegneseriefigurer hoppede rundt med kulørte elektriske guitarer uden at foregive, at de havde andre funktioner end pynt.

	Schlager eller dj

	Det er nu altid lidt op ad bakke for ’bands’. Så har vi nemmere ved at blive grebet af en solid genre som den feminine powerballade. Årets svenske bidrag til den tradition havde lånt versmelodien fra en af sidste års bedste powerballader, Miley Cyrus’ »Wrecking Ball«, og på den måde skabt umiddelbar genkendelighed.

	Og så var der vindersangen »Rise Like a Phoenix« – eller »Rise Like a Penis«, som folkeviddet hurtigt omdøbte den – med den pompøst svulmende John Barry-orkestrering og den uforudsigelige melodilinje, der driver mig til vanvid ved at minde om en Dusty Springfield-sang, jeg ikke kan sætte fingeren på. Men hvis det er associationerne, så er der allerede tale om popmagi.

	Melodi Grand Prix har tidligere været en selvomsluttet schlagerverden, hvis smagskriterier ikke altid har ret meget at gøre med folkestemningen på hitlisterne. Men det sidste årti er konkurrencen begyndt at byde på bidrag, der lyder mere som den homogene vestlige popmusik i verden udenfor. Mens start-90’erne var fyldt med melodramatisk slaverpop, så er regionale forskelle blevet visket ud. De er blevet til ironi, som hos de barmfagre polske Slavic Girls.

	Et andet eksempel er de forskellige typer producermusik, der fylder lige så meget i showet som traditionelle sangpræstationer. Grækenland kom med den hårdtpumpede EDM-basker »Rise Up«, hvor sangeren var nødt til at frasere sit omkvæd, så det mimede lyden af en opklippet vokalsample. Og Ungarns tåkrummende seksualmisbrugssang »Running« udmærkede sig trods alt med tør, tæskende lilletromme, der fik én til at savne Bomfunk MC’s.

	Popkrigen går videre

	Og så er det da glædeligt at se, at moderne kunst har smittet af på æstetikken. I den danske introfilm så man Basim i færd med at male et fjernsyn hvidt i bedste Yoko Ono-stil. Og var det måske ikke en klokkeklar Marina Abramovic-reference, da de russiske tvillinger stod ryg mod ryg med de blonde lokker flettet sammen?

	Så måske er pophistorien ikke helt slut alligevel. Hvis Melodi Grand Prix i 1990 var en musicalopsætning af historiens afslutning, så er konkurrencen i 2014 nok snarere en Disney-version af Samuel Huntingtons Civilisationernes sammenstød. Her kan vi inden for en ordnet ramme af pop og lir forhandle om forskellige kulturelle præferencer på et fælles fundament af markedsøkonomi som eneste tænkelige samfundsindretning.

	Derfor er konkurrencen heller ikke i dag apolitisk, men den er måske blevet et sofistikeret redskab for den vestlige liberale tolerance. Det var den liberale multikulturalisme, der ramte de søde russiske softcore-tvillinger, da de i form af buhråb måtte bøde for Putins bigotte landnam. Ikke at det på nogen måde forringer Conchita Wursts kønspolitiske sejr. Men det er et fingerpeg om, at popkrigen går videre.

Eurovision Song Contest 2014. Refshaleøen, København, lørdag.

