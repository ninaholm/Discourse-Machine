Læserne punkterer 00'erne
Glimmeret fra 'X Factor' falmede, og boligboblen bristede. Her følger første status over læsernes ransagelse af årtiet 00'erne
En læser forslår at kalde det seneste årti for 'Boble-årtiet' fordi boblerne brast på stribe: it, ejendom, finans etc.


 »Jeg bestræber mig almindeligvis på at være et positivt menneske, men jeg nødes til at foreslå en af nedenstående negativt klingende betegnelser for 00'erne,« beklager Jens Christensen indledende sit forslag med, inden han begrunder, hvorfor han synes 00'erne skal kaldes Uanstændighedens årti.
Jens Christensen er ikke den eneste, der har haft svært ved at finde lyspunkterne i 00'erne. I Informations mailboks vrimler det med forslag som Det sorte årti (Jens Friis Hansen), 0-tolerancens årti (Ole Falstoft), Skammens årti (Astrid Engell) og 00ps-årtiet (Amin Alavi). Stort set alle indsendte titler beskriver negative begivenheder eller tendenser som de mest kendetegnende for årtiet. Eksempelvis kunne det skærpede fokus på klimaet have været et positivt tiltag, men det bliver hurtigt slået ned. Poul Krogsgård skriver: »00'erne skal ikke kaldes for klimanullerne. Godt nok blev der talt meget om klima, men handling var der meget lidt af.« Poul Krogsgård peger i stedet på, at fremmedhadet og krigsbegejstringen er det, som 00'erne vil blive husket for. Eva Kjeldsen rokker ligeledes ved den positive effekt af opmærksomheden på klimaet ved titlen Det grønne krigs-årti.
På Titanic-kurs
Jens Mose Pedersen kalder 00'erne for Illusionernes årti, og skriver:
»00'erne var årtiet, hvor vi troede, vi kom til at eje hele verden. Hvor vi troede, huspriserne og aktiekurserne ville fortsætte med at stige i det uendelige. Hvor vi troede, realitystjerner og talentshowdeltagere var kunstnere. Hvor vi troede, krig giver fred. Hvor vi troede, der ville komme et teknisk fix på miljø- og klimaproblemerne. Hvor vi troede, alt kan bestemmes ved lov. 00 var årtiet, hvor illusionerne endnu overskyggede virkeligheden.«
Med disse påpegninger af, hvor godt og lovende det hele så ud, og hvor galt det siden gik, træder nogle af læserne ind i en ren dystopisk beskrivelse af årtiets forløb. Titanic-årtiet, skriver Aage Rübner Jørgensen om 00'erne og Eva Rikke Schultz Det selvfede årti med kommentaren:
»Måske går årene efter 2001 over i historien som de syv fede og de syv magre år.«
Boble-årene foreslår Axel Gasbjerg, at 00'erne skal hedde. I tråd med Jens Mose Pedersen skriver han:
»Årtiet startede med dot. com-krisens illusoriske it-boble. Herefter fem gode år med ejendomsværdi-boblen, der gav råd til boblevand, men endte med finanskrise og tømmermænd. Til sidst klimaopvarmning, der forsøges løst med vandbobler. Et årti fyldt med boblende hybris efterfulgt af bristede boblers nemesis. Derfor bør årtiet huskes som Boble-årene.« Axel Gasbjerg skriver i tillæg hertil:
»Den officielle betegnelse for årtiet, 00'erne, er ikke to nuller, men naturligvis to bobler.«

Læserkonkurrencen 'Hvad skal vi kalde 00'erne' afsluttes i morgendagens avis

