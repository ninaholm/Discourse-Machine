Fjernt fra vaniljevejen
Sjældent har en kunstner dyrket den perfekte skønhed med så stor konsekvens som Robert Mapplethorpe, hvis livsværk både står som et stærkt kunstnerisk periodebillede og en modig selvudlevering
Mapplethorpes værker var grænse-overskridende i deres samtid og er med tiden kun blevet mere kontroversielle.


 Man kan læse historien om den amerikanske billedkunstner Robert Mapplethorpe (1946-1989) baglæns og se hele hans værk i lyset af hans tidlige død af aids den 9. marts 1989.
Den store, retrospektive præsentation af Mapplethorpe på Kiasma i Helsinki indledes med et sent selvportræt fra 1988, hvor hans udmagrede ansigt stirrer ud på én, mens han med sin højre hånd knuger fast om en stok, hvis knop udgøres af et blankpoleret kranium. Selv om Mapplethorpes blik er fast og usentimentalt, er hans ansigt sløret og uskarpt, på vej mod helt at forsvinde ind i billedets sorte grund. Dødningehovedet med dets livløse grimasse står derimod knivskarpt i billedets forgrund. Billedets brutale symbolik er utvetydig: vi ser en mand, der ser sin egen død i øjnene, ansigt til ansigt.
Men man kan også læse historien om Mapplethorpe forlæns og se hele hans værk i lyset af den frigørelseskamp, oeuvret både beskriver og aktivt tager del i.
Udstillingen på Kiasma slutter med en serie tidlige polaroidfotografier fra første halvdel af 1970’erne. Disse små fotos svælger instinktivt og lystfuldt i nøgenhed og i skamfri betagelse af kropslig skønhed i et utal af varianter. Det er billeder fra perioden i årene efter Stonewall-optøjerne i New York i juni 1969, hvor homoseksuelle – efter at politiet rutinemæssigt havde lavet en razzia på en bøssebar i Grenwich Village – spontant svarede ordensmagten igen med kamp. Optøjerne i New York blev startskuddet for en lang rettighedskamp for homoseksuelle og biseksuelle. Som sorgløse og begærsprængte snapshots tegner Mapplethorpes polaroidfotos billedet af en tid præget af lyst, leg og nysgerrighed samt en fandenivoldsk vilje til at slås for retten til kærlighed uanset hvilket køn den måtte rette sig imod.
De peger dermed også frem mod de elementer af ublu skønhedsdyrkelse og eksponering af tabuiserede seksuelle praksisser, som står så centralt i Mapplethorpes senere værker. Den omvendte kronologi i Kiasmas præsentation af Mapplethorpe inviterer til at se de to veje ind i værket som uafhængige, men krydsende tilgange. Som et greb, der koreograferer ens tilegnelse af værkerne, er dette vellykket. Det betyder, at aids ikke kommer til at stå som den uafvendelige følgevirkning af frigørelsen, at døden ikke kommer til at stå som den logiske konsekvens af hedonismen. Tværtimod åbner præsentationen for forståelsen af Mapplethorpes oeuvre som en serie konsekvente eksperimenter med kunstneriske visualiseringer af kroppens muligheder – helt ind i den åbne og frygtløse leg med muligheden for kroppens udslettelse. Udstillingen bliver dermed en anledning til at tale om aids, om hiv-smitte og om døden. Men mere end det bliver den en anledning til at tale om livet, lysten, begæret og skønheden. Alt det, som gennemtrænger Mapplethorpes værker indtil det allersidste.
Pisk i røven
Uanset hvordan man betragter Mapplethorpes værker, er de bundet til deres tid. Det er al kunst selvsagt i en vis forstand, men fotografier er ofte mere uløseligt rodfæstede i deres tilblivelsesperiode end andre værktyper. 1970’erne og 1980’erne var de årtier, hvor Mapplethorpe skabte sine værker, og tidsånden – med dens efterdønninger af ungdomsoprøret, den seksuelle frigørelse og rettighedskampene – er det skrøbelige fundament, som han både selvsikkert og stilsikkert baserede sine arbejder på.
Samtidig blev generationens emancipationskamp hos Mapplethorpe en dybt personlig undersøgelse af seksualiteten, der inkluderede eksperimenter med hans egne præferencer og lyster. De interesserede kan i øvrigt læse historien om hans egen langsomme erkendelse af sin kærlighed til mænd i Patti Smiths fine selvbiografi om ungdomsårene i New York sammen med Mapplethorpe, Just Kids, som udkom i 2010.
I Mapplethorpes modne værker, skabt 10-15 år efter hans coming out – er man måske mindre i tvivl om, hvad det centrale fascinationsobjekt er, for de kødtunge kæmpepikke og muskuløse torsoer indtager en dominerende centerplads her. Altid elegant og visuelt prægnant, i kontrastrig sort-hvid æstetik. Et proklamatorisk signaturværk i denne henseende er Mapplethorpes selvportræt fra 1978, hvor han med ryggen til kameraet, let foroverbøjet og iført sorte læderbukser med udskåret bagdel, stikker en pisk op i røven, mens han drejer ansigtet bagud og kigger direkte ind i linsen. Fascinationen af sadomasochismen og bondagekulturen med dens sorte læder, tunge metalkæder og skrækindjagende torturinstrumenter fylder også godt i denne periode. At de iboende elementer af teatralsk ritual og alvorsfuld ekshibitionisme, som er så karakteristiske for sadomasochismen, indgår en symbiotisk og diabolsk alliance med kameraet, forstår man meget tydeligt, når man står over for Mapplethorpes skildringer af dem.
Tarvelig skønhed
Men selv om det seksuelle optager meget plads i Mapplethorpes oeuvre i denne periode, og endda på en særdeles ligefrem og hardcore facon, så er der også mere sarte og poetiske værker, der vidner om kunstnerens sammensatte og facetterede personlighed. Selv blandt de mest direkte og pågående motiver fornemmer man Mapplethorpes ønske om at lade det chokerende budskab – kønsorganets uforfærdede afsløring – kontrastere af en elementær og forførende skønhed.
Som litteraten og forfatteren Dave Hickey engang rammende beskrev denne kombination af brutalitet og skønhed hos Mapplethorpe, så var det en dobbeltstrategi, der ’flirtede med det lave og afvæbnede det høje med charme’. Den tarvelige skønheds dialektik. Det bliver tydeligt i et af Mapplethorpes mest berømte fotografier, »Man in Polyester Suit« fra 1980. Det sort-hvide fotografi viser et centralt udsnit af en afroamerikansk mand, som bærer et jakkesæt. Sikkert netop det polyesterjakkesæt, som titlen med et glimt i øjet henviser til.
Det mest påfaldende i billedet er nemlig mandens enorme pik, som i al sin imponerende vælde hænger ud af den åbenstående lynlås. Billedets formelle kvaliteter: dets afmålte gråtoneskala, de dominerende vertikale linjer, den rige aftegning af hudens matte glans med de synligt bulnende blodårer pulserende lige under sig. Alt dette bliver opsuget og udvisket af chokket over det usandsynlige, det uvirkelige lige for øjnene af os: den store pik. Men samtidig gør de formelle kvaliteter ved billedet deres virkning gældende, formilder vores øjne, giver vores dvælen ved pikken en sjælden legitimitet. Vi er fanget i denne tarvelige skønheds dialektik, forførte og forargede. Eller måske mest af alt foruroligede. For vi bliver meddelagtige i den uhæmmede fetichering af kroppen, som Mapplethorpe åbenlyst både beherskede og var behersket af. I andre værker går han tæt på en navle, tæt på en brystvorte, tæt på en røv. Halvt abstrakte landskaber af kødelig skønhed, på en gang dokumentariske skildringer af specifikke kroppe og uigenkendelige flader af hud.
Det var ikke kun mænd, Mapplethorpe fotograferede. En større serie af arbejder, som også er udgivet i bogform, skildrer den kvindelige bodybuilder Lisa Lyon. Hendes trænede krop med dens svulmende muskelmasser udgør tydeligt nok et fascinationsobjekt for Mapplethorpe. Det mangeårige samarbejde mellem de to virker oplagt. Hendes anglen efter at blive set modsvares generøst af hans lyst til at se. Det virker også bundløst tillidsfuldt og legende. Kun de mest aparte tidsmarkører i form af kitschet tyl, bredskyggede hatte og den slags forstyrrer glimtvis seriens elegante leg med formgivning af såvel kroppen som blikket, parrets respektive ekspertiser.
Et tilsvarende tillidsfuldt og eksperimenterende samarbejde bliver udfoldet i fotografierne af kæresten og veninden Patti Smith, som Mapplethorpe har lavet adskillige albumcovers for. I atter en anden serie koncentrerer Mapplethorpe sig om blomster, som han fotograferer i farver og i næroptagelser, der skamløst erotiserer de uskyldige stængler og blade i liljer, valmuer, orkideer og tulipaner, så de fremstår som svulstigt kødfulde hulrum beboet af erekte tentakler.
Stødende indhold
Mapplethorpe er mest kendt for sine fotografier, men i sin selvforståelse var han først og fremmest skulptør. Interessen for det skulpturelle kommer blandt andet til udtryk ved at motiverne for hans billeder, hvad enten der er tale om kroppe eller genstande, antager skulpturelt præg gennem hans stilsikre lyslægning. I sine fotografier skaber han fornemmelsen for volumen og masse gennem arbejdet med at lægge lys. Mapplethorpe kan få skulpturer til at se levende ud, ligesom han omvendt kan få levende kroppe til at ligne skulpturer. Eller få blomster til at se ud som den mest obskøne pornografi.
Mapplethorpes værker var grænseoverskridende i deres samtid og er med tiden kun blevet mere kontroversielle. Kiasmas præsentation af Mapplethorpe forsøger ikke at skjule dette aspekt. Det er velkendt, at hans værker har skabt stor furore i både USA og England og har været genstand for retssager. Man kan ligefrem sige, at dette element af transgression er blevet et varemærke.
Udstillingen viser uddrag af nogle af de mest omdiskuterede serier, behørigt afskærmet og forsynet med advarselsskilte om ’potentielt stødende indhold’. Alligevel afholder udstillingen sig fra at vise de mest kontroversielle værker, to fotografier af børn, hvis uskyldige nøgenhed i dag er en større udfordring for myndigheder og publikum end alt andet, Mapplethorpe har skabt. Hvis man mener, at kunsten har mistet evnen til at provokere, så er Mapplethorpes oeuvre modargumentet. Det er stadig gennemgående foruroligende og stedvist rystende. Og glødende smukt i sin ublu dyrkelse af en kitschet glat æstetik og seksualpraksisser, som ligger fjernt fra vaniljevejen.
Samtidig er Mapplethorpes værker umiskendeligt rundet af en tid, som både var mere uskyldig, mere eksperimenterende og mere kampberedt end vores egen er det. Med stilsikre nik til surrealismen, til Michelangelos skulpturelle arbejder og mange andre kunsthistoriske forbilleder, fremmanede Mapplethorpe sit sælsomme univers af puristisk smukke fotografier med et sjældent obskønt indhold. Udstillingen på Kiasma demonstrerer til fulde, at de tåler gensyn – hvis ellers man selv kan tåle indholdet i billederne.
Robert Mapplethorpe. Kiasma. Helsinki. Finland. Indtil den 13. september.

