Den russiske kunstscene er vild og ekstremt interessant
Kunstscenen i Rusland kondenserer de samfundsproblemer som Vesteuropa også har, mener kurator på dette års biennale for samtidskunst i Rusland


 Bart de Baere, kurator på dette års biennale for samtidskunst i Rusland og museumsinspektør på museet for samtidskunst i Antwerpen, M HKA, mener ikke, at kunstmiljøet i Rusland nødvendigvis er underlagt mere censur end det europæiske.
»Den russiske kunstscene har været meget grænsesøgende de sidste 10-15 år, meget vild og ekstremt interessant. Mange af de aktioner vi har set i Rusland, er det meget svært at forestille sig, nogensinde kunne være foregået i Vesteuropa, hvor kunstscenen er noget mere normaliseret. Selvfølgelig foregår der censur under Putins styre, og vi skal vide, at dette er et samfund, hvor radikale kritikere risikerer livet, det har historien vist millioner af eksempler på,« siger Bart de Baere.
»Helt grundlæggende er den samfundsmæssige situation problematisk i Rusland, men det mener jeg egentlig også, at den er i Danmark. Måske kan man sige, at kunstscenen i Rusland er særlig interessant, fordi mange af de samfundsmæssige problemer, vi lider under i Vesteuropa, kommer til udtryk i en særlig kondenseret form i Rusland.«

