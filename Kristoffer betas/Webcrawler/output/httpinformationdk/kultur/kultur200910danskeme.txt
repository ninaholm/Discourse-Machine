Danske medier i klemme mellem penge og politisk indblanding
Medierne - ikke kun DR - må leve med stor indblanding fra statsmagten. Bare den kunne begrænse sin styring og kontrol til en enkelt institution i stedet for det diffuse system, der er i dag


 Med public service og Danmarks Radio er det som med Kraka i de danske heltesagn. Hun skulle ved sit første møde med Regnar Lodbrog leve op til tre krav: Hun skulle komme hverken påklædt eller nøgen, hverken mæt eller fastende og hverken ensom eller fulgt af et menneske.
DR har i mange år levet med tilsvarende modsatrettede krav. DR er ikke en del af staten - men heller ikke en privat virksomhed. Den kontrolleres på samfundets vegne af regering og folketing - men skal være redaktionel uafhængig. For at leve op til sin mission skal DR bruges jævnligt af alle borgere - men ikke så meget, at det generer det kommercielle mediemarked. DR skal på en og samme gang være underholdende for at nå de mange - og elitær for at tilfredsstille de få.
Kraka løste som bekendt sin opgave ved at komme klædt i et fiskenet, hun havde bidt i et løg og fulgtes af en hund. DR har aldrig været i stand til at løse paradokserne med samme enkle elegance. I hele DR's historie har skiftende regeringer af og til set stort på armslængdeprincippet, uden at generaldirektørerne for alvor protesterede.
DR når ikke længere ud til alle danskere, hvad der dog ikke afholder de private konkurrenter fra at brokke sig over ubillig konkurrence. Og den programpolitiske balancegang har været en konstant løben spidsrod mellem kritik for på samme tid at være både for populistisk og alt for elitær.
DR's vanskelige vilkår
Når problemerne med at håndtere den vanskelige public service-rolle og kritikken mod den måde, det skete på, trods alt ikke har været større, hænger det måske bl.a. sammen med, at public service-opgaven var rimeligt afgrænset til DR.
Dertil kommer, at ansvaret for rollens udførelse, klart kunne henføres til DR's ledelse (bestyrelse og direktion), der som en buffer indadtil værnede programmedarbejderne mod ekstern pression og udadtil som  prügelknaben tog imod tæskene.
Den kontroversielle statslige styring og kontrol begrænsede sig til en økonomisk ramme (licensen) og nogle helt overordnede formålsbeskrivelser, som blev fastlagt for fire år ad gangen.
I de seneste tiår er denne klare, institutionelle afgrænsning af public service- opgaven og den overordnede mål- og rammestyring gradvist blevet erstattet med et langt mere komplekst og diffust system. Licensmidlerne bruges nu også til andre formål (f.eks. til erhvervsstøtte for filmbranchen).
Også kommercielle tv-stationer kan i dag producere og udsende 'public service-programmer' finansieret af licensmidler. Og reglerne for, hvordan DR skal løse sine opgaver, og kontrollen med at reglerne følges er - helt efter kogebogen for new public management - blevet stadig mere minutiøse med detaljerede kontrakter, statslig forhåndsvurdering af påtænkte nye initiativer og efterfølgende vurdering af hele aktivitetsfladen i et særligt statsligt kontrolorgan.
Mens regering og folketing på andre områder er ved at besinde sig og nu kræver 'regelforenkling', 'afbureaukratisering' og mere ansvar til institutionsledelserne, så går det den modsatte vej på public service-området. Senest har EU vedtaget et nyt sæt regler, som nu skal implementeres i dansk medielovgivning, hvor skruen med statslig detailstyring og kontrol drejes endnu en stramningsomgang.
Men der er stadig et stort og uudnyttet potentiale for at gå endnu længere ad den vej. Den Udredning om den fremtidige offentlige mediestøtte, som blev offentliggjort i forrige uge, rummer - ud over en fremragende analyse af hele den danske mediesektor og mange gode, pragmatiske forslag - et helt katalog af nye muligheder i et særligt meriteringsscenario.
For det første foreslås den hidtidige automatiske erhvervsstøtte til aviserne lagt sammen med DR's licensmidler til en ny 'puljeordning' med godt fem mia. kr., som støtteberettigede ansøgere med »publicistisk meriterende formål« blandt samtlige danske medier kan ansøge om. Hermed udbredes den statslige - direkte og/eller indirekte - indholdsstyring til hele mediesektoren.
Søg penge til et program
For det andet begrænser denne rundhåndethed sig ikke blot til at uddele større 'rundsummer' på flerårsbasis. Ca. 800 mio. kr. foreslås fordelt efter konkrete ansøgninger helt ned på enkeltprojekt niveau, f.eks. til en artikelserie, en dramaproduktion, en webside osv.
Journalister og programmedarbejdere skal nu, som deres kolleger på universiteterne, til at skrive ansøgninger og justere deres projekter ind efter de »publicistisk meriterende formål« og hvad der »... mediepolitisk skønnes at være påtrængende...«.
Chefredaktører og generaldirektører vil hermed, om ikke formelt så dog reelt, blive frigjort for noget af deres redaktionelle ansvar, som overtages af dem, der sidder på fondsmidlerne og deres revisorer. For det foreslås som et tredje element, at der skal indføres en særlig kontrol med, at pengene anvendes efter formålet. Støttemodtagerne skal ud over selve ansøgningerne også varedeklarere det, der kommer ud af pengene, og det hele skal efterfølgende »... kontrolleres af en af statsmagten uafhængig revision«.
Tænk, hvis denne statsmagt kunne begrænse sine styrings- og kontrolambitioner til en enkelt offentlig institution og så nøjes med at stille lige så få, klare - men lige så skrappe - krav, som dem Kraka fik stukket ud.

PAGE
PAGE 2

