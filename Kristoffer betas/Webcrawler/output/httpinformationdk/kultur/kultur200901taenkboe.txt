Tænk hvis jeg var bøsse
'Jeg har egentlig ikke noget imod bøsser, bare de ikke kommer for tæt på. Helst så jeg dog, at de blev samlet i bundter og sat ud på en øde ø'. Sådan forholdt det sig for 27-årige Zanyar Adami, før han blev 'femanist'. Information bringer her hans bidrag til en ny svensk antologi, 'Pittstim' - Pikflokken, hvor han beskriver, hvordan mænds behov for selvkontrol leder til kvindeundertrykkelse og homofobi
Eksperimentet. Zanyar Adami ville udfordre konventionerne. Derfor fik han sig selv placeret med bar overkrop på magasinet Gringos forside. Vi er vant til at se halvnøgne piger, men bliver mistænksomme, når en fyr udstiller sig selv. Bøsseverdenen viser vejen, mener Zanyar Adami.


 Et fuldt klasseværelse, hvor alle sidder i rundkreds. Kun én stol står tom. Og det er stolen lige ved siden af ham. Bøssen. Typisk mig at være så uheldig, tænker jeg. Eller også er det overhovedet ikke noget tilfælde, at ingen vil sætte sig ved hans side. Nå, men det ville virke sært, hvis jeg stod op, når alle andre sidder ned. Derfor går jeg modvilligt gennem hele klasseværelset og sætter mig ned ved siden af ham, men dog så langt fra ham muligt: Det er lige før min ene balle hænger ud over stolekanten. Folk kan jo få den tanke, at også jeg er bøsse, hvis jeg sætter mig for tæt på ham. Eller værst af alt: Han kunne selv få den tanke. Vores blikke mødes hastigt, og han smiler venligt. Jeg smiler skævt tilbage i et forsøg på at opføre mig velopdragent. Men i resten af timen er jeg konstant på vagt. 
Tænk nu hvis han taler med mig. Tænk nu hvis han tager på mig.
Og hvad værre er: Tænk nu hvis jeg kan lide det. Tænk hvis jeg selv er bøsse.
Det er en frygt, som har taget bolig i mig gennem de voldsomme ritualer og manddomsprøver, som udspiller sig blandt store drenge fra syvende til niende klasse. At få bøssestemplet på sig var det værste, som kunne ske. Og der skulle ikke mere end et rygte til. Som f.eks. rygtet om, at to fyre i skolen skulle have leget med hinanden i omklædningsrummet. Ingen vidste, om det var sandt, men alene rygtet gjorde, at den ene forsvandt i mange år, mens den anden brød ud i tårer flere gange, når vi forsøgte at presse ham. En rigtig mand græder aldrig, altså måtte han være bøsse.
Ingen mellemting
For at bevise, at man er hetero, kan man gøre fire ting: 1.) Slå løs på en fyr, helst en, der er større end dig selv. 2.) Pral med, hvor mange tøser du har scoret. 3.) Tal om, hvor meget du hader bøsser. 4.) Grib alle fysiske udfordringer, hvor du risikerer at slå dig, og vis, at du kan udholde smerten.
Kravet om at bevise, at man er mand handler lige så meget, om ikke mere, om at bevise, at man ikke er bøsse. I spørgsmålet 'Er du bøsse eller hvad?' ligger der en enorm magt. Det kan få os til at gøre, hvad som helst. Hoppe ud fra tometer-vippen. Tage frivilligt imod slag for at undgå at tabe et væddemål. At slå på mennesker, vi knap nok kender, fordi man føler sig provokeret.
Alt sammen ting, som ingen egentlig bryder sig om. 
For der findes ikke nogen mellemting. Enten er man bøsse, eller også er man normal. Det pres, som de sexfikserede omgivelser udsætter os for, får mig til at tro, at det er unormalt ikke at have dyrket sex i et år. Jeg læser en reportage, hvor berømtheder beretter om deres abstinenser ved ikke at have haft samleje i en hel måned. 
Når jeg bliver afvist, trøster jeg mig af og til med, at pigen må være lesbisk. Jeg gør alt for at fornægte min underliggende følelse af, at ingen vil have mig. Homoseksualitet er for mig blevet en måde, hvorpå jeg kan skyde skylden for min egen manglende evne til intimitet på naturen. 
En af mine bedste veninder viser sig at være biseksuel. Da det første chok har lagt sig, konstaterer jeg, at hun er ganske, som hun plejer. Hun har faktisk ikke forandret sig spor, bare fordi hun nu også vil have sex med piger. Dette vækker min nysgerrighed. Hun forklarer mig, at hun ikke forelsker sig i køn, men i mennesker. Det spiller ingen rolle, om det er en fyr eller en pige - det er personligheden, som er det afgørende. Aha, det er måske det, jeg er. Biseksuel.
Forelsket
Han er bare så cool, som han sidder der i sin røde silkeskjorte og får alle til festen til at grine. Jeg siger noget om hans store kurdernæse, og han bryder op fra sit hof af fans. Vi går ud, trækker lidt luft sammen og udveksler vitser. Jeg kobler mig på hans jokes og indser pludselig, jeg faktisk også har humor. 
Jeg føler mig godt tilpas sammen med ham. Og vi føler os høje. Vi er begge lige fyldt 18, men bor stadig hjemme hos vores forældre. Jeg sover ofte hos ham. Vi sidder oppe til ud på de små timer og taler. Om livet. Om musik. Om damer.
Da vi har gjort det nogle gange, begynder min mor at blive urolig. En aften ringer hun og forlanger, at jeg kommer hjem. Hun ønsker ikke, at jeg overnatter hos ham mere. Jeg har ikke haft nogen pigekæreste i evigheder og hænger konstant ud med ham. Og når jeg ikke er sammen med ham, taler jeg om ham uafbrudt. Jeg er forelsket. Det fornemmer vi begge, og jeg begynder derfor at fyre bøssevitser af for at afdramatisere og mindske spændingen. Det er aldrig seksuelt. Vi synes bare rigtig godt om hinanden. Før eller senere kommer bøssevitsen, når to fyre kommer meget tæt på hinanden. Det er, som om der findes en grænse for, hvor tæt og intim man kan blive. Som om der findes en bøsseradar, der giver udslag, så snart grænsen passeres. Så kommer bøssevitserne. Lysten til at kramme bliver maskeret med brydning for sjov. Eller også bliver man hønefuld og taler om, hvor meget jeg elschker dig, dit schtore fjols.
Vi sover i samme seng flere gange efter sene nætter ude, men jeg fornemmer aldrig nogen fysisk tiltrækning. End ikke et spontant ryk i mine boxershorts. 
Farvel til hadet
Den følgende sommer befinder jeg mig i en Greyhound-bus på vej til Chicago sammen med en ven. Vel fremme sidder vi næste morgen i et tog. På stolene over for mig sidder to unge fyre. De kan ikke holde hænderne fra hinanden. Alt hvad den ene siger, synes den anden, er det morsomste, han har hørt. Jeg forbander mig selv for lige netop at have valgt denne plads af alle i toget. Jeg forsøger at undgå at kigge på dem, men kan ikke lade være. Der er ligesom en magnetisk aura omkring dem, som lokker mit blik. Jeg kan først ikke sætte ord på følelsen, men så kommer det med fuld kraft: forelskelse. De er forelskede i hinanden. For mig har bøsseforhold førhen kun drejet sig om analsex. At det mest af alt handler om kærlighed mellem to mennesker slår mig først nu. Jeg genkender mig selv i nyforelskelsens euforiske stadium. Kærligheden imellem dem er så stærk, at den vælder ind over mig og skyller min af fordomme snavsede linse ren. Hvilket køn de har, bliver pludselig uvedkommende. På dette tidspunkt og sted holder jeg op med at være homofob. 
At vove at lade nogen komme nær. At være nøgen, både fysisk og åndeligt over for et andet menneske kræver mod. Efter min rejse beslutter jeg mig for at holde op med at være bange. Jeg vil også opleve den stærke kærlighed, jeg er blevet vidne til i toget i Chicago. 
Belønningen kommer kort efter. Jeg møder en fantastisk kvinde, som lærer mig, hvad det vil sige at elske. Hun får mig endelig til at finde mig til rette i min seksualitet. Fyrene i Chicago-toget kurerer mig for min homofobi, og hun kurerer mig for min angst for intimitet. De hjælper mig til at frigøre mig selv fra den snævre, upassende mandespændetrøje, som har plaget mig hele livet. Med bøsseradaren ude af funktion findes der ikke længere nogen bøsseskræk, som sætter rammerne for min identitet. Med min nyvundne frihed kan jeg se, hvor begrænsede de fleste fyre i min omgangskreds er. Hvor bange de er for intimitet. Hvilke anstrengelser de gør sig for at bevise deres heteroseksualitet. Det får mig til at udføre nogle sociale eksperimenter for at teste grænserne for det, som anses for at være acceptabelt. 
Nu føler jeg mig modig
Jeg blotter mig med bar overkrop på magasinet Gringos forside. At posere halvnøgen som fyr på en magasinforside er endnu en måde at udfordre konventionerne på. (...) Eksperimentet giver mig anledning til at tage hul på en diskussion om manderollens begrænsninger og hverdagshomofobien. Den bøssehadske jargon, som jeg selv må erkende at have ligget under for, opleves nu som voldsomt krænkende. Hver gang nogen siger bøssesvin eller spørger, om jeg er bøsse - noget, de ser som umandigt - forsøger jeg at reagere imod det. Venligt, men bestemt spørger jeg, om de har noget imod bøsser. Ofte forstummer de så eller forsøge at slå det hen i spøg. Måske tænker de sig om til næste gang. Når nogen ytrer sig nedværdigende om bøsser, og ingen tager afstand fra det, betyder det jo, at vi indirekte samtykker. Derfor er det ikke nok at være bevidstgjort om bøssers fuldkomne ligeværd - vi har også et ansvar for at sige fra. Men frygten for konflikt eller for selv at blive mistænkt på vores seksualitet holder os ofte tilbage. Det er ikke let, og det er mere end en gang sket, at jeg har ladet krænkelserne passere. Det, jeg kæmper med hver dag, er at bryde med de mandenormer, som jeg ikke længere kan identificere mig med. Hver gang jeg ikke optræder som en fyr, skal gøre det, fremkalder det reaktioner og mistanke. Min mandighed og seksualitet bliver dagligt draget i tvivl. Mange tror, at jeg er homo. For nogle år siden var jeg blevet vred og bange. I dag bliver jeg kun glad og føler mig modig.
 Læs mere i dagens interview med Zanyar Adami.
Oversat af Niels Ivar Larsen
Zanyar Adami (f. 1981) er svensk-kurdisk journalist. Stifter og tidligere chefredaktør af magasinet Gringo, der især skriver om indvandrerkulturer

