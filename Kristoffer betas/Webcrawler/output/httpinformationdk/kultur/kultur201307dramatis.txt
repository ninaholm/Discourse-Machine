Den dramatiske hverdag med reklamefolk og akademikere
Med enkelte undtagelser har dansk tv-dramatik ikke siden 80’erne fundet sit drama i den hverdag, hvor danskerne er flest. Arbejderen og den ufaglærte er stort set fraværende, mens verden synes at udspille sig blandt akademikere, journalister og reklamefolk
Palle From (Anders W. Berthelsen) i ’Krøniken’ er med sin arbejderbaggrund en klar undtagelse i DR-dramaserierne. Og den unge From får da også snart arbejdet sig op i Djøf-segmentet.


 
	Palle From er en rigtig arbejderdreng. En rigtig arbejderdreng med en rigtig arbejderfar. Det er sådan, vi husker ham som én af DR-serien Krøniken’s fire-fem hovedpersoner. Han bor i en lille lejlighed i 50’ernes brokvarterer med lokum i gården, tæt til naboerne og Tuborg på bordet. Her drikker man lidt rigeligt, taler om fagbevægelsens kamp mod kapitalismen, hjælper hinanden, når man er i nød, og solen når sjældent ind ad de støvede vinduer.

	Men den sympatiske Palle er skabt til mere, og allerede i seriens første par afsnit uddanner han sig ud af sin klasse og bliver økonom. Han stiger ’opad’ i samfundet, stiger til tops, bliver Djøf’er, og herefter slipper serien sit tag i arbejderklassen. Og på den måde afspejler serien meget godt DR-dramas egen udvikling gennem de seneste 30 år.

	»Det er jo noget, der gennemsyrer hele kulturlivet, og DR er bestemt ikke en undtagelse,« siger socialdemokraten Mattias Tesfaye.

	»DR’s serier handler kun om veluddannede, kreative, succesfulde mennesker, og det synes jeg er virkelig, virkelig ærgerligt. Det afspejler ikke det samfund, vi lever i, og giver ikke danskerne en mulighed for at spejle sig i det.«

	Mattias Tesfaye ligger således på linje med den optælling, Fagbladet 3F lavede i sidste uge, hvor de så på omdrejningspunktet i DR’s store succesfulde søndagsdramaer siden 2000. Undtaget politiserierne, hvor hovedpersonerne naturligt nok er politibetjente, er alle hovedpersonerne i de syv dramaserier, DR har sendt, akademikere eller kunstnere. Kun én hovedperson er ufaglært eller faglært arbejder: Palle From fra Krøniken. I Sommer var hovedpersonerne læger, i Borgen akademikere og journalister. Nikolaj var reklamemand, og Julie var advokat, i Album var de akademikere, og Per Flys kunstneriske Forestillinger var kun befolket med instruktører og skuespillere.

	Til sammenligning er ni procent af danskerne akademikere, mens 80 procent er faglærte, ufaglærte eller har en praktisk professionsuddannelse som for eksempel sygeplejerske eller hjemmehjælper.

	»Jeg forstår det bare ikke,« siger Tesfaye. »Der er vel lige så meget drama i kantinen på Borgen eller sminken på den tv-station, hvor journalisterne arbejder.«

– Men hvad skulle man gøre ved det? Danskerne er jo tilsyneladende glade for det?

	»Om folk ser det eller ej, så er der en klar social slagside, som man godt kan problematisere. Jeg vil ikke være med til at nedsætte særlige retningslinjer og regler for repræsentationen af faggrupper i danske tv-serier, men jeg synes måske godt, man kunne se lidt på de støttekroner, der bliver givet,« siger han og giver et eksempel:

	»For et par år siden var en af de mest sete film Blå mænd. En forrygende morsom film, set af flere hundrede tusinde mennesker, der foregår blandt arbejdsmænd på en losseplads, men den kunne ikke få en øre i støtte fra staten. Det er da bemærkelsesværdigt.«

	Perifer fortælling

	Arne Grevsen er formand for 3F’s Medie- og Kulturfond. Den har til formål at støtte kulturprojekter, der som Grevsen udtrykker det »rimer på det at være 3F-medlem«, og for ham er det helt nødvendigt at have sådan en fond, selv om han understreger, at budgetterne er små. For den generelle kulturstøtte gør det ifølge ham ikke.

	»Det er åbenbart mere interessant at lave historier om kongerne end om soldaterne – i hvert fald i Danmark.«

– Er det ikke også det?

	»Det synes jeg jo ikke. Ikke kun, i hvert fald. Jeg synes, danskerne også skal have noget at relatere deres eget liv til. Der mangler en helt fundamental del af samfundet, når man ikke beskriver arbejderens historie. Der mangler flertallet af danskernes fortælling. Den bliver gjort perifer, og det synes jeg er en skam.«

	Arne Grevsen vil dog heller ikke blande sig i, hvad andre støtteordninger vælger at bruge deres penge på.

	»Men jeg håber, at folk kunne blive mere opmærksomme på den slagside.«

	Det har desværre ikke været muligt at få en kommentar fra DR selv, men over for Fagbladet 3F erkender DR’s fiktionschef, Nadia Kløvedal Reich, at de har et problem og mangler hovedpersoner som murere eller pædagoger.

	»Vi trænger til nogle historier, der udspiller sig i ikke-akademiske miljøer,« siger hun.

	»Vi er godt klar over, at vi skal have fat i nogle andre arenaer og karakterer. Men det er vi langt inde i udviklingen af.«

	DR’s store 2014-drama, Arven efter Veronika, kommer ifølge DR til at udspille sig omkring den internationalt anerkendte kunstner Veronika Grønnegårds børn og deres opvækst og liv.

	 

	 

