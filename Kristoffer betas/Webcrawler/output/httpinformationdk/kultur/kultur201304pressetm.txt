Presset magasinbranche i frit fald
De seneste fem år er danske magasiner og ugeblades oplag i gennemsnit faldet med 25 procent. Der ledes forgæves efter forretningsmodeller, som kan hamle op med internettets popularitet, mens magasinerne sygner hen til deres oprindelige form: brede livsstilsmagasiner som efter Anden Verdenskrig


 Da Farkh Amin startede sin karriere i Sankt Annæ Kiosk for 17 år siden, bestod næsten halvdelen af kioskens omsætning af magasiner. Det første, som fanger øjet, når man i dag træder ind i kiosken, er et stor skilt, hvor der står »2.254.040 kroner er vundet i denne butik«. Nu til dags er det nemlig i langt højere grad chancen for en gevinst i et lotterispil, som tiltrækker kunderne, og i stadig mindre grad de glittede magasiner.
Den danske magasinbranche er i krise.
Fra papir til virtuelle sider
En oversigt foretaget af Danmarks Statistik over 20 udvalgte danske magasiner og ugeblade viser en markant nedgang i oplagstallet på gennemsnitligt 25 procent de seneste fem år.
Allerværst er det gået for ugemagasinet Anders And, som har mistet 48 procent af sit oplagstal, men også Kig Ind, I Form, Alt for damerne og Hendes Verden er gået over 40 procent ned i oplagstal de seneste fem år. Alene fra 2011 til 2012 mistede magasiner og ugeblade syv procent af deres læsere.
Hos Alt for damerne genkender redaktionschef Mette Mølbak det pressede billede af magasin- og ugebladsbranchen. Hun mener, at den stigende konkurrence fra andre medier har ført til det konstant faldende oplagstal. Alt for damerne kæmper for at holde fast på læserne.
»Der skal hele tiden noget nyt til for at fastholde læserne. Alting skifter meget hurtigt, så lige nu kigger vi meget på indholdet og forsøger at højne niveauet, men den store forkromede plan for at genvinde læserne, tror jeg ikke, at der er nogen, der har,« siger Mette Mølbak, der dog mener, at man hos Alt for damerne ser en stabilisering.
»Oplagstallene for 1. kvartal ligger på samme niveau som sidste år, hvilket vi ser som et udtryk for, at vi har fået bremset oplagsnedgangen,« siger hun.
Ejvind Hansen, som er forskningschef i Journalistisk Filosofi på Danmarks Medie- og Journalisthøjskole, ser faldet i oplagstallene som et tegn på, at magasinet i sin nuværende form ikke er en rentabel forretningsmodel.
»De læsere, som før har købt magasiner, er flyttet over på internettet, hvor de får adgang til smal viden om specifikke nicher,« forklarer Ejvind Hansen.
Samme tendens har Farkh Amin observeret i sin bladkiosk. Kun en fjerdedel af hans omsætning kommer i dag fra salg af magasiner og ugeblade, og selv får Farkh Amin heller ikke tygget sig igennem mange af de magasiner og blade, som han selv sælger. Når han sætter sig bag disken, står computeren jo lige ved siden af – og det er bare lettere at læse historierne på skærmen, mener Farkh Amin.
»Jeg gør jo bare lige som alle andre,« siger han.
Tilbage til udgangspunktet
Når medieforsker Karen Klitgaard Povlsen skal holde sig orienteret om nyheder på magasinmarkedet, må hun udenlands. Før i tiden kunne hun tage til København og registrere udvalget, og endnu før det kunne hun blive i Aarhus, hvor hun er professor på Institut for Medievidenskab på universitetet i byen. Men i dag er læsning af nichemagasiner blevet et højurbant fænomen, hvor Danmark kun knap og nap kan følge med via udvalgte kiosker i hovedstaden: »Der er så meget tilgængeligt stof på internettet, at kundegrundlaget for mange magasiner simpelthen forsvinder,« siger Karen Klitgaard Povlsen.
De magasiner, som klarer sig bedst, er dem, som formår at tilføje noget ekstra materiale på deres hjemmesider, som ikke blot er en gentagelse af den trykte udgave, mener hun. Karen Klitgaard Povlsen mener, at det generelt har været en udfordring for magasinerne, at de har haft svært ved at bruge netmediet til andet end reklame for det trykte magasin.
En række magasiner, holder dog stædigt pladsen på hylderne i kioskerne. Karakteristisk for dem er, at de minder om de magasiner, som udkom i magasinernes guldalder – i årene efter Anden Verdenskrig.
Efter krigen startede en ny æra for det moderne magasin. Middelklassen, som blomstrede op i 1960’erne og 1970’erne, havde pludselig overskud til at interessere sig for livsstilsspørgsmål som indretning, madlavning, børneopdragelse, fritid, rejser og gør-det-selv.
»Jeg plejer at sige, at det i Danmark var Bo Bedre, som fik livsstilen på banen og indvarslede den nye æra for magasiner,« siger Karen Klitgaard Povlsen.
Udover Bo Bedre fik andre magasiner også succes. Blandt andet magasinet Eva, som var et livsstilsmagasin for yngre, veluddannede kvinder. Generelt var de populære magasiner i efterkrigstiden brede og henvendte sig til en stor skare af befolkningen.
Helt op til 2008 var der stor interesse blandt annoncører for at reklamere i nichemagasiner, som nåede meget specifikke målgrupper. Især annoncer for luksusprodukter fyldte meget på magasinsiderne, og de meget definerede målgrupper gjorde priserne for at annoncere så høje, at det blev rentabelt at drive nichemagasiner. Sådan er det kun for få magasiner i dag.
»Der er en tendens til, at nicherne bliver så små, at nettet egner sig bedre,« siger Karen Klitgaard Povlsen.
Og hvor læserne går, følger annoncekronerne efter. Det oplever Karen Klitgaard Povlsen selv, når hun klikker sig ind på Facebook. Her får hun tilsendt annoncer, som henvender sig direkte til hende:
»’Er du en kvinde på 57 år? Så se her’, står der nogle gange på min væg. Gennem Facebook kan annoncøren i langt højere grad personificere sin målgruppe. Det rykker jo fundamentalt set i annoncemarkedet,« siger Karen Klitgaard Povlsen.
Hyperstruktur
Spørgsmålet er, hvad der går tabt, når læserne af magasinerne forsvinder. Ifølge Ejvind Hansen er det ikke alverden. Det eneste, han mener, man risikerer at miste, er de velafpudsede og velafsluttede artikler, som på normal vis er produceret af en journalist. Det kan gøre det svært for visse sociale grupper at tilegne sig den viden, som magasinerne tidligere formidlede til dem. Frygten for magasinernes endelige forsvinden oplever Ejvind Hansen dog mest hos journalister, der frygter for deres karrieremuligheder.
Ejvind Hansen ser positivt på bevægelsen fra trykte magasiner til virtuelle, når der eksperimenteres med internettets formidlingsmuligheder.
»Internettets hyperstruktur bliver af nogle beskyldt for at give et overfladisk blik, hvor man skifter fra én tekst til en anden, når man ser et link. I virkeligheden passer internettets struktur meget bedre til menneskets måde at lære på,« siger Ejvind Hansen og forklarer, at interaktionen på de virtuelle sider lægger op til, at brugerne er aktive – og det er der læring i.
Magasiner går oftest kronologisk til værks. Men internettet lader læseren forstå delkonklusioner og fodrer læseren med links, som fører denne dybere ind i teksten. Associationerne, man får, mens man læser, kan lettere føre til ny viden, end når man læser i et traditionelt, trykt magasin.
»På internettet behøver man ikke at forstå alle foregående elementer for at nå til en konklusion. Hvis en tekst på internettet tager sig selv alvorligt, støder man på hyperlink, som trækker læseren dybere ind i stoffet,« siger Ejvind Hansen og fortsætter: »Hjernen er jo ikke opbygget sådan, at først tænker du én tanke, så tænker du den næste. Tankerne er ikke kronologiske, men kommer sådan lidt mere hulter til bulter. Internettet efterligner menneskets hjerne og på den måde, er der plads til masser af fordybelse på nettet.«
Internettet er altså det klassiske magasins største fjende. Klitgaard Povlsen mener dog ikke, at man skal undervurdere, at papiret stadig kan noget, som nettet ikke kan. Paradoksalt nok, er papirmediet stadig det mest mobile. Ipads og tablets løber tør for strøm og kan ikke gå på nettet overalt. Karen Klitgaard Povlsen synes derfor, at der er brugsfordele ved papiret: »Papirmagasiner kan man have med overalt. I toget, på toilettet og på stranden. Og så kan papiret altså bare noget, når det kommer til lækkerhed og sanselighed i oplevelsen.«
Bag disken i Sankt Annæ Kiosk vil Farkh Amin heller ikke af med sit brede udvalg af de trykte magasiner.
»Dem skal der også være plads til,« siger han, mens han tager imod endnu en lottokupon og en spilautomat klirrer i baglokalet.
 

