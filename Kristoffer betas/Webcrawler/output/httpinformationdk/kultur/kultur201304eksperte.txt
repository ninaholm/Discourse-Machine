Eksperternes råd



 For at blive ledt i den rigtige retning i vores Instagram-battle har vi fået tre eksperter til at vurdere vores nuværende private profiler og komme med gode råd:
Sigrid Nygaard, billedredaktør på Dagbladet Information, 32 år, 8 følgere på Instagram
Om Katrines profil: »Umiddelbart tror jeg, at det ville være kedeligt at følge dig. I stedet for at give noget af dig selv er du ironisk. Hos dig understreger billedet teksten, ikke omvendt, og det er fuldstændigt forkert. Instagram handler om billeder, og her er du generelt meget sjusket.«
Om Catarinas profil:»Du skal have en stil. Hvis du skal klare dig godt, skal du måske satse på de billeder, hvor du f.eks. lægger en blomst på en strandkant. Det er sådanne nogle forfærdeligt grimme billeder, jeg går helt amok over. Men du er faktisk ret god til at tage dem. Hvis jeg kunne se, at du kunne en masse andre ting fotografisk, ville jeg sige, at du skal fokusere på de mere interessante ting i dit liv. Problemet er bare, at disse andre ting – når du og dine veninder drikker kaffe, for eksempel – virker til at være der for din skyld, ikke for andres. Så du gør hverken det ene eller det andet for mig.«
Råd: »Vis flere følelser.«
Emily Salomon, modeblogger, 27 år gammel, 5.835 følgere.
Om Katrine og Catarinas profiler: »Billederne er meget hyggelige og sjove, sådan nogle som mine veninder laver. Nogle af tingene er lidt platte, som når Catarina tager et billede af hundelorte med flag i – eller står foran et billede af en nøgen kvinde. Hvis det skal være sjovt og mærkeligt, skal man nok være komiker som Linda P, ellers skal man næsten hellere lade være.«
Råd: »Man skal have en god idé, en niche eller et tema – for eksempel mad. Det kan også bare være kønne ting i det hele taget. Det behøver jo ikke være smalt.Instagram er jo et ’eye candy’-sted, så I burde bruge filtrene lidt flittigere.«Om Katrines profil: »Din profil er meget voksen. Hvis jeg faldt tilfældigt over profilen, ville jeg ikke følge den. Selv om jeg har set din profil, ved jeg ikke, hvordan du ser ud.«
Jeppe Lauge West, skoleelev i Svendborg, 13 år, 117.000 følgere
Om Catarinas profil: »Din er lidt mere spændende end Katrines, fordi der er flere billeder. Det er lidt kedeligt, at der er mange billeder af arbejde.«
Råd: »Læg flere billeder ud og følg nogle flere, så de kan følge jer tilbage. Men jeg ved jo ikke, hvad folk på jeres alder vil følge. Min målgruppe ville nok ikke følge nogen af jer. Hvis det var mig, ville jeg have taget flere billeder af mig selv.«

