Fem forfattere om ytringsfrihed
Ytringsfrihed set gennem Carsten Jensen, Merete Pryds Helle, Kirsten Thorup, Kristina Stoltz og Thomas Bobergs øjne.


 Efter lørdagens angreb på Krudttønden og Københavns Synagoge sidder følelserne uden på tøjet, og retorikken skærpes. Vi har bedt fem forfattere – Carsten Jensen, Merete Pryds Helle, Kirsten Thorup, Kristina Stoltz og Thomas Boberg – om fri af døgnet at fortælle, hvad ytringsfrihed betyder for dem, og hvad det er for en kamp for ytringsfriheden, der skal kæmpes i vores globale verden
Dengang jeg slap for  at dø for Flemming Rose
Af Carsten Jensen
For snart to år siden tilbragte jeg en dag i Kunduz-provinsen i det nordøstlige Afghanistan sammen med en af provinsens mange væbnede militser, der snart står på den ene side, snart på den anden i landets mangeårige borgerkrig.
Den dag, jeg besøgte dem, var de på regeringens side. De havde fået våben af amerikanske tropper, en beskeden månedsløn og et kort foredrag om menneskerettigheder, før de blev sluppet løs på lokalbefolkningen som håndhævere af demokratiets mange velsignelser.
Jeg gik en tur med en af militsens svært bevæbnede medlemmer mellem de høje, beskyttende lermure, der i en afghansk landsby gør det ud for en gade. Jeg havde fortalt, at jeg var fra Danmark, og det fik ham til at stille et spørgsmål, der kom helt bag på mig.
»Ham, der stod bag Muhammedkarikaturerne, har I slået ham ihjel?«
»Tænker du på tegneren?« spurgte jeg, mest for at vinde tid.
»Nej, ham, der fandt på det.«
»Nej, ham har vi ikke slået ihjel.«
Hvordan skulle jeg fortælle, at Flemming Rose og jeg engang havde siddet halvnøgne i en sauna i Norge, mens vi diskuterede med hinanden og var enige om visse ting og uenige om andre?
»Hvorfor har I ikke slået ham ihjel?« spurgte militssoldaten inkvisitorisk.
»Det gør vi ikke i mit land. Der har alle ret til at udtrykke deres mening.«
Jeg kunne mærke, at samtalen nærmede sig et rigtigt dårligt sted. Men hvad fanden skulle jeg ellers svare?
Militssoldaten standsede op.
»Du er kristen, ikke sandt?«
Hans blik var nu noget mere end bare inkvisitorisk. Det var direkte truende. Mit mod sank.
Jeg vidste godt, at jeg ikke kunne sige sandheden. At jeg ikke havde noget trosforhold, og hvis jeg troede på noget, så var det Einsteins relativitets teori, Schrödingers kat, Heisenbergs usikkerhedsprincip, ormehuller og sorte huller i en pærevælling, kort sagt universets gådefuldhed og al videns indbyggede mangelfuldhed i modsætning til al religions skråsikkerhed.
Det var derimod ikke noget problem at sige, jeg var kristen. Jeg var fra Vesten. Militssoldaten vidste, at i Vesten er vi ikke muslimer, og kristen var godt nok for ham. Det gjorde os på en vis måde til ligemænd i den forstand, at vi begge havde en Gud, der ikke måtte krænkes. Det var fint med ham, at jeg var vantro, hvis bare jeg tilhørte en afart af vantro, der var lige så militant intolerant som hans tro. Det var min forståelse, han appellerede til. Du har selv en gud, så må du da kunne forstå, at den, der krænker ham, må betale med sit liv.
Jeg kunne ikke sige, at jeg ikke troede på nogen Gud. Det ville afføde en foragt med helt uoverskuelige konsekvenser. Det ville også have helt uoverskuelige konsekvenser, hvis jeg sagde, at jeg var kristen, for så ville konklusionen i militssoldatens øjne være uundgåelig. Det ville være min pligt at sørge for, at min halvnøgne diskussionspartner fra saunaen i Norge blev slået ihjel. Og hvis jeg ikke forstod det, var jeg en dårlig kristen, der fortjente samme skånselsløse foragt som en, der ævlede løs om Schrödinger og Heisenberg.
Pyh, tænkte jeg, hvad skal jeg svare?
Jeg følte mig, hvis jeg skal være helt ærlig, temmelig utryg i militssoldatens selskab. Hvis jeg nu havde spurgt en af de altid skiftende, danske forsvarsministre, ville han have sagt, at det behøvede jeg skam ikke. Militssoldaten var jo vores mand. Det var derfor, vi havde udstyret ham med et automatvåben. Så han kunne forsvare demokratiet mod dets fjender.
Mit dilemma blev løst på en helt uventet måde.
En motorcyklist nærmede sig fra den anden ende af gaden. »En fremmed!« skreg militssoldaten ophidset. Det var en uautoriseret fremmed, der var dukket op i landsbyen, og i det hidsige klima, der hersker i et land i borgerkrig, er en fremmed altid en trussel.
Med hævet gevær løb han i retning af motorcyklisten, der brat vendte om og med speederen i bund fræsede i den modsatte retning. Fra alle sider strømmede militssoldater til.
Mig var der ikke længere nogen, der interesserede sig for. Jeg slap for at diskutere ytringsfrihed med en ophidset militssoldat, der pegede på mig med sit våben.
Jeg slap for at dø for Flemming Rose.
Jeg blev frelst af en fremmed, der spillede den rolle, som fremmede altid gør, som lynafleder og syndebuk, når uoverskuelige og komplicerede konflikter bliver for vanskelige at håndtere.
Hvis jeg havde en Gud, ville jeg takke ham for motorcyklisten.
Men det har jeg ikke, og derfor mener jeg, der må findes andre og vigtigere ting at gå op i, end hvorvidt vi skal krænke andres guder eller bare lade de døde ånder være i fred.

Intet er mig helligt
Af Merete Pryds Helle

Ytringsfrihed betyder for mig, at andre må sige, hvad de vil om mine værdier og det, jeg tror på, og kritisere det jeg siger. Nogle gange bliver der sagt ting, der forarger og krænker mig, og det må jeg bruge som en rettesnor for min egen tale. Ytringsfriheden er ikke hellig for mig, for intet er mig helligt.
Vi har ytringsfrihed i Danmark. Der er ingen kamp at føre, det er en pseudodiskussion. For eksempel bliver islam kritiseret offentligt hele tiden. Hvis der er en kamp for ytringsfrihed i Danmark, bør den være rettet mod, at jeg ikke må fornærme dronningen. Hvorfor må jeg ikke må kritisere dronningen?
Til gengæld er der mange lande, hvor der reelt ikke er ytringsfrihed. Hvor man bliver sat i fængsel eller pisket eller slået ihjel for sine kritiske udtalelser. Det er de kampe, som vi bør støtte op om. Vi gør det blandt andet ved at huse folk, der er flygtet, fordi de bliver forfulgt på grund af ting, de har sagt eller skrevet. Vi burde bruge krudtet på at forstå, hvor slemt det står til andre steder, og hylde de flygtninge, som er her, fordi de har kæmpet ytringsfrihedskampen.
For vi lever i det globalt sociale. I det sociale er der altid spilleregler, der afgør, hvordan det sociale spiller. Hvis man overtræder reglerne, får man problemer med resten af gruppen; hvis man holder for meget fast i reglerne, mister gruppen dynamik og udviklingsmuligheder. Det er hele tiden en balance. Hvad man kan sige på et tidspunkt og i en situation, kan man ikke sige i en anden. Man siger muntert ‘Fuck dig’ til en ven, men ikke til sin bedstemor. Man skal have tildækket sine skuldre for at gå ind i Peterskirken, og i Indien tager jeg gamacher på mine ben. Hensynet til gruppen er en måde at vise, at man vil gruppen; også selv om man ikke er en del af den. Samtidig er man også sig selv; integriteten er også vigtig. Igen gælder det om at finde balancen. Jeg indretter mig, og jeg holder fast i mig selv.
Jeg lægger mærke til, at de tegninger, der provokerer så meget, som regel er elendige. Elendig kunst. Ikkekunst. Hvor er den virkelig gode kunst, der provokerer på samme måde? Er den fraværende, fordi god kunst er kompleks, og det at vise kompleksiteten ikke bliver et mål for et ensrettet had? Kan vi kræve, at folk, der ytrer sig, formår at rumme både hensynet til de andre og egen integritet? At kunst skal være god?
En anden side af problemet er, at man må kunne rumme, at folk reagerer. Når jeg sidder i en bus i Indien med bare lår, så provokerer det. Jeg har ret til at blive vred, hvis nogen lægger en hånd på det lår, men ikke ret til at blive forbløffet. Jeg bliver nødt til at forstå, at jeg provokerer. Dette er ikke et forsvar for vold, jeg foragter den voldelige reaktion. Men jeg er stolt, når tusindvis af arabere boykotter Arla, fordi de derved bruger deres demokratiske ret til at vise en forargelse.
Og jeg tænker, at reaktionen på Muhammedtegningerne var med til at starte de folkebevægelser, der førte til Det Arabiske forår. På den måde kommer kompleksiteten frem igen; jeg synes, at tegningerne er dårlige, jeg synes godt, man måtte trykke dem, men jeg synes, det var dumt, at man ikke forstod, hvor afsindigt dumt det var, at Anders Fogh Rasmussen afslog at mødes med de ambassadører. Men måske førte den (fra min side set) tåbelige provokation til en bevægelse, der har skabt afgørende forandringer i Mellemøsten og sat diskussionen om ytringsfrihed på dagsordenen der. Det er jo godt.
Så er det spørgsmålet, om det er tegningerne, der fører til den vold, vi desværre har mødt i dag; men det er jeg faktisk skeptisk overfor. Det er måske den besynderlige revolutionslogik: vi så det i den franske revolution og i den kommunistiske. En ideologi vokser og vokser; så pludselig bryder en gruppe ekstremt voldelige mennesker frem og overtager ideologien og gør den ekstrem og voldelig. Det er det, jeg ser ske, med ytringsfriheden som en dårlig undskyldning. Jeg vil gerne forstå den mekanisme, gerne forstå om den er mulig at standse.

Det store selvmål
Af Kirsten Thorup
Den lovsikrede ytringsfrihed i sin oprindelige udformning garanterer, at vi kan forholde os kritiske, også i satirens form, til magthaverne og deres måde at forvalte magten på uden at blive kastet i fængsel eller henrettet, som det sker i totalitære stater verden over. Ytringsfriheden er alt for vigtig og central i et frit, demokratisk samfund til at blive patenteret af ytringsfrihedsfundamentalister og kogt ned til »hån, spot og latterliggørelse« af religiøse mindretal. Det er ikke ytringsfrihed, snarere en provinsiel skolegårdsmobning: Lad os se hvad der sker, når ’vi’ pirker til ’dem’. Taber firbenet halen?
Man må sige, at eksperimentet er lykkedes, men det er ikke foreneligt med et moderne demokrati i en sammensat, globaliseret verden, hvor vi skal finde ud af at leve sammen som medmennesker og medborgere uanset hudfarve og religiøse tilhørsforhold.
Det ville være mere relevant at rette satiren mod de religiøse, politiske, økonomiske magthavere og magtmisbrugere end mod ’de danske muslimer’, som det hed i følgeteksten til Jyllands-Postens tegninger med en generalisering af en mangfoldig og forskelligartet minoritet, hvoraf mange er flygtet fra islamiske regimer.
Det gælder i dag om at være opmærksom på den afgørende skillelinje mellem bevidst, propagandistisk hetz og hate speech mod udsatte mindretal på den ene side og på den anden side vores demokratiske ytringsfrihed, der taler magten midt imod, og som det er værd at værne om og kæmpe for.
Hvis man ellers kan tale om en kamp for ytringsfriheden, er den blevet reduceret til en manisk besættelse af at producere og reproducere Muhammedtegninger. Gamle, mølædte tegninger af profeten med en bombe i turbanen og som vedhæng til en hundekrop kræves gengivet i medierne igen og igen, mens både nødvendigheden og meningen er gået tabt i runddansen. Der er ikke andet end den selvopfyldende profeti tilbage. Den monomane provokation og de forudsigelige vredesreaktioner, der ifølge Lars Vilks øger kunstværkets betydning, er blevet til et mål i sig selv eller snarere et stort selvmål.
Samtidig bliver muhammedtegningerne automatisk brugt af kriminelle islamister som påskud til at udøve terror i Europa, angiveligt som gengældelse for vores krige i Mellemøsten.
Fronterne er trukket så hårdt op, at der ikke levnes plads til nuancer eller (selv)reflektioner. Det bliver stemplet som ’selvcensur’, hvis man ikke deler troen på den absolutte og ubegrænsede ytringsfrihed. En konstruktion, der hovedsagelig har manifesteret sig i ’håneretten’ og en kollektiv dæmonisering af indvandrere og flygtninge med muslimsk baggrund, som også enkelte folketingspolitikere løbende bidrager til.
At ytringsfriheden er forbundet med et ansvar for det samfund, vi er fælles om, også når det er nødvendigt at flytte kunstneriske og politiske grænser, er for mig en selvfølge. Uden en ansvarsbevidst, åben og tolerant omgangsform i det på en gang lokale og globale offentlige rum, vi befinder os i, ender den frie demokratiske debat i en narcissistisk skyttegravskrig styret af fordomme, stereotyper og fjendebilleder.

En neger på cykel
Af Kristina Stoltz
Da jeg var barn i 80’erne og voksede op på Christianshavn, stod min mors kæreste engang ved vinduet inde i stuen og så ned på Torvegade. Jeg tror, det var en søndag, så der var ikke særligt mange biler nede på gaden. Pludselig udbrød han:
»Der er en neger på cykel.«
Jeg husker det, som om vi alle fór hen til vinduet og gloede ned på den mørke mand på cykelstien, og jeg husker det, som om vi grinede helt vildt, ikke så meget over synet som over udtalelsen, som om der var noget særligt komisk over den tanke, at en neger kørte på cykel. Når jeg skriver dette nu, virker episoden fuldkommen forrykt, at den overhovedet fandt sted, at man i daglig tale brugte det ord, ’neger’, og at der åbenbart var så få mørke mennesker i landet, at det at se en sådan på cykel var et særsyn.
I begyndelsen af 90’erne forelskede jeg mig så i en sort mand i USA. Han var den første til at forklare mig, hvorfor ordet ’neger’ var et nedsættende ord, og hvorfor det ikke behøvede at være noget stort problem at udskifte en betegnelse for en befolkningsgruppe med en anden, hvis den pågældende gruppe fandt den første betegnelse nedsættende eller diskriminerende.
Det min amerikanske kæreste, som senere blev min mand og flyttede med mig til Danmark, introducerede mig for, var det, vi i dag kalder for ’politisk korrekthed’, en betegnelse rigtig mange danskere vrænger af og synes, er noget værre hykleri, for hvorfor ikke bare kalde en spade for en spade. Til det ville min daværende mand svare: »Fordi spaden ikke længere har lyst til at hedde en spade, så derfor har den taget navneforandring.« Det burde vel egentlig være ret simpelt, men det er det tilsyneladende slet ikke, for det provokerer os helt enormt, når andre vil diktere, hvordan vi skal tale, se ud og i det hele taget opføre os. For mange danskere er det som at få stukket en rød klud op i ansigtet, at blive dikteret, at der er ord, man ikke må bruge, ja, mange vil gå så langt som til at mene, at det rent faktisk er en trussel mod ytringsfriheden. Et standpunkt som for min eksmand, hvis aner var en skønsom blanding af irske, litauiske, jamaicanske plus den ubekendte slavekoloniale, ikke fattede et pløk af – naturligvis ikke, han var født og opvokset i det multikulturelle Californien, hvor han havde fået ind med modermælken, at sprog og omgangstone var af afgørende betydning for, at så forskellige befolkningsgrupper kunne leve side om side.
Der er løbet en del vand i åen, siden vi dengang i 80’erne stod og stirrede ned på den cyklende neger. Vi er ikke længere et homogent etnisk, mere eller mindre renskuret land med et par enkelte rastafarier inde på Gammel Torv, tre-fire gæstearbejdere fra Pakistan og de grønlændere, der altid hører til, nej, vi er blevet et multikulturelt samfund, om vi kan lide det eller ej. Og vi vil forblive et multikulturelt samfund, om vi kan lide det eller ej. Ydermere er vi blevet en del af en global offentlighed. Spørgsmålet er så bare, om vi trods denne multikulturelle virkelighed vil holde stædigt fast på vores homogene selvopfattelse, hvilket indtil videre har indbefattet retten til at tale, skrive og tegne, som vi vil, uden tanke for hvordan vores udtalelser bliver opfattet af folk med andre kulturelle og religiøse baggrunde. Og uden tanke for de langsigtede følgevirkninger af vores mulige tilbagevendende, mere eller mindre tilsigtede krænkelser.
Hvis vi vil bevare vores åbne demokratier, hvor ordet er frit, må vi indse, at det kræver ansvar, indsigt og overvejelse at tage ordet i sin magt, og måske er det ikke så dårligt endda. For tænk hvis nye overvejelser kunne føre til forfinelse af tanke og ord – en respektfuld pluralistisk offentlighed, hvor vi i stedet for grøftegravning og mudderkastning opnår en større forståelse og dybere viden om den andens udgangspunkt.

Det frie ords frie dialog
Af Thomas Boberg
YTRINGSFRIHED! Er det mediernes hyppigst brugte ord de sidste 10 år? Da jeg begyndte at skrive i 1980, var det ikke noget, jeg tænkte over. Men for mange af de digtere, jeg læste, havde en indskrænket eller ikkeeksisterende ytringsfrihed været virkelighed. Dette vilkår udfordrede de med deres skrift. Den russiske digter Osip Mandelstam mistede først sin frihed og derpå livet, da han skrev satirisk om Stalin. Broby-Johansen måtte i retten for sin bog Blod (1922), som blev anklaget for at være pornografisk. I 1964 begyndte retssagen mod Burroughs’ Nøgen frokost, og først i 1966 blev den renset for alle anklager om obskønitet, og her sluttede censur af litteratur i USA. At nå dertil, hvor vi står i dag i vores del af verden, har ikke været omkostningsfrit.
I 1984 var ytringsfrihed i min verden en selvfølge i modsætning til Østblokken på den anden side af jerntæppet. Men i 1989 da det iranske præstestyre udstedte en fatwa mod Salman Rushdie, rykkede det pludselig nærmere. Det var bizart og chokerende, at en islamisk stat som Iran kunne fremture i forsøget på at knægte en forfatters ytringsfrihed i et helt andet land. Det var en krigserklæring med bogbrænding, forbud i flere lande, oprør og mord til følge.
Langt de fleste af os går ind for ytringsfrihed, men vi er dybt uenige om, hvordan vi bør udøve den. Under ytringsfrihedens tema gemmer sig andre politiske dagsordener, som splitter os. At fremprovokere en sådan polarisering er et af ekstremismens og terrorens mål. Vi har en pligt til, mener jeg, at bestræbe os på at mødes på tværs af uenighederne i forsøget på at bevare og udvikle dette samfund, hvor det meste stadig er muligt. Til gengæld tror jeg også, at truslen mod ytringsfriheden er et vilkår, vi må leve med i mange år frem. Jeg tror på, det må være muligt at arbejde for en bedre integration uden at give køb på ytringsfriheden. Situationen er kompleks. Vi er en del af en globaliseret verden, og dele af den er i krig, og vi deltager selv i disse krige. Tingene hænger sammen.
Dogmatisk religion er dybt problematisk. At Gud og samtlige profeter ikke er større, end at en lille tegning kan krænke, er for mig en gåde og appellerer ikke til min respekt. Det er nok, fordi fundamentalistisk religion snarere end individuel tro drejer sig om magt, ensretning og kontrol. Vi kan som samfund naturligvis aldrig acceptere, at religion ikke skal kunne være genstand for kritik. Dog finder jeg det heller ikke nødvendigt konstant at slynge om sig med hån, spot og latterliggørelse. Man må sgu da tænke sig om. Det handler om at finde en måde at leve sammen på, og det må foregå i et rum, hvor enhver kritik og enhver ytring er en ret. Vi må holde fast i det frie ords frie dialog. »Jeg er uenig i, hvad De siger, men jeg vil til døden forsvare Deres ret til at sige det.« (Evelyn Beatrice Hall).
Sproget er ikke statisk, det udvikler sig med tiden, med os. At skrive er også at lytte til virkeligheden. Derfor må forfatterens sprogarbejde hele tiden være i bevægelse. Opmærksomt, antiautoritært, udogmatisk, kritisk, humoristisk. Visse digtere mener, at der er ord og ting, man af forskellige politiske grunde ikke bør skrive. Jeg er uenig. Alle ord er brugbare. Det afhænger af sammenhængen. Et ord kan synes rigtigt i en tekst, men helt forkert og usmageligt i en anden. Sådan er det jo at skrive, man vælger til og fra. Det vil være misforstået at undlade at skrive dette eller hint, fordi en politisk agenda derude dikterer det. Det vil være (selv)censur. Og den frie digtnings død. Og dermed også vejen mod det frie samfunds ophør.

Illustrationer: Ditte Ahlgren

