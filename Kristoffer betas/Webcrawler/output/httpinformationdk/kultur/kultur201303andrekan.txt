’Hvis der ikke er andre, der kan instruere filmen, kunne jeg måske få lov til at prøve’
Instruktøren Goro Miyazaki er søn af den legendariske japanske animationsmester Hayao Miyazaki og har det meste af sit liv kæmpet for at slippe ud af sin fars skygge. Det lykkes på sin vis med hans nye film, ’Oppe på Valmuebakken’, der godt nok er baseret på et manuskript skrevet af faren. Information har mødt Goro Miyazaki i Japan
»Min fars råd var, at jeg skulle finde på noget andet at lave – og nu, hvor jeg har instrueret to fi lm, føler jeg, at jeg burde have lyttet til ham. Derfor vil jeg selv sige til min søn, at han ikke må blive filminstruktør,« siger instruktør Goro Miyazaki, søn af den japanske animationsmester Hayao Miyazaki. Foto: Scanpix


 Goro Miyazakis far, den legendariske animationsmester Hayao Miyazaki, var meget imod, at hans søn fik lov til at instruere en film. Faktisk blev han så vred, at de to under filmens tilblivelse slet ikke talte sammen – det siger rygterne i hvert fald. Men bagefter, da han så den færdige film, Legenden om Jordhavet (2006), lod Hayao Miyazaki sin søn vide, at den var godkendt – at han, Goro Miyazaki, var godkendt.
»Min far var sådan set bare bekymret for mig,« siger Goro Miyazaki, da jeg møder ham for at tale om hans anden film som instruktør, Oppe på Valmuebakken, der i dag har premiere i Danmark. Vi sidder i et mødelokale i en af de ganske anonyme bygninger, som ligger i en forstad til Tokyo og udgør Hayao Miyazakis filmselskab, Studio Ghibli.
»Normalt skal man begynde fra bunden og kæmpe sig op gennem systemet og stå over for store udfordringer, før man endelig får lov til at blive instruktør. Selv sagde jeg, at ’hvis der ikke er andre, der kan instruere filmen, kunne jeg måske få lov til at prøve’. Det gjorde kun min far meget mere vred. Han ved, det er hårdt og stressende arbejde, og hvis man har lavet sin første film, er man filminstruktør for livet, og der vil være store forventninger til én. Det er ikke som med så mange andre professioner, hvor man ’bare’ er et menneske, når man holder op med at arbejde. Min fars råd var, at jeg skulle finde på noget andet at lave – og nu, hvor jeg har instrueret to film, føler jeg, at jeg burde have lyttet til ham. Derfor vil jeg selv sige til min søn, at han ikke må blive filminstruktør.«
46-årige Goro Miyazaki smiler og ler på den afdæmpede, tilbageholdende facon, jeg i løbet af det timelange interview finder ud af, kendetegner ham og hans facon. Han er venlig og svarer på alt, men han er også tilbageholdende, ja, indimellem nærmest genert.
Poetisk og fantasifuldt
Goro Miyazaki er ikke uddannet animator eller filminstruktør. Som dreng nåede han til den erkendelse, at han ikke var lige så talentfuld en tegner som sin far Hayao Miyazaki. Siden debuten i 1979 har Hayao Miyazaki da også markeret sig som en af de største animations- og filmkunstnere nogensinde. Og i film som Min nabo Totoro (1988), Kiki, den lille heks (1989), Porco Rosso (1992), den Oscarvindende Chihiro og heksene (2001), Det levende slot (2004) og senest Ponyo på klippen ved havet (2008) har han gang på gang fortryllet børn og voksne med smukke, poetiske, humanistiske og fabulerende eventyr om kærlighed, frygt, natur, maskiner, mennesker, teknologi og overgangen fra barn til voksen.
Det er store fodspor at træde i, og der er vel ikke noget at sige til, at Goro Miyazaki i stedet for animation valgte at uddanne sig inden for landbrug og landskabsarkitektur og i flere år arbejdede med at planlægge og anlægge parker og haver. I slutningen af 1990’erne begyndte far og søn dog at arbejde sammen om udformningen og opførelsen af Hayao Miyazakis fantastiske Ghibli Museum, der også ligger i en forstad til Tokyo. Det åbnede i 2001, og i de første fire år ledede Goro Miyazaki museet, der nærmest vokser ud af den park, det er placeret i, og så var det, at Hayao Miyazakis producentmakker i Studio Ghibli spurgte Miyazaki den yngre, om han ville være med i en gruppe af unge instruktører, som skulle lave film for selskabet.
Han sagde ja, og det resulterede i Legenden om Jordhavet, der er baseret på en bog af den amerikanske fantasy- og science fiction-forfatter Ursula K. Le Guin, hvis bøger ofte har en politisk eller miljømæssig undertone. Filmen hører ikke til blandt Studio Ghiblis allerbedste produktioner, men Hayao Miyazaki godkendte som sagt resultatet, og et par år senere var Goro Miyazaki i gang med sin anden film, Oppe på Valmuebakken – denne gang i et ganske tæt samarbejde med sin far.
Frihed og autonomi
Det er nemlig Hayao Miyazaki, der på baggrund af en populær manga (en japansk tegneserie, red.) har skrevet manuskriptet til Oppe på Valmuemarken, og som oprindeligt skulle have instrueret filmen. Han besluttede dog at give projektet til sin søn, men visuelt og tematisk vækker filmen mindelser om Miyazaki den ældres værker.
Som Goro Miyazaki formulerer det: »Det er min far, der bestemmer, hvad vi laver her på Studio Ghibli. Vi andre følger efter, og så bliver arbejdsopgaverne uddelegeret.«
Oppe på Valmuebakken foregår i 1963 i havnebyen Yokohama, der er en slags forstad til Tokyo, og fortæller historien om den 16-årige pige Umi, som bor på sin families pensionat højt oppe på Valmuebakken. Umi, hvis elskede far døde i Koreakrigen 10 år tidligere, går i gymnasiet og hjælper med at drive pensionatet og passe på sin bedstemor og sine yngre søskende, mens hendes lægemor arbejder i USA. En dag møder Umi den jævnaldrende Shun, der arbejder for gymnasiets avis, og sammen med ham bliver hun involveret i gymnasieelevernes forsøg på at redde skolens store, faldefærdige klubhus, hvor alskens politiske, intellektuelle og kunstneriske aktiviteter foregår, og som nu skal rives ned for at give plads for en ny bygning.
»I tiden efter Anden Verdenskrig var klubhusene på gymnasierne og universiteterne et slaraffenland for de studerende,« siger Goro Miyazaki.
»De kunne foretage sig næsten hvad som helst, uden at lærerne blandede sig. Ofte var det et lidt beskidt sted, men det var åbent og imødekommende. Studerende bryder ofte med fortiden, samtidig med at de føler, at de er nødt til at holde fast i de bedste af de gamle traditioner, og det skaber i filmen selvfølgelig konflikter og sammenstød med andre studerende og skolens ledelse. Da jeg gik på universitetet, havde vi også sådan et klubhus, og det var også ret beskidt. Men det var hyggeligt. Her spillede vi mahjong og varmede os. Og man vidste aldrig, hvornår stedet mon brasede sammen. Dengang symboliserede studenterklubberne på en måde frihed og autonomi.«
Den rigtige balance
Oppe på Valmuebakken handler også om den spirende kærlighed mellem Umi og Shun og om en hemmelighed i fortiden, som har med begge deres fædre at gøre. Filmen er således på én gang morsom og melankolsk og hjertevarm og nostalgisk, og Goro Miyazaki måtte arbejde hårdt for at finde den helt rigtige balance mellem tonearterne – og i den proces gøre materialet og historien til sin egen.
»Til at begynde med syntes jeg ikke, at balancen var rigtig,« siger han om manuskriptet.
»Pigen tænker hele tiden på sin far og savner ham, og jeg syntes, at det var lidt for trist og mørkt. Jeg besluttede mig for at lysne tonen. Men det var ikke nemt at forvandle den mørke stemning til noget knap så dystert, og mens jeg arbejdede på storyboards til filmen (det gør instruktøren selv på en Ghibli-film, og det bestemmer filmens tone og udseende, red.), gik jeg i stå, fordi jeg havde en fornemmelse af, at ingen ville have lyst til at se den. Jeg besluttede derfor at gøre pigen mere glad og positiv og samtidig lade publikum vide, at hun gemmer på en trist historie. Omkring sig har hun drengefigurerne, der er mere muntre personer, indimellem lidt dumme, og de er med til at lette stemningen.«
Fortid og nutid
Et tredje tema i Oppe på Valmuebakken er forholdet mellem fortid og nutid og tradition og fremskridt. Det er et genkommende tema i mange film fra Japan, hvor udviklingen siden Anden Verdenskrig er gået hurtig, hvilket har ført til sammenstød mellem landets gamle, traditionsrige kultur og et mere moderne tænkende samfund.
»Jeg bilder mig ind, at vi japanere godt kan lide at leve et enkelt og oprigtigt liv,« siger Goro Miyazaki.
»Dengang i 1960’erne var det næste skridt i forholdet mellem en ung pige og dreng ægteskab. I dag er det anderledes. Det går ikke så hurtigt. Når unge mennesker mødes, siger de ikke: ’Jeg elsker dig.’ De siger: ’Måske elsker jeg dig. Lad os prøve at se, om det fungerer mellem os.’ De prøver at finde ud af, hvad modparten tænker og føler, inden de selv siger noget, og det gør det hele mere kompliceret. Alle tænker først og fremmest på penge. Man tænker på, om det er en fordel at indgå i et parforhold eller ej, og det gør folk stressede og ulykkelige. Alle de materielle goder kan ikke dække over, at ens liv mangler indhold og følelser. Filmen foregår i de tidlige 1960’ere, og dengang havde folk ikke så mange penge – den slags fyldte ikke så meget i deres liv. Folk har i dag en længsel efter den tid, fordi de tror, at man var lykkeligere dengang.«
Goro Miyazaki nævner det store jordskælv, der ramte Japan i 2011, dræbte mange mennesker og ødelagde endnu flere menneskers liv, som en begivenhed, der fik folk til at længes tilbage.
»Så dukker den slags nostalgiske tanker og følelser op: ’Måske skulle vi vende tilbage til mere oprindelige og ikke så materielle værdier’. Hvis man besøger de områder, der er værst ramt, har folk ikke meget tilbage. De har mistet det meste og bor måske på pensionat.«
Gode og dårlige ting
Jeg spørger Goro Miyazaki, om han selv er nostalgiker.
»Ja, når jeg går rundt i Tokyo, har jeg lyst til at rive det hele ned. Tokyo har forandret sig så meget gennem de seneste 20 år. Ikke fordi økonomien har været god. Økonomien har været dårlig, og derfor har byen forandret sig. Folk tænker: ’Økonomien er dårlig. Vi er nødt til at gøre et eller andet’. Og så har man revet en masse smukke ting ned, bare for forandringens skyld, ikke fordi der var en tvingende grund til det. For 20 år siden var der for eksempel ikke fså mange høje bygninger, som man ser i dag.«
Omvendt var alting ikke bedre i gamle dage, og i sin genskabelse af 1960’ernes Yokohama forsøgte Goro Miyazaki at få både de gode og de dårlige ting med og i det hele taget være så tro mod perioden som muligt.
»Min far blev færdig på universitetet i 1963, men jeg talte faktisk ikke så meget med ham om den tid,« siger han.
»Han kunne dog huske, hvordan det var, da folk begyndte at købe biler, og man besøgte naboen eller venner og beundrede deres nye bil. Tokyo og Yokohama var noget andet dengang end i dag. Folk tog til stranden, og fiskerne sejlede stadig ud og fiskede lige ud for kysten. Der kom flere og flere biler til, og vejene blev efterhånden asfalteret. Det store problem, som dukkede op dengang, var luftforurening, og man kunne for eksempel ikke se ret langt i Tokyo på grund af forurening. Dengang var et typisk japansk træ et fyrretræ, mens der i dag er en større variation ved vejene og i byerne. Jeg prøver at vise alle mulige forskellige ting.«
Realisme og eventyr
Det var vigtigt for Goro Miyazaki, at Oppe på Valmuebakken blev en realistisk film forankret i virkeligheden og hverdagen, som den tog sig ud i Yokohama i 1963.
»Jeg forestillede mig Umi som en nutidig pige, og hvordan hun ville tænke og føle. Jeg havde en idé om, at hvis det var min far, der lavede filmen, så ville hun være blevet mere romantisk og sjov og let, mere eventyragtig. Men jeg fortalte en historie med et mere realistisk udgangspunkt, end min far ville have gjort. I manuskriptet laver hun morgenmad til alle, der bor på pensionatet, og hver dag er hun smilende og glad, som er det første gang, hun gør det. Men hvis man skal gøre den slags hver dag, smiler man ikke hele tiden.«
Ifølge Goro Miyazaki findes der to måder at lave film på: »Enten kan man gøre som min far og lave film, der foregår i et eventyrligt univers. Eller også kan man lave en film, der foregår i et realistisk univers. Som instruktør foretrækker jeg selv den realistiske måde at fortælle historier på.«
Han er dog ikke sikker på, at han endnu har fundet sin egen stemme som fortæller.
»Jeg har jo kun lavet to film indtil videre. Men jeg kan godt lide at lave film, som handler om mennesker og deres forskellige følelser og forhold til hinanden.«
Jeg spørger, om han føler, at han står i sin fars skygge – den er så enorm, at den må være svær at slippe ud af.
»Ja, jeg vil faktisk gerne prøve noget andet,« siger han og smiler.
»Det tænker jeg tit på. Men når man er blevet 45 år gammel, er det svært at skulle skifte profession. Men indeni diskuterer jeg stadigvæk med mig selv, hvad jeg skal lave i fremtiden.«
’Oppe på Valmuebakken’ har dansk premiere i dag

