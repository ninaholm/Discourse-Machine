Koks i kulissen
Når Tour de France indledes i eftermiddag, er det synliggørelsen af store problemer for to hold af særlig dansk interesse: Luxembourgske Radio Schack-Nissan stiller op med stjerner, heriblandt en stribe af Bjarne Riis’ tidligere ryttere, men er i dyb sportslig og økonomisk krise. Team Saxo Bank er for første gang uden prominente ryttere, men med tilgangen af russiske sponsormillioner ser magtforholdet ud til at skifte


Tour de France indledes i eftermiddag, når rytterne bestiger deres enkeltstartscykler for at begive sig ud på en seks kilometer lang tidskørsel i belgiske Liège. De helt store favoritter til at vinde dette års Tour er sidste års vinder, australske Cadel Evans, og den formstærke brite Bradley Wiggins, som stiller til start efter sejre i de af forsommerens korte etapeløb, der regnes som forberedelse til Tour de France. De ligner hinanden de to. Begge er skrappe til at køre alene mod uret, og de er begunstigede af en rute med i alt 100 kilometer enkeltstart fordelt på prologen i Liège, 9. etapes 41,5 km og 20. etapes 53,5 – dagen før promenadekørslen til Paris. Begge er også dygtige til at køre opad, men deres styrke i stejlt terræn er deres evne til at forsvare sig og begrænse tidstab i forhold til de folk, som har mere naturlige anlæg for at køre i bjerge og angriber der. Man kan sige, at Evans og Wiggins ligner hinanden som ryttertyper i, groft sagt, at være lige kedelige, men det betyder ikke, at løbet bliver kedeligt. De vil blive sat under pres fra mange sider på alle de vanskelige etaper, og de to forsvarere er jo også nødt til at angribe hinanden på et eller andet tidspunkt – og det kommer.Alligevel lider dette års Tour stærkt under fraværet af en eller flere ryttere, der ikke ligner Evans og Wiggins, og som kan udfordre dem der, hvor de er svagest. Cykelløb, og de store etapeløb især, har deres fascinationskraft i sammenstødet mellem modsætninger, mellem ryttere, der i fysik og temperament er vidt forskellige, men er hinandens jævnbyrdige på ulige vilkår i forskelligt terræn.Evans og Wiggins er metodiske, rationelle folk, der har lært sig det, de ikke kunne så godt, og de overlader ikke meget til deres instinkt eller inspiration. I modsætning til en Alberto Contador, der både er rationel i sin forberedelse og sin administration af sit løb, men også kan være lidt af en vildmand, når det stikker ham. Og især i modsætning til Andy Schleck, der kører på instinkt og inspiration, ofte ligefrem ufornuftigt, og meget tyder på, at sådan forbereder denne naturens muntre søn sig også.Begge er de savnede som udfordrere. Deres egenskaber og temperamenter er savnede. Så årets Tour er i høj grad karakteriseret ved dem, der ikke er med.Af forskellige grunde.Stiller uden kaptajnAlberto Contadors fravær skyldes den formodet velbekendte bøfsag og karantæne indtil august, hvilket betyder, at Bjarne Riis’ hold stiller op uden kaptajn og med ryttere, som udelukkende har til opgave at jagte etapesejre og køre efter en sejr i bjergkonkurrencen til Chris Anker Sørensen.At Andy Schleck ikke er med, skyldes et brud på korsbenet pådraget i et styrt i Critérium du Dauphiné for tre uger siden, men årsagen til at han ikke har præsteret hele sæsonen og næppe ville kunne stille op i den form og med den kørelyst, han havde sidste år, hvor han udfordrede Cadel Evans til den sidste enkeltstart og blev nummer to, skal søges dybere.Det er hele hans hold, Radio Shack-Nissan, der er i dybeste krise – sportsligt og økonomisk – og det har ramt også danske Jakob Fuglsang, der mod forventning og al saglighed er blevet udelukket fra Tour-deltagelse af sit luxembourgske hold.Ikke styr på sponsorsituationenFuglsang skulle i maj have kørt Giro d’Italia som holdets kaptajn, men måtte i sidste øjeblik melde fra på grund af en skade og blev afløst af Fränk Schleck, der valgte at udgå efter en lettere skade, hvilket udløste en offentlig polemik med holdets manager, Johan Bruyneel. En restitueret Fuglsang vandt for en måned siden Tour de Luxembourg, en af det stjernespækkede holds få sejre i år, og hans deltagelse i Tour de France syntes selvfølgelig. Men han er tilsyneladende blevet straffet for at være for åbenmundet på to punkter: Allerede i maj luftede han tanken om at søge væk fra holdet, når hans kontrakt udløber ved årsskiftet, og han blev citereret for at sige, at man ikke skal være noget geni for at se, at der er noget på holdet, der ikke rigtigt fungerer. Nej, det skal man ikke. Det har hele året været åbenlyst for enhver, men en rytter kan ikke ustraffet sige det.Det vakte opsigt i juni 2010, at Bjarne Riis’ ledende sportsdirektør, Kim Andersen, forlod hans Team Saxo Bank og trak en række af hans mest prominente ryttere med sig til det nystartede luxembourgske hold Leopard Trek, finansieret af rigmanden Flavio Becca og med Riis’ tidligere pressechef Brian Nygaard som direktør. Brødrene Fränk og Andy Schleck, Fabian Cancellara, Jens Voigt og Jakob Fuglsang som de fremmeste i en åreladning, som også omfattede flere af Riis’ tekniske medarbejdere i en periode, hvor han ikke selv havde styr på sin sponsorsituation.Flavio Beccas fyring af Brian Nygaard var et krisetegn, men ikke det kig ned i afgrunden, man kan få nu. Becca havde og har ikke nogen penge. Hans rigdom er bundet i jord og fast ejendom, og han er gidsel hos sin bank, som ikke ser med velvilje på, at han spenderer millioner af deres penge på et cykelhold. I 2011 brugte Becca syv til otte millioner euro af egen lomme, eller bankens, og han fandt for 2012 to sponsorer i den amerikanske elektronikkæde Radio Schack og bilproducenten Nissan som supplement til cykelfabrikanten Trek. Også amerikansk.Det førte til en fusion med Radio Schacks cykelhold under ledelse af Johan Bruynel, der tidligere var Lance Armstrongs partner og mentor, og Bruyneel blev fusionsholdets nye sportslige chef. Ikke noget lykkeligt ægteskab. Bruyneels håndfaste ledelsesstil har bragt ham på kant med Kim Andersen, som er blev skubbet helt ud på sidelinjen, og med ryttere som Jakob Fuglsang og holdets stjerner, brødrene Schleck. Men det er småting i forhold til, at holdet er ved at gå fallit. Ifølge en luxembourgsk kilde tæt på holdet skal Flavio Becca selv, trods tilgangen af de nye sponsorer, punge ud med seks millioner euro i år af budgettet på 18. Dem har han ikke. Ikke engang til lønninger. Rytterne må rykke i lang tid for at få deres løn, og flere af dem har store tilgodehavender.Det er ikke noget, holdets ryttere og andre ansatte ønsker at tale om af angst for, at UCI, den internationale cykelunion, skal skride ind og lukke holdet på grund af dets ustabile økonomiske situation. De er simpelthen bange for at miste deres job og deres penge inden udløb af deres kontrakt.Men det bekræftes af Marcel Gilles, der ikke er hvem som helst i cykelmiljøet. Det var denne nu pensionerede direktør for et luxembourgsk rejsebureau, der hentede først Kim Andersen og siden Bjarne Riis til fyrstedømmet for, at de kunne køre for hans cykelklub ACC Contern, og det var ham, der skaffede dem deres første professionelle kontrakt. Som det siden skete for brødrene Schleck. De har stadig, ligesom Fuglsang, deres rytterlicens hos ACC Contern, hvor Gilles i en menneskealder har været leder og drivkraft og fortsat er.»Jeg kender ikke detaljerne, for jeg er ikke så tæt på holdet mere, det er blevet big business nu, men det forholder sig, som du siger,« siger Marcel Gilles i telefonen på vej til Tour-starten i Liège, hvorfra han skal rapportere til Radio Luxembourg, som han plejer.Ikke noget at komme efterHan kommer næppe til at fortælle lytterne om luxembougsk sejr i Touren. I Andys fravær er det storebror Fränk, der er Radio Shack-Nissans kaptajn, men trods en andenplads og fin kørsel i det nyligt kørte Schweiz Rundt er han for slidt af et hårdt løbsprogram tidligere i sæsonen til at kunne holde sig på toppen tre uger i Frankrig, vurderer Kim Andersen, der er hans nærmeste sportsdirektør på holdet. Holdets bedste kort er Fabian Cancellara, der kandiderer til at vinde i hvert fald en af de tre enkeltstarter. Og Gilles kommer altså heller ikke til at rapportere om Jakob Fuglsangs meritter. Oven i sin udelukkelse fra Touren er han nu af Johan Bruyneel blevet straffet med udelukkelse fra alle betydelige løb resten af året – også Spanien Rundt – de såkaldte World Tour løb, hvor der kan optjenes points til verdensranglisten. Det betyder, at hans karriere sættes på stand by, og hans markedsværdi falder. Det er holdets suveræne ret at bestemme, hvilke løb en rytter skal køre, så der er ikke noget at komme efter, men moralsk angribeligt er det. En parallel er Brian Laudrup, der i 1994 kom for skade at sige, at han fandt det betænkeligt, at hans klub Milans ejer Silvio Berlusconi både var regeringsleder og kontrollerede Italiens medier. En holdning han delte med lidt under halvdelen af befolkningen og resten af verden, men han blev sendt på bænken og ud af klubben.Det luxembourgske fallitboDet var Flavio Becca, der ribbede Bjarne Riis for sine bedste bedste ryttere, men nu kan det blive payback-time, efter at Riis i mandags offentliggjorde sin nye hovedsponsor Tinkoff Bank, der allerede fra i dag træder ind som partner med Saxo Bank. Et makkerskab, der rækker langt ud over cykelsport. Den russiske entreprenør Oleg Tinkoffs interesser spænder fra en bryggeri- og restaurantkæde over ravioli til en investeringsbank, som for nylig har indgået et 20 milloner dollar partnerskab med med en af finansverdenens gamle sværvægtere, amerikanske Goldman Sachs. En interessant partner for Saxo Bank – og interessant for Bjarne Riis, som ud over de ekstra millioner fra russeren får en sponsor med dybt og langvarigt kendskab til cykelsport. I 2006 skabte han i Spanien et lille hold med lokale ryttere og deltog som 38 årig selv i løb. Senere lancerede han prof-holdet Tinkoff Credit System, der med høj cigarføring og sportslig succes blev forløberen for det nuværende storhold Katusha, der nu finansieres af russiske gaspenge. Og Oleg Tinkoffs første bud på, hvad hans penge til Riis kunne bruges til, var at købe Fabian Cancellara tilbage fra det luxembourgske fallitbo! Brødrene Schleck kommer ikke på tale, så længe Contador er i Riis’ stald, men udmeldingen er perspektivrig for det danske hold.I venten på, at Contador må køre igen fra august og på økonomisk lysere udsigter til næste sæson, sender Riis et hold til Frankrig, som er dygtigt og alsidigt nok til at slås med om etapesejre i næsten alt terræn. De stærke klassikerfolk Nick Nuyens og Karsten Kroon, den tidligere etapevinder fra Portugal Sérgio Paulinho, de hurtige JJ Haedo og Jonathan Cantwell samt fire danskere. Michael Mørkøv, Anders Lund, Nicki Sørensen og Chris Anker Sørensen. Uanset om Chris Anker kan vinde bjergtrøjen, så vil det blive spændende at følge hans erklærede jagt på den, og i en Nicki Sørensen uden hjælpeforpligtelser vil vi se en angrebsglad rytter, der ikke er uden chancer for at gentage sin etapesejr fra 2009, hvor han kørte alene over stregen i Vittel. Det er en helt ny situation for et Riis-hold i nyere tid, at man ikke kører med om den samlede sejr, men den er de fleste af Tourens hold, også i. Selv nogle af de største.Rivalerne til Bradley Wiggins og Cadel Evans er mange og dygtige, om end de ikke på forhånd tildeles de allerstørste chancer. Der er gensyn med den tidligere russiske vinder af både Vuelta a España og Giro d’Italia, Denis Menchov, som aldrig rigtigt er slået igennem ved Tour de France. Der er den unge hollænder Robert Gesink på 26 år, som venter på sit gennembrud. Der er spanieren, den olympiske mester Samuel Sánchez, der animerede flere af de store etaper sidste år. Der er den 25-årige Pierre Rolland, som med sin tiendeplads og sejr på Alpe d’Huez – endda som hjælperytter – pustede nyt liv i franske drømme. Der er næppe den tyske veteran Andreas Klöden på 37, som er Radio Schacks andet kort at spille, hvis Fränk Schleck skulle fejle, og der er næppe heller den forsigtige og anonyme belgier Jurgen van den Broeck, der altid gør det næsten godt.Men der er sicilianeren Vincenzo Nibali, som med et bjergstærkt hold om sig, Liquigas, er et seriøst bud på en vinder. Hans enkeltstart er fortræffelig, han kører stærkt opad og især nedad, og han er holdbar. Han har for første gang lagt sin sæson tilrette efter Tour de France, og han er enekaptajn med sin interne rival Ivan Basso som hjælper. Ham tror jeg på.Men fra i eftermiddag bliver vi alle klogere.
