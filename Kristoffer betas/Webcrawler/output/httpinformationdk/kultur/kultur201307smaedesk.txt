Smædeskrift
Thomas Bernhards ætsende frontalangreb på forløjet og indbildsk kunstmiljø har skabt en europæisk specialitet: tragikomedien
Thomas Bernhard (billedet) portrætterede i ’Træfældning’ personer fra sin egen ungdoms omgangskreds, heriblandt forfatteren og komponisten Gerhard Lampersberg (i bogen Auersberger), der efterfølgende sørgede for, at bogen blev beslaglagt.


 
	En østrigsk forfatter med bopæl i London på midlertidigt ophold i Wien møder på Graben, et af Wiens hovedstrøg, ægteparret Auersberger, en falleret komponist og en sangerinde, som han tre årtier før har haft et nært forhold til, men ikke har set i 20 år efter et voldsomt brud. Forfatteren har ikke karakterstyrke til at sige nej tak til deres invitation til den ’kunstneriske middag’, de holder i deres hjem, må modvilligt troppe op og placerer sig straks på sidelinjen i entréen i en øreklapstol, hvorfra han i stadig større ophidselse, med vrede, foragt og til sidst decideret had, iagttager og dissekerer selskabet og middagens feterede midtpunkt, den aldrende – og bralrende – Burg-skuespiller, som kommer direkte fra Wiens berømte Burgtheater, hvor han har spillet med i Ibsens Vildanden. Dét er i grove træk ’handlingen’ i Træfældning.

	Bogen former sig som et ætsende frontalangreb på et forløjet, indbildsk, opportunistisk kunstmiljø i Wien og som et smædeskrift mod det prætentiøse, lavadelige Auersberger-par især, hvor den nutidige danske læser heldigvis ikke er tvunget til at bruge energi på at genkende kunstnerparret Lampersberg i Auersbergerne eller på anden måde godte sig eller blive bestyrtet over Bernhards papirtynde forklædninger af andre personer fra sin ungdom i kredsen omkring Lampersberg (Gerhard Lampersberg var østrigsk avantgardistisk komponist og forfatter, red.). Det blev man, altså bestyrtet, i datidens Østrig, så meget faktisk, at bogen på hr. Lampersbergs forlangende blev beslaglagt af politiet, Bernhard, distributør og forlag trukket i retten, og interesserede østrigere måtte søge mod den tyske grænse for at købe bogen.

	Ophidselse

Træfældning har undertitlen, eller genrebetegnelsen, ’en ophidselse’, hvilket er meget rammende. På den ene side selvfølgelig som et signalement af jeg-fortællerens tilstand under den langt udtrukne middag, men på den anden side også som en karakteristik af Bernhards sprog. Jeg-fortælleren sidder i klassisk bernhardsk iagttagerbaghånd i øreklapstolen og mindes sine oplevelser og især konflikter med og voksende had mod auersbergerparret og de mere eller mindre mislykkede kunstnere, de omgik og stadig omgås, han væmmes ved den selvoptagede Burg-skuespillers fraser og frastødes af digteren, han engang havde et forhold til, han mindes veninden, som ofrede sin karriere for en mand, der viste sin taknemmelighed ved at stikke af med hendes veninde. Kort sagt: Han ophidses. Og med ham: sproget.

	Nogle læsere får hurtigt nok af al denne bernhardske ophidselse og mani, af hans vrede hovedpersoner og deres sammenbidte monologer, og opfatter dem (og forfatteren) som trættekære, forbitrede misantroper fanget i evige gentagelser af uimodsagte ’sandheder’. De samme læsere har ofte svært ved at se komikken i det hele. Det kan jeg ikke forstå. Bernhard er nemlig som komiker i samme klasse som Beckett.

	Man må medgive kritikere af Bernhards forbitrede ’monomaner’, at også jeg-fortælleren i Træfældning er fanget i en art ’klaustrologik’, i vredens nemlig, hvor det ene ord altid tager det andet og det tredje, men hvor vreden dog ikke er egentlig eruptiv eller eksplosiv eller hastigt søger udladning, tværtimod: Vreden oplader teksten, den slår ned i syntaksen, så at sige, i gentagelser og variationer af ord og formuleringer. Vreden i Træfældning er grundig, rytmisk, til tider nærmest sangbar; den er i hvert fald velformet, nænsomt og køligt fremmoduleret i en slynget, cirklende syntaks, i den særlige – og sirlige – bernhardske langsætning – som jo er fuld af indskud, tillæg, præciseringer og i det hele taget mange steder kan opleves som en slags belastningsprøve af sætningen som sådan – og i Bernhards henved formelagtige brug af et udvalgt vokabular, hvor enkelte ord og vendinger fungerer som en art ophæng i teksten, hvorfra de centrifugale ’beskyldningsstrømme’ (for nu at bruge et ord fra bogen) kan spredes.

	Sproget i Træfældning cirkler sig frem ved hjælp af noget, der paradoksalt nok kan føles som et determineret svæv, som sætninger, der hele tiden tager to skridt frem og ét tilbage, hele tiden vender tilbage til centrale ord og trækker dem med ind i langsomt skiftende omgivelser.

	Tragik og komik

	Det peger på noget centralt ved Bernhard og ved Træfældning. Selvfølgelig på monomanien, på trangen eller viljen til altid at gå planken ud, trangen til det superlativiske, den yderste gradbøjning af alt i en blank afvisning af det pragmatiske, veltempererede, afvejede udsagn (og liv!), men også på naboskabet mellem tragik og komik i hans værk. Der er i sig selv en tragik over Bernhards ensomme iagttagere og deres rasende solo-bevidstheder, over deres forhippede pukken løs, deres insisterende skyklapsoptik, men der er også noget rørende over dem. De er nemlig på én gang hensynsløse og ubeskyttede og dækker sig ikke ind bag ironi eller mere eller mindre mondæn, postuleret tvivl. Hovedpersonen i Træfældning er ikke ironiker eller tvivler, han er snarere ’sardoniker’ og på intet tidspunkt i tvivl om sit had mod næsten alt og alle, ligesom han ikke er i tvivl om, at han selv ikke er en tøddel bedre. At han også selv er forløjet og hyklerisk.

	Og samtidig er der stor komik på færde. Komik i manien, som ikke evner at bremse sig selv, komik i vreden, som udfolder sig så suverænt syntaktisk og med kombinatorisk ynde i finpudsede lag-på-lag af fornærmelser og sylespidst raseri. Komikken folder sig ud tidsligt, den er indlejret i sætningen, som hos Bernhard er så fuld af åbenlys formuleringsmunterhed, ja, næsten eufori. Der er med andre ord komik i ophidselsen, som gør sig så store anstrengelser for at være svirpende præcis, rytmisk stram og musikalsk.

	Nietzsche skriver i Afgudernes ragnarok, at det er dumt at tro, man skal lægge bånd på lidenskaberne, hvis begrundelsen er, at de er dumme. Man må sige, at Bernhards bog står som en bekræftelse af de ord. Jeg-fortælleren i Træfældning holder sig absolut ikke tilbage, giver sin vrede og hævntørst frit løb og fremstiller livet som én stor absurditet, men det fine ved bogen som ’tragikomedie’ er netop, at den i sin form lader tragik, monomani, eksistentiel fortvivlelse og stor komik eksistere ved siden af, nej, oveni hinanden som muligheder for læseren.

	Er tragikomedien en europæisk specialitet? Måske. I Træfældning trækker Bernhard i hvert fald en linje tilbage til en anden europæisk tragikomedie om livsløgne og ’ideale fordringer’, om forholdet mellem hårdhed og eftergivenhed, nemlig Ibsens Vildanden, som også undersøger – og destabiliserer – forholdet mellem den forskansede (og selvretfærdige) betragter og de forløjede. Måske er det i det hele taget dét, tragikomedien gør: destabiliserer. Blandt andet kategorier som komik og tragik.

’Træfældning’ er netop udkommet på dansk på forlaget Basilisk

