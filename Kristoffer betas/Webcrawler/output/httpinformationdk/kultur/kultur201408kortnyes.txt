’Kort er det nye sort’
Kortfilmen passer perfekt til vores liv og vores livsstil, siger lederen af Odenses internationale kortfilmsfestival, OFF, Birgitte Weinberger om kortfilmsgenren
 Birgitte Weinberg


 – Hvad kan kortfilmsfestivalen gøre for filmbranchen?
»Festivalen kan sætte fokus på kortfilmsgenren, som nok i manges optik er en lidt elitær genre. Vi kan vise folk, at kortfilmen ikke bare er for filmnørder. Kortfilm er bare film, der ikke er lange. Og så kan vi sætte fokus på nogle af de talenter, som vi kommer til at følge i fremtiden - også på spillefilmsfronten. Der er jo ikke nogen, der debuterer med en spillefilm uden at have prøvet sig i det korte format først. Sidst men ikke mindst kan vi fungere som et fysisk samlingssted for branchen.«
– Hvad betyder et stærkt kortfilmsmiljø for talentudvikling og dermed mere generelt for filmbranchen?
»Alle starter som sagt i det korte format, så det at have et stærkt kortfilmsmiljø er helt klart basis for at have et stærkt filmmiljø generelt. Også fordi noget af det helt specielle ved kortfilmen er, at den er billig at producere. Og det betyder, at man rent kunstnerisk kan tage nogle helt andre chancer, end man nogensinde kommer til at kunne tage med en lang film, medmindre man hedder von Trier selvfølgelig. Der vil jo altid være nogle investorer, som skal have pengene tilbage. På den måde er kunsten mere fri i det korte format, og man kan derfor eksperimentere på en anden måde, inden man vover sig ud i det lange format. Jo mere man har øvet sig og afprøvet grænser, desto mere sikker kan man blive på sin stil, profil, sit udtryk og indhold.«
– Hvad kan kortfilmen rent kunstnerisk, som ikke er så oplagt for de andre formater?
I det korte format kan man stille helt skarpt og skære alt overflødigt væk, og det betyder, at man får nogle ekstremt kondenserede filmfortællinger. Man kan lave nogle meget koncentrerede dyk ind i menneskets psyke, som man måske ikke ville kunne sidde og dvæle ved i to timer, men som man på rørende vis kan få ind på syv minutter.
– Er kortfilmen på grund af nye medier - og måske også via den måde, vi er begyndt at forbruge tv-serier på - på vej mod en ny storhedstid?
»Kort er det nye sort! Det er der ingen tvivl om. Kortfilmen passer perfekt til vores liv og vores livsstil, hvor vi sådan on demand lige snacker en film, mens vi er på vej fra A til B. Og der er de nye digitale muligheder en vigtig opgradering i forhold til det korte format. Men hvad skal vi så med kortfilmsfestivalen, hvis man bare kan sidde hjemme i stuen og sluge de her film? Det er for mig meget tydeligt, at mødet imellem filmskabere og publikum med de her stærke kortfilm i midten – det er en helt unik ting. Det er som om, det gammeldags analoge møde imellem mennesker stadig er en eftertragtet vare i de her digitale tider.«

