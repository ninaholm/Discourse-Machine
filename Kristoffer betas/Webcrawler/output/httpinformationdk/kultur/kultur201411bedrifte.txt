Bedrifter



Det er påfaldende, at nyoversættelserne til dansk af de to største modernistiske romanværker, nemlig James JoycesUlyssesog Marcel ProustsPå sporet af den tabte tid, udkommer samtidig.Ulyssesi dag, og de sidste bind afPå sporetfor en uge siden. Dermed er der ikke bare tale om to helt enestående oversætterbedrifter, men om en kulturpolitisk milepæl: at have fået de to værker i suveræne oversættelser, sådan som det med al tydelighed fremgår af henholdsvis Erik Skyum-Nielsens og Torben Brostrøms artikler om de to værker i dagens store bogtillæg. Der er god grund til at stoppe op og hylde den bedrift og sige tak til Karsten Sand Iversen for års utrætteligt arbejde med Joyce og henholdsvis Else Henneberg Pedersen, Peter Borum, Lars Bonnevie og Niels Lyngsø for lige så ihærdig og vellykket en bedrift med Proust.Alt andet i dansk litteratur lige nu kommer til at stå i skyggen af disse bedrifter. Derfor er det bemærkelsesværdigt, at ingen af værkerne er at finde på weekendens BogForum bortset fra lørdag eftermiddag, hvor Neal Ashley Conrad Thing fortæller om Proust. Hvorfor er ingen af oversætterne til stede for at fortælle om deres arbejde, eller hvorfor er der ingen til at læse op af disse sproglige mesterværker, så vi kan blive overvældet af al den sproglige fryd?BogForum vil i de kommende tre dage være propfuld af litteraturhungrende læsere, som kan møde forfatterne til årets danske bøger, de unge debutanter og et par håndfulde udenlandske navne, heriblandt modtageren af Nordisk Råds Litteraturpris, Kjell Westö, men som altså snydes for det bedste.Vi snyder ikke vores læsere for denne centrale begivenhed. Ligesom vi heller ikke kan komme uden om en anden stor begivenhed, nemlig 25-året for Murens fald på søndag. Hvordan det døgn, der førte til åbningen af DDR&rsquo;s grænser, er fastholdt i skønlitteraturen og efterfølgende har ændret den europæiske roman, kan man blandt andet se i vores tema om Murens fald. Derudover kan man gå på opdagelse i de helt aktuelle bøger og læse et stærkt interview med den svenske forfatter Sara Stridsberg om det store psykiatriske hospital, hendes far var indlagt på, og om litteraturen som en sygdomstilstand.
