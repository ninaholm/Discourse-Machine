Børn, bjørn og Berlinale
Filminstruktøren Esben Toft Jacobsen er med i festivalkonkurrencen med sit animationseventyr om to børn og en kæmpestor bjørn, der har vajende skov på ryggen


 Mobilkontakt til en forventningsfuld instruktør på sit hotelværelse ved Potsdamer Platz:
- Du bor lige op og ned ad Berlinfestivalens store biograf, men det er ikke dér din anden film lige har haft international premiere ...
»Den kæmpestore Bjørn er med i konkurrencen om Generation K+, som gælder film for børn under 14. Så det var i Haus der Kulturen, den gamle Kongreshalle ved Tiergarten.«
- Under 14? Den er da rigeligt uhyggelig selv for mig! Jeg sad i biografen her i København og tænkte på, om du har prøvet at lave en Lars Trier 'Antichrist' Light for børn?
»Nåaaj, det lyder lige voldsomt nok. Men jeg tror på, at man kan tale til børn under 14 med noget dragende farligt og mystisk, hvis bare man husker at få afsluttet historien ordentligt. Dragen i Brødrene Løvehjerte er også uhyggelig! Jeg var selv meget optaget af det uhyggelige i den alder.«
- Der er ikke nogen talende dyr i din film, sådan som ræven i 'Antichrist'. Men der er fugle, som medvirker aktivt i handlingen, og frøer, der skaffer regn, og hidsige mini-elge ...
»Ja, men ikke talende dyr. Dem er der så mange af i andre animationsfilm ...«
- Nu er det klart at billedstilen er inspireret af moderne japanske animationsfilm, men har du ikke også skelet til Elsa Beskows gamle svenske billedbøger om 'Putte i Blåbærskoven' eller norske Kittelsens store tegnede trolde?
»Ikke bevidst, men jeg har da sikkert set dem som barn og haft dem i hovedet, for det har været vigtigt at ramme en nordisk eventyrtone i den nordiske natur. Den store bjørn og landskabet hænger jo ligefrem sammen i filmen. Den har et stykke skov på ryggen.«
- I den konkurrencekategori, du er udvalgt til, er præmien ikke en guldbjørn. Hvad kan du så vinde? En hæklet bamse ligesom pigens i filmen?
»Jeg tror, trofæet er en glasbjørn i samme facon som guldbjørnen ...«
- Nu skal vi selvfølgelig heller ikke sælge skindet, før du har skudt bjørnen ...
»Det er du den første, der har sagt, selv om jeg har frygtet at skulle høre det om og om igen!«
- Jamen, så har jeg vel vundet noget? En pose vingummibamser måske? Men hvis du nu skulle have designet den nye femhundredkroneseddel, hvad ville motivet så have været?
»Der var én i konkurrencen, der foreslog 'en opvask'. Men det kunne selvfølgelig også være 'en bjørn' i stedet for en plovmand som i gamle dage ...«

