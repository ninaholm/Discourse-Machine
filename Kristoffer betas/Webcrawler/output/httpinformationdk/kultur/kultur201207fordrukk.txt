Fordrukkent sludder
Vi indtager alkoholiske drikke for at komme i lag med hinanden. I mere end tre tusinde år har vi berust os i øl og vin uden at samfundet af den grund er gået i opløsning. Det er snarere sådan, at samfundet og de sociale fællesskaber ville være gået til grunde uden drikkeriet
I mere end totusinde år har kristne spist og drukket for at ihukomme den Jesu sidste måltid med sine disciple, hvor jeg blev til vi


 I en tid med køleskabe og frysere har vi glemt, hvad rusen i flasken oprindeligt betød. Rusen i flasken er den konserverede forårsrus. Eller »lys opløst i væske« (Galilei). Efter mange måneder uden dufte og farver var forårets dufte og farver engang forbundet meden sand forårsrus. Det er den, vi genfinder i flasken.
Men det er kun den halve sandhed. Hvad skal rusen gøre godt for? Lad os straks slå fast, at det er noget fordrukkent sludder, at man bliver genial af at drikke. Man bliver social.
Vi indtager alkoholiske drikke for at komme i lag med hinanden. I mere end tre tusinde år har vi berust os i øl og vin uden at samfundet af den grund er gået i opløsning.Det er snarere sådan, at samfundet og de sociale fællesskaber ville være gået til grunde uden drikkeriet. Vi skåler, drikker dus, drikker hinanden til. Det er gennem alle disse ritualer omkring flasken, vi har udviklet os til sociale og selskabelige væsener.
Det er noget fordrukkent sludder, at vi drikker for meget. Mængden er ikke for stor og mådeholdet er ikke for lille. Det er slet ikke det, at vi gør det, der er problemet. Det er måden altså, at vi gør det på.
Vand til vin
En herre ved navn Jesus vandt stor hæder ved at lave vand om til vin. Og det var afgiftsfrit. Den tidligere bykonge Peter Brixtofte havde en drøm om at lave Farum om til et stort drikkegilde. Det gik begge de to drukkenbolte ilde, mens de var på toppen af karrieren. Men så meget desto bedre for deres eftermæle. Brixtoftes begyndte for alvor, da han blev hyldet med en fadøl i hånden på Farum Park af en tusindtallig menneskemængde den dag FCN blev Danmarksmester og kvalificerede sig til Champions League.
Grundstenen til Jesu eftermæle blev lagt to dage før han døde, under det sidste måltid med disciplene før korsfæstelsen.
I mere end totusinde år har kristne siden den aften spist og drukket »til ihukommelse af Jesus«. »Drik til ihukommelse af mig,« hedder det, når nadvergæsterne svingerbægeret under søndagsgudstjenesten.
For nogen er indstiftelsen af nadveren ikke bare den vigtigste begivenhed i hele påskefortællingen. Det er den vigtigste begivenhed i kristendommen. Det var i hvert fald, hvad en hel gruppe af tyske filosoffer og digtere mente kort tid efter den store franske revolution. Interessen for det antikke Grækenland nærmede sig dengang hysteri. Man drømte om et genfødt Athen med demokrati og frihed. Schiller, Hegel og Hölderlin skrev i deres ungdom elegiske digte om Grækenlands menneskelignende guder og gudelignende mennesker. Og i disse digte flød vinen rigeligt.
Ak, hvi måtte du forgå
Det gør den også i Det ny testamente. Jesu første genistreg bestod som nævnt i at lave vand om til vin ved brylluppet i Kana.
»Sådan åbenbarede han sin herlighed og hans disciple troede på ham«, kan man læse i Johannesevangeliet. Det flyder jo med vin i både det gamle og det nye testamente. Så der ville ikke blive meget tilbage af bibelen, hvis puritanske kristne skulle finde på at tørlægge den, ligesom de har fundet på at servere alkoholfri vin i kirkerne. 
Nu gjorde Hegel, Schiller, Schelling og Hölderlin sig ingen illusioner om at den græske sagnverden bare sådan pludselig kunne genopstå, hvilket de da også skriver smukke klagesange om. »Skønne, svundne verden– ak, hvi måtte du forgå,« hedder det hos Schiller.
Situationen er alvorlig, men den er ikke håbløs, for de har opdaget, at kristendommen jo ligner den græske folkereligion til forveksling.
Den kristne kærlighedstanke, som påskemåltidet jo er det stærkeste udtryk for, havde gjort op med den jødiske lovreligion, der kræver lydighed og underkastelse. Kristendommen kunne derfor minde om grækernes religion, som var uden love, dogmer, trosbekendelser, kirke og teologi.
Brødet og vinen
Samtidig med at Hegel skriver et digt til Hölderlin i1800 om livet i det antikke Hellas, skriver han også et religionsfilosofisk debatindlæg om Kristendommens ånd og skæbne. Det spørgsmål, han ønsker besvaret, er: hvordan kan det være, at netop den religion, der begyndte som et kærlighedsmåltid og en usynlig kirke, kan ende som en kirke og en ny lovreligion, der f.eks. forbyder dans og vindrikning?
Hegels og andre tyske romantikeres kristendomsforståelse kredser om brødet og vinen. For dem er påskens vigtigste begivenhed transsubstantiationen. Det vil sige forvandlingen af brød og vin til Jesu legeme og blod, dvs. til et levende fællesskab. Der sker altså en overgangfra en synlig substans (brød og vin) til en usynlig (korpsånden, corpusspiritus). Hvordan skal vi forstå transsubstantiationen?
Her har vi simpelthen stukket hånden i en teologisk hvepserede. Katolikker og protestanter er blevet skilt på dette spørgsmål. Da Thomas Aquinas i 1200-tallet vil udlægge transsubstantiationen filosofisk ved hjælp af Aristoteles’ filosofi, dummer han sig i en sådan grad, at han fremprovokerer den stik modsatte filosofi, og den filosofi bliver simpelthen starten på den moderne, videnskabelige tænkning. Wilhelm von Occam hedder den filosof, der åbner ballet for den moderne rationalisme. Det er altså den filosofiske diskussion om nadveren, som bereder vejen for Descartes og Hobbes, Hume og Kant, ja den hele oplysning.
Jeg bliver til vi
Hvis man ikke bare kan nøjesmed eller glæde sig over det mystiske i fællesskabet, når man spiser og især drikker sammen, så får man problemer med at forklare, hvordan brød og vin kan blive til kød og blod, når brødet og vinen vitterligt bliver ved med at se ud som og smage som brød og vin. Thomas Aquinas blev nødt til at påstå, at en tings substans eller væsen godt kunne skifte uden at tingen af den grund ændrede udseende og smag.
Det, som er fælles for al vin, almenbegrebet vin, eksisterer uafhængigt af den konkrete vin, jeg lige nu sidder med. Realisme kaldes denne opfattelse i filosofien.Den stikmodsatte opfattelse, altså Occams opfattelse, kaldes nominalisme. Den siger, at det er den vin, jeg lige nu drikker, som eksisterer. Begrebet vin er bare noget, jeg har fundet på.
I nadveren bliver ’jeg’ til et ’vi’. Jeg indgår og opgår i fællesskabet, repræsenteret ved Jesu legeme og blod. Men hvis det betyder, at jeg som enkelt individ er nul og niks, ja så vil jeg måske hellere være nominalist, for så er det mig, der eksisterer, i yderste konsekvens kun som socialt atom. Og fællesskabet er så bare noget, vi aftaler for at forhindre volden mellem de sociale atomer. Om man er nominalist eller realist er altså også et spørgsmål om politik.
Bygger på drikkeriet
Da de tyske romantikere begynder at interessere sig for påskemåltidet, drømmer de om at forene det kristne kærlighedsmåltid med det græske drikkegilde. Så ville de nemlig få både i pose og i sæk. De ville fået fællesskab med et substantielt bånd, kærlighedsbåndet, og de vil samtidig få en flok individualister, som er blevet venner i kraft af vinen. De bliver derfor enige om, at Jesus – som jo er forsvundet, graven er jo tom – er identisk med den græske vingud Dionysos, som også gik i eksil. Og det er ganske vist.
Fra tidernes morgen og til i dag har mennesker sluttet sig sammen, enten af angst for hinanden, eller fordi de syntes om at samles til et ordentligt drikkegilde.
Den historie har den nu afdøde norske idéhistoriker Bjørn Qviller skrevet en heldisputats om. Den har titlen Battles and Bottles (2004), for Qvillers vilde påstand er den, at kun samfund, som bygger på flasken, altså på drikkeriet, er fredelige, substantielle fællesskaber. EU er for eksempel ikke et flaskesamfund, men et fejdesamfund. Vi har sluttet os sammen for ikke at bekæmpe hinanden.
Drikkedjævlen til livs
Den protestantiske kirke ville ’drikkedjævelen’ til livs og erstattede vinen med den arabiske kaffe. Uden at nogen har protesteret, er der sket en islamisering af den danske folkekirke. Resultatet er da heller ikke udeblevet. I kirkerne er man kun fælles om at være alene med sig selv og sin Gud.
Islamiseringen af kristendommen har været undervejs længe. Det tog for alvor fart med drukkenbolten Augustin. Han ville drikke gilderne til liv. Ikke fordi drikkeriet var sundhedsskadeligt, men fordi det kunne udvikle sig til det, vi i dag kalder civile fællesskaber. »Venskab i denne verden er hor mod Gud,« mente Augustin.
Luther tog som bekendt en ordentlig tørn med drikkedjævelen. Men det svækkede unægtelig hans budskab, at han selv var temmelig drikfældig. Hjælpen skulle komme fra en uventet kant. I slutningen af1500-tallet opdagede europæerne islams vin: kaffen. Men først hundrede års enere sejrer kaffen over alkoholen. Kaffen gjorde et helt århundrede ædru, skrev den franske historiker Jules Michelet (1798-1874).
Herefter talte den fremtrædende naturforsker Carl von Linné for døve øren, når han advarede mod den sundhedsskadelige sorte drik. Folk vil hellere spare tid end spare på helbredet, konstaterede han resigneret. Slaget mellem Bacchus og Arabica varafgjort, da folkekirken valgte side og indførte kirkekaffen.
Værtshuse og cafeer
Det slog den unge Hegel med bestyrtelse at bivåne denne islamisering af kristendommen. I 1798 går han så i gang med at undersøge, hvordan det kunne gå så galt. For Hegel er påskemåltidet kernen i kristendommen. Han siger ganske vist udtrykkeligt at kaffen for araberen har samme symbolske betydning som vinen har for den kristne. Når araberen drikker kaffe med en fremmed sluttes der også en venskabspagt. Men de kristne kan ikke skifte vinen ud med kaffe uden at tabe den forvandlingskraft, som er bundet til rusmidlet vin som tegn eller symbol.
Selv om de tyske romantikere nok ville studse noget over udtrykket ’islamisering af kristendommen’, så var det jo den, identificeringen af Jesus med Dionysos skulle modvirke. Kampen mellem Bacchus og Arabica foregår også uden for kirken. Vi skelner jo mellem cafeer og værtshuse.
På cafeer er det almindeligt og accepteret at sidde alene ved et bord og læse. Den går ikke på et værtshus, hvor alle ritualerne er rettet mod et ’vi’. På cafeerne finder vi kun ’jeg’er.’
Arno Victor Nielsen er filosof
 
 
 
 

