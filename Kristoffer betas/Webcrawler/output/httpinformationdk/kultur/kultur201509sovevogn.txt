Med sovevogn mod Sortehavet
Sporene ligger for foden af Europas højeste bjerge. De leder gennem osseternes hovedby, Vladikavkaz, og fører videre ud mod Sortehavet for at ende i feriebyen Sotji. En tur med nattog gennem det nordlige Kaukasus er en tur igennem Ruslands spraglede natur og kulturelle mangfoldighed

 Familier på vej mod kysten, brisen og vandet tilbringer de mange timer gennem det russiske landskab sammen i  åbne sovevogne og mindre kupéer.


 Krasnodar, 01:12 - En sovevogn på hjul
En times tid efter midnat sætter toget i gang. Til trods for accelerationen bliver der længere og længere mellem byens lamper med det gullige skær. Provinshovedstaden Krasnodar, som har kunnet ses gennem ruden, forsvinder i mørket. Menneskemylderet og forvirringen på perronen er afløst af ro og døsighed, nu hvor passagerne har fundet deres pladser og placeret deres bagage under brikse og på hylderne over vinduerne.
Lokomotivet trækker vognene længere ud i mørket. De udgør hver deres sovesal med plads til 54 kroppe. I midtergangen ligger skikkelser i det blå skær fra deres telefoner og sender ankomsttider og ønsker om en god nat. De har de hvide lagner, som konduktøren udleverede ved afgang, svøbt omkring sig. Snart høres tunge åndedræt og let snorken. De sovende sejler gennem natten som rummænd i dvale om bord på en stjernekrydser med kurs mod en fjern galakse.
 Toget kører hundredevis af kilometer fra provinshovedstaden Krasnodarførst mod havet, siden langs Sortehavskysten mod den tidligere OL-by Sotji med russiske, ossetiske og abkhasiske passagerer.
Jens Malling
Solsikker og kolkhoser - Et sted mellem Krasnodar og Vladikavkaz, 05:45
Gardinet blafrer, og kølig luft trænger ind i vognen. Morgenen finder vej over rækkerne af olieindsmurte godsvogne, der står oprangeret på den anden side af vinduet. Solstrålerne kaster et rødligt lys over dem. Ramponerede kornsiloer og udtjente kolkhoser spøger længere nede ad banelegemet, som om de endnu ikke vil anerkende, at en ny dag er ved at gry.
Landskabet er gult, så langt øjet rækker. Millioner af solsikker synes at vende deres ansigter efter toget, når det kører forbi. Inden længe viger blomstermarkerne for de første højdedrag. Bevokset med græs og buskads tegner bakkekammene bløde buer. Snart forvandler de sig til Kaukasusbjergene, der strækker sig mellem Sortehavet og Det Kaspiske Hav. Den op til fem kilometer høje bjergvæg udgør Ruslands naturlige grænse til Georgien og Aserbajdsjan.
Jens Malling
Tragedien i Skole Nummer Et - Beslan, 12:08
Stilhed sænker sig uvilkårligt blandt de rejsende, idet toget passerer tæt forbi ruinerne af Skole Nummer Et i byen Beslan. Med lav stemmeføring fortæller en medpassager om tragedien, der fandt sted i 2004.
Terrorister fra naborepublikken Tjetjenien besatte skolen og tog eleverne som gidsler. Under den mislykkede befrielsesaktion blev næsten 200 børn dræbt. Episoden ligger stadig som en skygge over Nordossetien og udgør et trist fælles referencepunkt for beboerne i området.
Skolen er ikke taget i brug igen. I stedet er der rejst et kapel for at mindes ofrene. På en baggrund af regntunge skyer glimter solen i den gyldne kuppel.
På vej på ferie - Vladikavkaz, 16:52
Togskifte i ossetiernes hovedstad Vladikavkaz. Mens vognstammen endnu holder stille ved perronen prikker regndråber mod ruden. Himlen spejler sig i de små vandpytter på perronen, og de, som er kommet for at vinke farvel, søger ly under farverige paraplyer flere ad gangen.
Da toget er oppe i fart, tager uvejret til og gør den sene eftermiddag ekstra dunkel. Regndråberne glider skråt ned over vinduet. Inde i firmandskupeen har 30-årige Venera Bajgubekova og 43-årige Anatolij Stepanov taget plads. De løser krydsogtværs og tygger solsikkekerner i skæret fra loftslampen, der udsender et varmt skær.
Parret er på vej ud til Sortehavet og byen Sotji for at slappe af. Deres søn har de sendt på ferie hos hendes forældre i Usbekistans hovedstad Tasjkent. Anatolij er etnisk russer og oprindelig fra Moskva. Hans hustru tilhører den tatariske befolkningsgruppe, som blev tvangsforflyttet fra halvøen Krim til Centralasien under Stalin i 1944.
 Familier på vej mod kysten, brisen og vandet tilbringer de mange timer gennem det russiske landskab sammen i  åbne sovevogne og mindre kupéer.
Jens Malling
På kanten af Sortehavet - Mellem Tuapse og Sotji, 08:12
På det sidste stykke ned mod Sotji fortærer lokomotivet svellerne på kanten af Sortehavet flere timer i træk. Dekoreret med små sorte tankskibe hist og her breder indhavet sig ud under skinnerne som et uendeligt blåt spejl. Klipperne forsvinder brat ned i dybet, og togstammen suges ind i den ene tunnel efter den anden.
Fra velbesøgte strande vinker bikiniklædte piger op mod de 17 vogne. Paralyseret af varmen søger bedstemødre skygge under solhatte og parasoller.
Jens Malling
Ankomst til OL-byen - Sotji, 10:38
28-årige Beso Chikvatia spejder ud over havet inde fra sin kupe. Han er på vej fra Sydossetien, hvor han har besøgt sin familie i hovedbyen Tskhinvali, til Abkhasien, hvor han bor. På grund af de to områders omstridte status er det ikke muligt at rejse den korteste vej gennem Georgien. Derfor har han begivet sig ud på den flere hundrede kilometer lange omvej med toget via Rusland.
Togstammen ruller ind i Sotji, og Beso peger og fortæller om de enorme bygningsværker, der blev opført for at gøre byen klar til vinter-OL i 2014. De russiske myndigheder er allerede i gang med at forberede den næste store idrætsbegivenhed i Sotji, verdensmesterskabet i fodbold 2018.
Toget ruller langsommere; standser så helt. Ankomst og afsked. Passagererne spredes i menneskemylderet på banegården. Beso går ud for at finde en bus, der kan bringe ham videre. Videre ned langs kysten. Videre til Abkhasiens hovedby. Jeg stiger også ud og forsvinder ind i Sotji.

