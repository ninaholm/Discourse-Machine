’Apple holder alting hemmeligt’
Morten Løkkegaard (V) holdt i går møde med Apples toplobbyister om censur og pornografi. Lobbyisterne forklarede ham, at firmaets strategi er at holde kæft. Det har de lært af Steve Jobs, men det er principielt problematisk, mener politikeren


Den 14. november sidste år indledte næstformand i Europa-Parlaments kulturudvalg, Morten Løkkegård (V), en offensiv mod Apple. Forud var gået, at virksomhedens virtuelle butik, App Store, ikke ville sælge Peter Øvig KnudsensHippie-bøger, fordi Apple mente, at de indeholdt pornografi. Løkkegård sørgede for, at kulturudvalget tog sagen op, og i går – knap et halvt år senere – fik han endelig besøg af Apples to europæiske toplobbyister.»Det er nærmest en nyhed i sig selv, at de stiller op« siger han efter mødet, hvor de to parter – som han siger – var enige om at være uenige.»De mener, at Øvigs bog er ren pornografi. Det mener jeg ikke. Så jeg forelagde dem en række andre eksempler, og det viste sig, at nøgenhed i deres øjne var nok til at være pornografi. Så prøvede vi at definere nøgenhed. Hvor går grænserne? Det var de ikke klar over, og det er et af problemerne,« siger Morten Løkkegaard.Apple har ingen planer om at oplyse forbrugerne om mere, end de gør i dag. Deres producenter af applikationer skriver under på nogle retningslinjer, og de to toplobbyister lagde i går ikke op til, at det skulle ændre sig.»Det er imod Apples firmakultur at udtale sig offentligt om noget som helst. Jeg spurgte hvorfor, og de sagde, at det skyldes Steve Jobs. Den aura, mystik og hemmelighedskræmmeri, han stod for, er vandret over i deres public relations-filosofi,« siger han.’I snakker, vi handler’Morten Løkkegaard har ingen intentioner om at lovgive på området, men han indviede Apples lobbyister i sin udlægning af, hvilken vej den digitale udvikling går. Han henviste til diskussionen om ACTA-traktaten og sagde, at vi står over for et paradigmeskifte, hvor forbrugere på nettet får mere mæle end før. Så måske skulle Apple – sagde han – genoverveje sin strategi.Apple-lobbyisterne kunne godt se det, men for dem handler det ikke om indhold. Det handler om, at de sælger produkter og stiller butikken til rådighed. Det er deres koncept.»Jeg sagde: ’Det holder jo ikke. Det er jo netop, fordi I har en holdning til indholdet.’ Men så var der ligesom ikke mere i argumentationsdåsen.«Apples ledelses mantra var ifølge lobbyisterne: ’I andre snakker, vi handler’. Og når de ikke handler, kommer de med et produkt. Resten er tavshed. Det er deres filosofi.»Og indtil videre er det jo lykkedes dem bare at holde kæft og sende en guldtelefon på gaden engang om året. Deres kultur er ikke at snakke, men at handle – og det er i det perspektiv, man skal se på situationen,« siger Løkkegaard.»Det gik på mødet i dag op for mig, hvor grundlæggende den kulturforskel er. Ikke kun når det gælder frisind og ytringsfrihed, men også i forhold til hvordan man driver forretning.«Morten Løkkegaard anerkender, at Apple har haft enorm succes med sin strategi, men han tror, det i tiltagende grad vil blive et problem for virksomheden, at den sætter normer for sine kunders opførsel. Man er nødt til at være i dialog med kunderne, mener han.»Jeg tror ikke på, man i det lange løb kan drive forretning ved at holde alting hemmeligt.«Lobbyisterne fra Apple ønskede efter mødet ikke at tale med pressen.&nbsp;
