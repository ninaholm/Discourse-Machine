DR Discount
Fredag efter fredag bruger DR sine licensmidler på at sende discount tv ud til danskerne. Information har kørt de seneste 3 måneders film på DR gennem en af de allerstørste filmbaser og dommen er klar: DR’s familieunderholdning er ikke bare discount. Den er certificeret rådden. »Kynisk foragt for seerne,« siger en anmelder


 Certificeret rådden. Det er dommen over fredagsfilmen på DR1. Gode film må seerne finde andre steder. 
»Du kan ikke forestille dig en kvalitetsfilm på DR1 i primetime. DR nærer en dyb mistillid til seernes smag og fatteevne,« siger filmanmelder Ebbe Iversen fra Berlingske Tidende. 
Information har kørt de seneste 24 fredagsfilm DR1 gennem filmportalen RottenTomatoes, der samler filmanmeldelser fra mere end 200 medier, herunder de 20 største amerikanske aviser. Tomatomeret, som det hedder, omregner de enkelte anmelderes vurderinger til procenter. Hvis en film får en gennemsnitlige score på mere end 60 procent, får den betegnelsen “frisk”. Hvis den får mindre, får den betegnelsen “rådden”. Den samlede vurdering er således ikke blot udtryk for en enkelt anmelders holdning.
De seneste 3 måneders film på DR opnår tilsammen 58 procent og er således “certificeret rådden”. 
DR-programredaktør Steen Salomonsen kalder tomatometret en sjov idé, men anerkender ikke vurderingen som retningsgivende for kvalitet. Han anbefaler at tage vurderingerne med et par skovlfulde salt. DR1’s sendeflade skal have plads til de skæve film, forklarer han, når talen f.eks. falder på Ray Bradbury-filmatiseringen A Sound of Thunder fra 2005, som med sine otte procent ligger dårligst i statistikken blandt de 24 film. Blandt  topkritikerne får filmen endda kun fem procent, og New York Times anmelder er blandt andet citeret for at sige, at »denne film opnår et niveau af elendighed, som vel nærmest er sublimt.«
Programredaktøren selv vurderer filmen som ”ujævn med visse dramaturgiske huller”, men understreger, at alle film sendes med devisen om ”at skabe en god oplevelse”, og Steen Salomonsen forsikrer om, at filmene ikke bare bliver klasket på programfladen uden videre.
God kultur
Den køber Ebbe Iversen ikke. Han mener i øvrigt, at RottenTomatoes tegner et retfærdigt billede af filmene. 
»Det er fuldstændig forbløffende, at man på DR, som stadig er en public service-kanal, synes, at seerne skal belemres med den slags. Enten er det en kynisk foragt for seerne, hvor DR sender det, de kan købe billigst, eller også er det en misantropisk holdning om, at seerne generelt har en dårlig smag,« siger han. 
Steen Salomonsen begrunder filmudbuddet med, at »fredag aften er en underholdningsaften, hvor målet er at samle det store publikum.« 
Han peger dernæst på, at DR2 har vist sig som en bedre sendeflade til de smalle film. Dér har man formet en forventning hos seerne i form af f.eks. mandagsvisningen af filmperlen, hvilket ifølge Steen Salomonsen er den hidtil bedste løsning for visningen af disse film.
Modellen med de mere udfordrende film på DR2 og underholdningsfilmene på DR1 er udmærket mener Henrik Uth Jensen, ekstern lektor ved Film- og Medievidenskab på KU. 
»Hvis det er god kultur at sende X-Factor, så er det også i orden at sende den slags film DR1 sender fredag aften,« vurderer han. 
Den anskuelse er Ebbe Iversen ikke enig i. 
»Eksistensen af DR2 fratager ikke DR1 for forpligtelser i at sende kvalitetsprodukter, fordi så længe DR1 insisterer på at fylde en pæn del af sendefladen ud med spillefilm, så duer det ikke at henvise seere, der ønsker kvalitet, til en anden kanal. Det er det samme som at sige: Avisens 1. sektion er ringe, men vi laver en drøngod 2. sektion.«
Han peger endvidere på de tyske biografsucceser som Der Untergang og De andres liv, der beviser, at der findes et meget stort antal danskere, som interesserer sig for film på andre sprog end engelsk. Det burde DR være opmærksom på og tage til efterretning.
Selvkommercialisering
Desuagtet er filmprofilen på DR1 forbavsende lig de kommercielle tv-stationers. 
»Rent filmmæssigt spiller det ingen rolle, om man ser TV3 eller DR1, idet DR pga. af konkurrenceiver har ladet sig synke ned på samme niveau som de gennemkommercielle kanaler, og derved kommercialiserer kanalen sig selv,« siger Ebbe Iversen.
Ifølge Steen Salomonsen får de enkelte film en anden valør i DR’s univers sammenlignet med de kommercielle kanaler. Så selvom hele serien af James Bond-film eksempelvis har været vist på kommercielle kanaler i flere omgange og sågar er blevet foræret væk sammen med ugeblade, mener Salomonsen at en ældre Bond-film henvender sig til hele familien, når den vises på DR1, mens den på de kommercielle kanaler henvender sig til en meget begrænset målgruppe, fordi kanalen ikke når lige så bredt ud. 
Denne brand-vurdering klinger hult hos Ebbe Iversen, der siger, at en dårlig film er en dårlig film uanset, hvad der sendes på en anden kanal. 
Henrik Uth Jensen mener, at »public service-kanalerne er væsentlig mere alsidige og kvalitetsbetonede end de kommercielle kanaler.« Men tilføjer »at der stadig er masser af skodfilm på DR1.« 
»Kravet er naturligvis ikke svært tilgængelige, kunstneriske film hele tiden, men verden er jo fyldt med stakkevis af ældre film af god kvalitet, og de kan umuligt være så dyre at anskaffe, så hvis man ønskede det, kunne man helt sikkert vise nogle gode, gedigne kvalitetsfilm,« siger Ebbe Iversen.
Første indtryk er som bekendt vigtige. Og lige nøjagtig den første reaktion på Top5-listen over de dårligst ratede fredagsfilm hos programredaktøren og anmelderen har også sit at fortælle. Begge bryder nemlig ud i latter. Steen Salomonsen beklager siden Dante’s Peaks placering, mens Ebbe Iversen konstaterer, at de rigtig nok er nogle stinkere.

