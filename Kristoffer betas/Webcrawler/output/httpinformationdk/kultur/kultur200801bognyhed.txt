Bognyheder



 Filmatiseringen af 'Drageløberen' bliver godt modtaget
Da der var snigpremiere på filmatiseringen af den afghanske forfatter Khaled Hosseinis roman Drageløberen for en gruppe eksil-afghanere i USA, rejste en kvinde sig op og klappede, da den var færdig. Hun udtalte, at hun ønskede at takke for, at nogen endelig havde givet et hæderligt og ærligt portræt af hendes land, skriver Dagens Nyheter. Khalid Abdalla, der spiller hovedrollen, har mødt lignende reaktioner på filmen. 
"Jeg har truffet armenere, indere, kurdere, mexicanere, listen er lang. De ser at Drageløberen også fortæller deres historie," siger Abdalla til Dagens Nyheter. 
Romanen, der ligger til grund for filmen, er blevet en verdensomspændende succes og har solgt otte millioner eksemplarer. Det er en fortælling om to drenge med vidt forskellig social baggrund i 1970'ernes Kabul og om deres baggrunds konsekvenser for deres venskab. Instruktøren af filmen, Marc Foster, kæmpede imod at filmen skulle indspilles på engelsk, som var den oprindelige plan fra Hollywood. 
"Jeg så ingen logik i at have unge drenge i Afghanistan til at snakke engelsk. Efter to uger ringede de fra filmselskabet og gav grønt lys til, at det meste af dialogen blev på dari," siger Foster, der håber, at filmatiseringen af Drageløberen kan være med til at skabe og udbrede lidt mere indsigt i og forståelse for den muslimske verden generelt.
Filmen har premiere i Danmark den 25. januar. ee
Rygter om en ny og ottende Harry Potterbog
Forfatteren og mangemillionæren J.K. Rowling har tidligere været meget klar omkring, at Harry Potter og dødsregalierne var den absolut sidste i serien om troldmandslærlingerne på Hogwarts. Men i forbindelse med Time Magazines kåring af årets person, hvor J.K. Rowling var nomineret, gav Rowling udtryk for, at det kribler i hende for at skrive en ny bog om Harry Potter og vennerne. Men skulle der komme et ottende bind, bliver Harry Potter nok ikke hovedpersonen i denne, da Rowling mener, at det, der var at skrive om ham, er skrevet. Man skal heller ikke forvente et ottende bind lige foreløbig: "Giv mig ti år," siger Rowling. ee
Canadisk forfatter i tvist med muslimer
Den canadiske forfatter og kommentator Mark Steyn er blevet meget upopulær i den canadiske sammenslutning af muslimske organisationer. De har trukket ham i retten for anklager om hate speech- krænkelser af muslimer og Islam, skriver Berlingske Tidende. Det er Mark Steyns bestseller America Alone - The End of the World as We Know It (Amerika alene - Enden på verden som vi kender den), der er skyld i balladen. America Alone er en fiktion om fremtidens Europa, kaldet 'Eurabia', hvor en islamisk koalition stort set har overtaget kontrollen med Europa. Tidligt i december bragte tidsskriftet Maclean uddrag af Mark Steyns bog, og det er på baggrund af disse uddrag, at forfatteren er blevet stævnet. Det er især udtalelser om, at islam er fuldstændig uforenelig med vestlig civilisation, der har vækket muslimernes vrede.
"Mark Steyns arrogance kender ingen grænse," har Saudi-Arabiens amerikanske ambassadør, prins Turki al-Faisal, blandt andet udtalt. Men det har ikke rystet Steyn, der valgte at bringe ambassadørens citat på bagsiden af sin bog. 
"Jeg accepterer ikke, at frie canadiske borgere behøver tilladelse fra den canadiske stat til at læse mine kommentarer," skriver Mark Steyn på sin hjemmeside i en kommentar til søgsmålet. Det er dog ikke kun troende muslimer, der er stærkt kritiske over for Steyns holdninger: "Det er et pinligt vidnesbyrd om den intellektuelle standard på den amerikanske højrefløj, at den har taget imod denne Eurabia-fiktion med andet end hånlatter," skrev eksempelvis Johann Hari fra The Independent i Information, da bogen udkom i marts. 	 ee

