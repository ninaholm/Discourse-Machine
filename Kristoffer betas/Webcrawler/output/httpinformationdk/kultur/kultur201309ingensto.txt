’Ingen har en stor plan for Europa’
Det kommende valg til Europaparlamentet er vigtigere end søndagens tyske valg. Det skyldes, at det liberale demokrati er under nedbrydning i en række europæiske lande, mener den tyske forfatter og idéhistoriker Jan-Werner Müller
Det er lykkedes Merkel at placere sig i midten af tysk politik. Hun har kunnet tæmme sine koalitionspartnere, og paradoksalt nok har hun samtidig løsnet forbindelsen mellem sin person og specifikke politiske resultater. Det er imidlertid ikke sådan, tyskerne tænker om hende. Hun optræder mere som præsident end som kansler, siger Jan-Werner Müller.


 
	Vi er kommet tættere på Weimarrepublikken, end man lige går og antager. Problemet er, at vi ikke har opdaget det. I hvert fald ikke hvis man spørger den fremtrædende tyske forfatter og idéhistoriker Jan-Werner Müller. Han har blandt andet skrevet bogen Contesting Democracy — Political Ideas in Twentieth-Century Europe om, hvordan demokrati kan bruges populistisk og brugen af ’folket’ ende i diktaturer som det 20. århundredes fascistiske, nazistiske og kommunistiske regimer.

	»Hvis vi ikke havde eurokrise, ville man få øje på et helt mønster i nedbrydningen af en liberal, demokratisk konsensus i Europa«, siger han og henviser til de betændte kriser i en række lande i især Central- og Østeuropa. Og det er ifølge Jan-Werner Müller ikke tilbagelagte problemstillinger. Derfor mener han eksempelvis, at det forestående valg til Europaparlamentet er vigtigere end det tyske valg på søndag.

	I Europaparlamentet risikerer man, at der udvikles ’en selvhadende institution’ med en mængde nationalistiske og populistiske repræsentanter, forklarer han. »Det er værd at overveje, om man for enhver pris skal ønske, at Europaparlamentet kommer til at spille en stærkere rolle. Man kan ikke automatisk antage, at parlamentet vil være pro-europæisk.«

	Ifølge Müller forsvinder Europas problemer ikke. men har at gøre med en dyb, symbolsk splittelse. Han trækker Ungarns Viktor Orbán frem som eksempel.

	»Orbán slår for eksempel på, at overgangen til demokrati ikke reel og komplet. At det socialistiske parti ikke alene var korrupt, men også knyttet til det gamle regime. Det sidste var ikke sandt, men anklagerne for korruption og dårlig regeringsførelse var rigtige nok. Man kunne have fået en ny forfatning, efter at det gamle regime faldt, men det fik Ungarn ikke, og det skyldtes til dels socialisterne.«

	Under Orbán er magten blevet overført til parlamentet, anfører Jan-Werner Müller. Orbán har brudt med den praksis, som meget mere lignede den tyske model for et konstitutionelt demokrati, altså med en stærk juridisk kontrol med parlamentet og fastslåede menneskerettigheder.

	»For tyskerne stolede ikke på sig selv,« som han bemærker.

	»At skifte til et stærkt parlamentarisk demokrati var ikke indlysende for det ungarske folk, det var ikke folket, der ønskede det, men det tjente Orbáns flertal. Nu er der blevet skrevet helt specifikke ting ind i forfatningen, så selv om andre kommer til magten, vil det være ekstremt svært at føre en anden politik end Orbáns, fordi hans politik står i forfatningen. Så i stik modsætning til, hvordan regeringen legitimerer sig selv, har parlamentet ikke den øverste magt, sådan som det er tilfældet i for eksempel England.

	Eksempelvis kan ungarske domstole ifølge et af Viktor Orbáns tillæg til den nye forfatning, der trådte i kraft 2012, ikke længere gøre indsigelser mod lovforslag, der er vedtaget af parlamentet med to tredjedeles flertal, det flertal Orbáns parti, Fidesz sidder på.

	Præsident Merkel

	Jan-Werner Müller er lidt træt. Dagen før er han fløjet ind fra USA, om aftenen har han holdt foredrag på CBS, og nu er han i gang med at give interviews, før han om eftermiddagen skal optræde på Diamanten. Vi møder ham på fortovet foran hans hotel, og man har en vis forståelse for, at han beder os vente et øjeblik, mens han skaffer sig en espresso. Så stiger vi med elevatoren op til hans suite med udsigt over havnen. Alt er holdt i sort og hvidt, hvilket knap kunne passe dårligere til netop Jan-Werner Müller, der udtrykker sig nuanceret og analyserende og hele tiden betoner kompleksiteten i de forhold, han beskriver. Også da jeg spørger ham om det foreståede tyske valg, hvor Angela Merkel står til en klar sejr.

	»Der er flere faktorer, som spiller ind, ud over den økonomiske, at det går meget godt,« svarer han. Hvorefter han straks betoner, at der nedenunder lurer både demografiske og uløste infrastrukturelle problemer.

	»Men den almindelige holdning er, at det for øjeblikket er fint nok, som det går.«

	»Derudover er det lykkedes Merkel at placere sig i midten af tysk politik,« fortsætter han. »Hun har kunnet tæmme sine koalitionspartnere, og paradoksalt nok har hun samtidig løsnet forbindelsen mellem sin person og specifikke politiske resultater. Det er imidlertid ikke sådan, tyskerne tænker om hende. Hun optræder mere som præsident end som kansler, og samtidig har hun mere magt end nogen kansler før hende.«

	»Dertil kommer, at socialdemokraterne med Peer Steinbrück har valgt en kanslerkandidat, som ligger tæt på Merkel. SPDs program taler om social retfærdighed og højere skatter, men det er ikke det, Steinbrück inkarnerer. Vælgerne har svært ved at se forskel på ham og Merkel, og de kan komme i tvivl, om det er programmet eller Steinbrück, de stemmer på.«

	»De eneste, der har et mere langsigtet perspektiv, er De Grønne, men de taber mandater. Der er ingen, der har en stor plan for Europa. Af tvingende grunde. Stod det til Merkel, ville hun være mere ambitiøs, men det kræver traktatændringer, så det er mere sandsynligt, at man bare fumler sig igennem, samtidig med at der dukker en række parallelstrukturer op. Det er ikke, hvad tyske regering ønsker, men det, der kommer, vil mere komme til at ligne den gamle franske ide om pagter og aftaler indgået mellem lederne.«

	Den kidnappede stat

	Jeg spørger Jan-Werner Müller, hvad de europæiske intellektuelle kan stille op med de tilstande, han beskriver.

	»Jeg tror ikke, at de intellektuelle netop nu skal være korsfarere for et forenet Europa,« svarer han. »Man har ikke som i det 19. århundrede en nationalisme, der kan overføres og blive til en art supranationalisme. Men intellektuelle bør forklare de institutionelle strukturer i EU og gøre deres argumenter offentligt tilgængelige. De har også en vigtig rolle at spille med at forklare vore nationale situationer til hinanden. Det havde således været nyttigt, hvis nogen havde peget på den græske historie som en årsag til Grækenlands krise. Grækenland er et post-borgerkrigssamfund, og i lande, som har gennemlevet en borgerkrig, har det været en almindelig strategi at lade staten vokse for at pacificere befolkningen. Det samme skete i Østrig efter 1945, der opstod en kolossal stat, som kunne uddele mange stillinger og holde folk i ro.«

- Jeg spørger også, fordi De inddrog Weimarrepublikken. Så bliver man jo forskrækket!  

	»Vi er ikke tæt på, det er vigtigt at understrege. Det, jeg ser, er ikke dybt splittede lande, men der er dybe splittelser i det politiske establishment i nogle af de central-og østeuropæiske lande, og det er usundt og bekymrende.«

	 »Desuden føler folk, at det politiske establishment har kidnappet staten. Derfra er der kun et enkelt skridt til at påstå, at et bestemt politisk establishment er lig med  demokrati, og det kan få folk til at forkaste demokratiet. Både i Italien og i Grækenland er de store partier i koalition, det giver indtrykket af, at de alle vil det samme, og i folks øjne er den bagvedliggende hensigt, at de vil gøre, hvad de kan, for at redde de gamle system.«

	Grillo og kejserens nye klæder

- Hvordan opfatter De i det lys en skikkelse som Beppe Grillo?

	»Han er en tvetydig figur. Noget af det, han siger er afgjort populistisk. Han benægter at andre kan have ret i noget som helst og erklærer, at han fortjener at vinde 100 procent af stemmerne. Moralsk betragter han sit eget standpunkt som det eneste legitime. Men hvis man læser andet af, hvad han har sagt, og hvad han konkret har foreslået politisk, så er der meget fornuftigt imellem. Italien lider vitterligt under dybtgående problemer. Grillo er en af de få borderline-politikere, der på den ene side fremsætter fornuftige forslag, men på den anden hævder, at folket kun har en autentisk repræsentant – Grillo selv, naturligvis. Han bringer ting frem, som det politiske establishment ikke ønsker at tale om. Han er som den lille dreng i Kejserens nye klæder, alle vidste det godt, men ingen sagde det før ham.«

	Jan-Werner Müller nævner en samtalebog mellem Grillo, hans næstkommanderende, Gianroberto Casaleggio og Dario Fo. På et tidspunkt spørger Dario Fo, som optræder i narrens rolle, om Grillo ikke gør sig problemet for let. Grillo svarer: »Nej, for det er let,« fortæller Müller. »Det er naturligvis ikke rigtigt,« fortsætter han, »men der kan være situationer, hvor det kan være rigtigt, som i Vaclav Havels berømte historie om grønthandleren, der kan gøre en enorm forskel ved at holde op med at bruge sin vinduesudstilling til partiets slogans, som alle og enhver ved er løgn.«

	Vi er forskellige

- Apropos Dario Fo vil jeg til slut gerne høre, hvilken rolle kulturelle tiltag ifølge Müller, kan spille i EU.

	»Det ville være forkert at poste en masse euro i at gøre folk entusiastiske for Europa,« fastslår han. »Pengene er bedre givet ud på arrangementer og initiativer der kan fremme den gensidige forståelse.«

- Men den ser nærmest ud til at svinde ind. Eksempelvis oversættes der i stigende grad ikke udenlandsk skønlitteratur til dansk?

	»Måske er der et videre problem her, nemlig at vi er blevet mindre nysgerrige,« foreslår Müller. »I nogle lande er tingene er blevet mere homogene. I Frankrig plejede der at være større interesse for tysk litteratur, fordi der var større forskel, personer som Heidegger og Nietzsche var farlige, men interessante. De forskelle er imidlertid blevet mere udviskede. Hvis alle romaner er quasi-amerikanske i deres form svinder interessen.«

	»Der er også færre personligheder med kulturel autoritet, der ser det som en livsopgave at forklare for andre, hvordan deres lande er. De er mere eller mindre forsvundet. Og i aviserne finder man mindre og mindre stof, der beretter om, at der netop nu foregår denne eller hin interessante debat i Paris eller Berlin.«

	»Men man må også begrunde, at det, man kommer med, skal interessere andre,« betoner Müller og tilføjer: »En grund kunne være, at vi er mere forskellige end vi tror. Men den idé er nok svær at sælge til Europakommissionen.«  

Jan-Werner Müller var i København i anledning af Golden Days filosofifestival, inviteret af Det kgl. Bibliotek og Goetheinstituttet

