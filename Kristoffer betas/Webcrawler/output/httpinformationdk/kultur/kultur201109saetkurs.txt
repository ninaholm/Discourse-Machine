Sæt kurs mod solens hjerte
Vor korrespondent rapporterer fra flippernes storhedstid, hvor hash var Gud, Pink Floyd dens ærkeengle og LP-pladen mediet, hvorigennem de kommunikerede – og får en snak med Nick Mason, gruppens trommeslager, i anledning af endnu en genudgivelse af de samlede Pink Floyd-værker
'Man må forstå, at vi i Pink Floyd generelt altid sprang de konstruktive diskussioner over og gik direkte til skænderierne,' siger gruppens trommeslager Nick Mason.


 Der findes bands, som er emblematiske for en periode i rockens historie. The Beatles og The Stones er uadskillelige fra den fiktion, vi kalder 1960'erne. Jefferson Airplane og Grateful Dead er hippie- epoken inkarneret. Glam er lig T. Rex og Sweet. Og man kan ikke sige punk uden at nævne Ramones og Sex Pistols, hvor The Smiths og R.E.M. er synonyme med midt-80'ernes indie-scene. Og det er den engelske kvartet Pink Floyds skæbne at være uadskilleligt knyttet til flipperepoken, da der er røget flere chillummer til de fire mesterværker, bandet leverede i årene 1971-1977, end nogen andre udgivelser i LP-pladens storhedstid.
Der er noget ved gruppens evne til at frembringe majestætisk imposante, men også roligt sejlende lydflader hen over en ofte foruroligende understrøm, som passer perfekt til hashrusen. Her tales ikke om to lette hiv af en joint med hjemmedyrket pot til et selskab blandt ligesindede, her tales om rårygning blandt unge mænd. På chillummer så store som overarme til det punkt, hvor alle ligger ned, semibevidstløse og prisgivne foran et stereoanlæg, som blaster Floyds »Echoes« ud på højeste volumen.
Dette er både faktum og gennemhullet erindring, thi det var denne signaturs skæbne, at hans ømme (not) pubertet faldt i 1970'ernes første halvdel, hvor man i hans kreds var refleks- venstreorienteret, 'frigjort' (yeah, right!) og skæverten den mest ønskværdige tilstand. Flipperen var rusmenneske, men han (og det var som oftest en han) så ned på dem, der var slaver af spiritus, en inferiør gift, han kun havde skuldertræk tilovers for. Den velformulerede flipper kunne således spinde en lang ende over, hvorfor hash, svampe, LSD og alle de andre stoffer, der fik påhæftet prædikatet bevidsthedsudvidende, var alt andet i universet overlegent. Hvorfor man faktisk blev et bedre menneske af at indtage så mange psykedeliske stoffer som overhovedet muligt. Og eftersom flipperen havde lige så meget appel til det smukke køn som en sammenkrøllet tavleklud, forstyrredes denne systematiske derangering ikke af parforholdsfnidder, eftersom pigerne af småborgerlige årsager foretrak handlingens mænd. Så sex greb ikke forstyrrende ind, når flipperen trængte helt ind i universets molekylære struktur.
Hippiens lillebror
Flipperen var hippiens efterfølger og/eller lillebror, og sen-60'ernes landvindinger betragtedes som evigtgyldige sandheder. Men hvor hippien havde været udfarende af natur, var flipperen introvert, og selv om han mødte op til diverse demonstrationer, var det som tommelfingerregel i bevidsthedsændret tilstand. Flipperen havde næppe overlevet første bølge af udrensninger efter revolutionen, kontrarevolutionært udskrab som han var. Han ville helst bare ligge på en nøgen madras og kulle til musik. Og den skulle være af Pink Floyd, husorkesteret i flippernes højt-til-himlen-hus.
En position, gruppen opnåede i 1971 med pladen Meddle, hvis ene side bestod af det blidt duvende mesterværk, »Echoes«, og som konsolideredes to år senere med Dark Side of the Moon, et koncept-album om galskab, inspireret af den skæbne, der overgik gruppens stifter, Syd Barrett. Han forlod gruppen så tidligt som i 1968, offer for alt for meget syre. Han er også emne for gruppens storkomposition, »Shine On You Crazy Diamond«, omdrejningspunktet på lp'en Wish You Were Here fra '75, denne eks-flippers fucking Floyd-favorit. Denne opvisning i klanglig storhed afsluttedes med den indædte Animals i 1977; så ramte punken, der udpegede Pink Floyd som skurke, skyldige i pompøsitet, grådighed og lir. Der stoppede dette særegne parforhold brat. Alt efter Animals er uinteressant. For mig.
Men lad os tale om koncerten i KB Hallen i november 1972. Stadig på fars top 10 over mindblowing events. Vi røg tju-bang (det gjorde man åbenlyst dengang!) oppe til venstre for scenen og blev belønnet med en uropførelse af HELE Dark Side of the Moon, der først kom på plade et halvt år efter. Med quadrofoniske effekter og hele pivtøjet samt garneret med fire flipperfavoritter: »One of These Days«, »Echoes«, »Careful with that Axe, Eugene« og som ekstranummer »Set the Controls for the Heart of the Sun«.
Med Roger Waters (bas, sang), David Gilmour (guitar, sang), Rick Wright (keyboards) og Nick Mason (trommer) i kontrolrummet satte vi kurs mod solens hjerte i et rumskib bygget af tjald. Yippie!
Vi var overbeviste om, at flippernes gudegruppe numero uno røg sig fra sans og samling fra morgen til aften. Hvordan kunne den ellers skabe disse magiske klange, der korresponderede så perfekt til hashhovedernes oplevelser, følelser og faste overbevisning om at være i perfekt symbiose med kosmos? Nå ja, og Gud!
Interessant position for et band, der, når bølgerne gik højt, med Nick Masons ord, »godt kunne lide et skvæt rom i teen, når det var rigtig koldt«. Modsat så mange andre bands døjede gruppen ikke med afhængighedsproblemer, men den dag i dag er vi stadig nogen, der bliver skæve, blot indledningen til »Echoes« lyder et sted i det fjerne. Det skal I have tak for, drenge!
Nye versioner
Jeg vil æde min gamle hat på, at de fleste ville kunne passere den efterhånden 67-årige Nick Mason på gaden uden at vide, at der går én af verdens berømteste (og sikkert også rigeste) rocktrommeslagere. Han ligner en revisor med en afslappet tøjstil, men er ikke desto mindre den eneste, som har været fast medlem af Pink Floyd fra dannelsen i 1965 til i dag, hvor gruppens status er mere flydende.
Og han afholder pressemøde, fordi gruppen for gud ved hvilken gang gør status og udsender det samlede værk i forskellige konfigurationer, remastereret, som det hedder. Det er så ikke første gang. Allerede i '78 samledes værket første gang i en boks, i 1992 kom bokssættet Shine On indeholdende 9 cd'er, og i 2007 udsendtes Oh by the Way, der gentog tricket, dog indeholdt det alle 14 lp'er. På det tidspunkt begyndte mange fans at råbe »rip off!«. På spørgsmålet om, hvorfor det hele udsendes en gang til, svarer Mason mildt smilende, at det først nu er lykkedes dem at nå til enighed om at slippe tidligere uudgivet materiale løs på verden. Hvilket så bliver tilgængeligt på de herredyre superdeluxe-udgaver af gruppens tre populæreste skiver (6-cd-udgaver af hhv. Dark Side of the Moon, Wish You Were Here og The Wall!), der indeholder tonsvis af ekstramateriale, mens den mindre fanatisk indstillede givetvis må klare sig med bokssættet Discovery, de 14 studiealbums uden ekstramateriale!
Mason er begejstret for de nye versioner og mener, at værket aldrig har lydt bedre. Efter at have lyttet til et par eksempler (heriblandt den legendariske version af »Wish You Were Here« med Stéphane Grappellis fremragende violinsolo), må man give ham ret. Men har verden virkelig brug for dem? Er det ikke bare udtryk for grådighed?
Mason smiler venligt og forsikrer os om, at ingen af de tre tilbageblevne medlemmer (Rick Wright døde af kræft i 2008) står og mangler knapper. At det udelukkende er gjort af kærlighed til værket, »mens vi endnu er her og kan styre slagets gang. Mulighederne for remastering bliver hele tiden bedre, og vi ville være idioter, hvis ikke vi udnyttede dem. Det er vores arv, og hvis musikken skulle vise sig at holde i 100 år, fortjener folk at høre dem, sådan som vi selv synes de lyder optimalt.«
'Påståelig og bedrevidende'
På spørgsmålet om hvordan forholdet i dag er mellem Roger Waters (han forlod gruppen i 1985 og var i mange år rasende over, at de andre fortsatte uden ham) på den ene side og han selv og David Gilmour på den anden, smiler han:
»Der skal ikke herske tvivl om, at Roger er ét af de måske fem besværligste mennesker på kloden. Påståelig og bedrevidende. Men jeg spiste da frokost med ham den anden dag, uden at vi for i flæsket på hinanden. Man må forstå, at vi i Pink Floyd generelt altid sprang de konstruktive diskussioner over og gik direkte til skænderierne. Men selv Roger er blevet mildere med årene.«
Hvad var din rolle i det spil?
»Jeg var den famøse lus mellem to negle. Hvor Rick trak sig ind i sig selv, gik David og Roger konsekvent i kødet på hinanden. Det er noget med tilbøjelighed; David kan godt lide, at det lyder fjernt og storladent, hvor Roger ønsker en mere direkte lyd. Det var så min rolle at få de to ting til at mødes. Men det blev sværere og sværere; da vi nåede The Wall, lyttede Roger ikke til andre. Havde Gud blandet sig, havde han også fået et fur. Når det så er sagt, vil jeg godt tilføje, at jeg nærer næsegrus respekt for Rogers arbejdsevne, disciplin og såmænd også hans sangskrivning, hvor monoman den end kan virke til tider.«
Hvad tænker du, når du hører værket i dag.
»Jeg er mest forbløffet over, det lykkedes os at lave 14 plader, i betragtning af at vi i kølvandet på succesen med Dark Side of the Moon fik det så svært med hinanden. Nu er jeg ikke sangskriver, men det er tilsyneladende et meget ømfindigt folkefærd (griner). Good lord, håber ikke Roger læser det her.«
Er der noget, du fortryder?
»Måske at vi ikke var i stand til at løse vores interne problemer på en mere voksen måde. Det var alt sammen så forbandet britisk og indadvendt, til det pludselig eksploderede, og folk kastede med guitarer og smækkede med dørene, og hvad ved jeg. Vi kunne godt have brugt en mellemmand. Som i Metallica-filmen, ikke?«
Hvordan vurderer du selv Pink Floyds værk kunstnerisk?
»Åh, det skifter fra dag til dag. Plejede f.eks. ikke at have meget tilovers for Atom Hearted Mother (fra 1970), men i denne ombæring kunne jeg godt høre, hvad vi forsøgte på dengang. Men alle mine trommeidoler var jazzmusikere. Det der rockmusik, herregud (ler). John Coltrane i selskab med Elvin Jones er det jo ikke, vel? Men efter omstændighederne gjorde vi det så godt vi kunne. Mere kan man ikke forlange af nogen. Vel?«

