Knokler og skrog
Dronning Margrethe er som billedkunstner trådt ind i en ny fase, som man kan kalde ’den gule periode’. Ikke siden Salvador Dalis værker blev vist på Arken har forhåndsinteressen for  en udstillingsbegivenhed været så stor
Det nyeste fra dronningens pensel er en serie malerier med knaldgul bundfarve med nogle uvisse, men skarpt tegnede former i midten med en særlig lyserød kødfarve a la Francis Bacons. Måske inspireret af arkæologi, understreger majestæten.


 Der var kinesere, russere, tyskere, svenskere, nordmænd og danskere. I alt 90 pressefolk havde tilmeldt sig et pressemøde med dronning Margrethe … undskyld, billedkunstneren Margrethe … i anledning af den hidtil største retrospektive udstilling af hendes værker.
Det skete onsdag på kunstmuseet Arken ved den yderste klit i Ishøj, hvor det med sin hvide farve næsten går i et med strandsandet.
»Det er som juleaften!« udbrød en journalist, da vi stod uden for døren og ventede på at blive lukket ind til de udstillede herligheder, og sandt er det, at når, der er royale i farvandet, bliver journalisterne milde i blikket af forventningens glæde, og for altid vil de fleste huske mødet med monarken.
Så fik vi da en hastig rundvisning under en kurators vejledning. Der var 47 malerier samt et antal akvareller og såkaldte decoupager, som er en slags collager, eksempelvis til dekoration af papirkurve.
Der var landskaber, skabt til gamle sagn, motiver fra nærmiljøet så som franske druer, en vekslen mellem det abstrakte og figurative.
Nogle gange havde kunstneren haft brug for at se, hvad der var ’op og ned’, andre gange udtryktes en trang til det mystiske og farlige eller til skønhed. Farvens sjæl, hedder udstillingen.
Ud af rollen
Endelig var der det nyeste: En serie malerier med knaldgul bundfarve med nogle uvisse, men skarpt tegnede former i midten med en særlig lyserød kødfarve a la briten Francis Bacons.
Organiske former, som transformerer sig til ’levn af levet liv’, skrog og knogler, forklarede kuratoren, eller med det gammelmodige ord, som kunstneren selv har påhæftet dem ’knokler’.
Sandelig om der ikke også var et affotograferet pejsebillede fra — og her må vi sige dronningens — private gemakker, omgivet af reoler fra loft til gulv, hvor man kunne aflæse bogtitler som Aarbog for Nordisk Oldkyndighed og Historie — altså tunge, lærde bøger.
Så ankom da kunstneren selv, og der blev tyst i lokalet. Nogle øjeblikke hørtes kun fotografernes klikken.
Kvinden, der altså både før og efter pressemødet, var dronning, trådte for en stund ud af rollen, og som hun sad der med Arkens direktør, Christian Gether, ved sin side, virkede hun pludselig sart — efter en måned, hvor hun efter nytårstale og jubilæum har lagt ansigt til danskernes kommentarer, ironiske såvel som beundrende.
En tube maling
Arkens leder, Christian Gether, præsenterede hende som »en solid og habil« kunstner, kreativ, søgende og sårbar — og lancerede sloganet: »Vores dronning — din kunstner!«
Han anbefalede alle at læse deres egne erfaringer med livet ind i billederne, som han i velvalgte ord forsynede med filosofiske overbygninger.
Men kunstneren, som havde været lettere paf over, at Arken havde åbnet sig for hende, sagde, at hun aldrig havde lagt så mange tanker i sin kunst, som folk måske tror.
»Så var jeg da aldrig kommet nogen vegne«, tilføjede hun.
Så fyrede pressen løs.
TV 2’s hofreporter Lally Hoffmann åbnede ballet med en henvisning til en udtalelse fra kunstneren om, at der ikke kommer farve ud af en tube, uden at man trykker. Hvad havde kunstneren ment?
Kunstneren svarede, at enhver har et pres af en eller anden slags i sig, og enhver kunstner har brug for et sådant pres.
Det gjaldt også hende selv, selv om hun er kunstner på deltid.
Ortopædkirurgi
En britisk journalist ville vide, hvorfra hun fik sin inspiration.
Fra landskaber og natur lød svaret. En medarbejder fra Billed Bladet havde noteret sig, at malerierne var blevet lysere og gladere med tiden, men kunstneren advarede bestemt mod at indlæse kunstnerens sindstilstand i værkerne.
»De afspejler ikke min dagligdag«, sagde hun.
Tværtimod maler hun mere kompliceret nu, sagde hun som svar til en kinesisk journalist.
Et ligeledes kinesisk spørgsmål gik på, at hun ikke maler mennesker.
— Hvorfor?
Svaret:»Det kommer bare ikke til mig!«
Kristeligt Dagblad ville høre, om der var et samspil mellem hendes kunst og det religiøse. Det er der ikke.
»Men man maler jo ikke med koldt blod«, sagde hun.
Ugebladet Her & Nu spurgte, om kunstneren i de nyeste billeder var fascineret af ortopædkirurgi.
Nej, temaerne skyldes ikke, at dronningen har fået ordnet sine knæ. Hun er inspireret af sin interesse for arkæologi, hvor man lærer at se, om en knogle var fra en bjørn eller et svin. Nu var turen kommet til Deres udsendte, som ikke spurgte, om Dronningen kunne tænkes at abdicere. Man har vel pli. Spørgsmålet lød:
»Enhver kender til kronprinseparrets interesse for den helt moderne kunst. Har Hendes Majestæt den sam me interesse for moderne kunst — fra Andy Warhol til Damien Hirst, som lige nu udstiller en oversavet, sortbroget ko i to dele i Arkens foyer?«
»Jeg så den godt!« udbrød kunstneren med et smil.
»Noget af det siger mig meget lidt. Men måske har jeg ikke set nok!«
Læser anmeldelser
Marc-Christoph Wagner fra den tyske tv-station ARD spurgte, om man virkelig skal se bort fra, at kunstneren er Danmarks statsoverhoved?
Det måtte man selv om, lød svaret.
Ekstra Bladet ville vide, om hun havde overvejet at portrættere sine børnebørn.
»Nej, det ligger ikke for mig«, lød det knappe svar, og til sidst fortalte hun, at hun ikke er så forfængelig, at hun vil undlade at læse anmeldelser.
Derefter blev kunstneren atter dronning.
Bagefter konfronterede Deres udsendte direktøren med, at nogle museumsfaglige folk nok vil mene, at kunstneren slet ikke burde udstille på Arken, men en sådan kritik afviste han pure.
»Hun udtrykker sig i et dramatisk og velformuleret billedsprog«, sagde han.
»Det er fra en helt unik position, at tilværelsen tolkes, og forhåndsinteressen har været enorm. Da vi udstillede Salvador Dali, var den stor, men det her er større, « svarede Christian Gether.
 
’Farvens sjæl — Dronning Margrethe II’s kunst’ vises på Arken i Ishøj til den 1. juli 2012

