Svensk skandalebog er allerede bestseller
En ny bog om den svenske Carl XVI Gustaf postulerer, at majestæten  og hans slæng fik serveret kvinder til kaffen. Bogen har delt vandene i broderlandet


 Der var kvinder, der blev ringet ind til festerne. Kvinder der blev bestilt til at tage med på rejser, kvinder, der smed tøjet efter aftensmaden. Og kvinder som efterfølgende fik ransaget hjemmet af det svenske sikkerhedspoliti, Säpo, fordi de havde taget billeder af festlighederne. Det var nemlig ikke hvilke som helst selskaber, kvinderne havde smidt tøjet til. Det var kongen af Sveriges.
Det er i hvert fald, hvad  der postuleres i en ny bog Carl Gustaf VXI  Den mot-villige monarken, som netop er udkommet i Sverige. De tre forfattere Thomas Sjöberg, Deanne Rauscher og Tove Meyer  sidstnævnte blev fyret fra Sveriges Television SVT på grund af bogen  > har udelukkende citeret anonyme kilder for påstandene. Blandt andet om kongens utroskab med en kendt sangerinde og hans besøg på en stripklub under OL i Atlanta i 1996.
»Hvis den svenske befolkning læser bogen, får de ændret billedet af monarkiet,« sagde bogens forlægger Kristoffer Lind til Svenska Dagbladet. Og noget tyder på, at den svenske befolkning vil læse bogen. Allerede torsdag  den dag, bogen udkom  solgte internetboghandleren Adlibris mere end 1.000 eksemplarer. »Det er fuldstændig uhørt,« sagde Adlibris direktør Pär Svärdson til Svenska Dagbladet, der ikke kan mindes en lignende interesse i sin tid i branchen. En interesse, der endda har nået de seriøse morgenaviser. Svenska Dagbladet efterlyser debat-indlæg om kongehuset, mens Dagens Nyheter rapporterer, at bogen, der er udkommet i 20.000 eksemplarer snart er udsolgt.
Irrelevante oplysninger
Indtil nu har oplysninger om kongens privatliv og eventuelle udskejelser og utroskab ikke været comme il faut i svensk presse. Ifølge forfat- teren bag bogen Thomas  Sjöberg har det været en  fejl.
»Vi har forsøgt at behandle Sveriges  statsoverhoved som den statschef, han rent faktisk er. Han har en enorm magt, han har stadigvæk en enorm indflydelse, han er den højeste repræsentant, det højeste symbol for Sverige og må som sådan være parat til at stå model til en nøje granskning  præcis ligesom statsministeren,« siger han til Expressen og forsvarer på den måde afsløringen af de detaljer, andre kalder for rendyrket sladder.
Oplysningerne er ikke vigtige nok, mener Norstedts forlægger Per Faustino.
»Når det kun er sladder, der bliver tilbage og bogen ikke har på noget højere formål, så er det for tyndt. Selv om det ikke er juridisk ulovligt, så må et forlag spørge sig selv om, hvorfor man vil publicere oplysningerne,« siger Faustino.
Dagens Nyheters Mattias Hermansson er enig. Her blev man tilbudt at publicere uddrag fra bogen.
»Et antal redaktører konkluderede, at oplysningerne ikke var tilstrækkeligt bekræftede  eller relevante  til at kunne blive publiceret.«
Imens har formiddagsaviserne svælget i detaljerne. Aftonbladets chefredaktør Jan Helin motiverer dækningen med, at det er relevant, fordi »monarkiet er en personfikseret statsform, hvor embedet bliver arvet. Derfor er det relevant at give offentligheden viden. Ikke bare om hvad Sveriges statschef bliver anklaget for i en ny bog, men også hvorfor.«
Da kongen i går holdt pressemøde efter den årlige elgjagt sagde han:
»Jeg har set en del overskrifter, som ikke har været så rare, jeg har talt med min familie og med dronningen. Vi vender bladet nu og går videre, for som jeg har forstået det, er det her ting, der er sket for lang tid siden.«


