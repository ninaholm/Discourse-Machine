Ny bestyrelse på Det Kgl. Teater vækker kritik
Beslutningen om at nedsætte en helt ny bestyrelse på Det Kongelige Teater vil efter al sandsynlighed medføre overgangsturbulens og en ’død periode’, siger eksperter. Kulturministeren afviser kritikken
’Det er en meget solid og erfaren formand og bestyrelse, vi får, så det bliver med garanti ikke turbulent. Og så er der jo fortsat teaterdirektøren, som trods alt repræsenterer en vis kontinuitet,’ siger kulturminister Bertel Haarder (V).


 Kulturminister Bertel Haarder (V) har besluttet at udskifte samtlige af Det Kongelige Teaters seks bestyrelsesmedlemmer. Fuldstændig ligesom den forrige regerings første Radikale Venstre- kulturminister, Uffe Elbæk, gjorde det, og således er Stine Bosse – som dengang blev udnævnt som formand – nu fyret, mens Lisbeth Knudsen er ny formand fra den 1. januar 2016.
Bertel Haarders beslutning møder kritik fra flere partier i Folketinget, men også fra eksperter.
»Hvis man udskifter bestyrelser i store og vanskeligt styrbare organisationer en bloc med det eneste argument, at vi har fået en ny regering, mener jeg, der er tale om en glidebane,« siger Bent Meier Sørensen, der er professor i ledelsesfilosofi på Copenhagen Business School. Han advarer mod, at udskiftningen vil medføre en »død periode« i bestyrelsens arbejde, fordi kontinuiteten går tabt, hvilket i sidste ende også vil gå ud over kunsten:
»Det er åbenlyst, at Det Kongelige Teater står i en vanskelig situation, og det er svært at forestille sig andet, end at en helt ny bestyrelse vil skabe uro.«
Teaterekspert og professor emeritus Jørn Langsted er enig i, at beslutningen i første omgang vil medføre ustabilitet. Der vil gå et stykke tid, inden den nye bestyrelse lærer at »synge enstemmigt«, som han siger.
»Når der opstår konflikter, skal de tale med én tunge, ellers kommer de ikke til at fungere som bestyrelse. For institutionen skaber det en overgangsturbulens. Samtidig skal de folk, der ikke er vant til at have med teateradministration at gøre, bruge tid på at sætte sig ind i det.«
Men Jørn Langsted kan også godt forstå ministerens bevæggrunde, tilføjer han. For hvis man udskifter dele af en bestyrelse og lader andre dele blive siddende, risikerer man, at ’plejer’ får lov til at regere:
»De gamle bestyrelsesmedlemmer vil sige: ’Vi har truffet den beslutning, og den kan vi ikke ændre på’, og dit, dut og dat, og pludselig sidder de nye medlemmer og gør præcis det samme, som den gamle bestyrelse gjorde.«
En politisk kampplads
Indtil 1990 havde Det Kongelige Teater ikke en bestyrelse, men et politisk tilsynsråd, som blev udpeget af Folketinget, og som skulle holde øje med teatrets økonomi og repertoire. Dengang førte politikerne altså direkte kontrol med kunsten såvel som med økonomien.
Efter bestyrelsen er kommet til i nyere tid, har teatret ikke i samme grad været en politisk kampplads. Men fordi institutionen er forsynet med stor symbolværdi, blev det betragtet som en politisk manifestation, da Uffe Elbæk i 2012 som nyudnævnt kulturminister udpegede en helt ny bestyrelse. Det samme gør sig gældende i dag med Bertel Haarders beslutning. Bent Meier Sørensen påpeger, at kulturministerens resort er et af dem, hvor det er vanskeligt at få reel indflydelse. Andre ministre kan beslutte, at der skal bygges en ny bro, eller de kan kræve konkrete forandringer med folkeskolen, men kulturministeren vil altid være begrænset af armslængdeprincippet. Han skal lade ting gro af sig selv.
»Bortset altså lige fra bestyrelserne, hvor man har reel magt,« siger Bent Meier Sørensen, »og det kan være derfor, at kulturministre er fristet til at gøre det her.«
Det er åbenlyst, at det ikke går fantastisk med Det Kongelige Teater, siger ledelsesprofessoren, men der er kommet en ny direktør, og der er blevet formuleret en ny retning for nogle af de gamle problemer. »Det er en langsom proces. Chokterapien med at skifte det hele ud på en gang forekommer mig at være mere symbolpolitik end noget andet.«
Når der i det private erhvervsliv sker en udskiftning af en samlet bestyrelse på én gang, er det som regel i forbindelse med sager »af ekstrem karakter«, siger han. Det kan være som følge af et stort svigt eller en helt ny ejerkreds. »Her er der ikke en ny ejerkreds, men en ny regering. Bestyrelsen er udpeget på baggrund af faglighed og sagkundskab, og det ændrer sig jo ikke, fordi der kommer en ny regering. I stedet kunne man tage en dialog med bestyrelsen om, hvad der skal ske fremover. Det er ministerens ret, men jeg vil ikke mene, at det bør være det nye princip på Det Kongelige Teater. Det vil jeg stærkt fraråde,« siger professoren.
’Kræver ingen forklaring’
Til Information forklarer kulturminister Bertel Haarder, at den siddende bestyrelses mandat udløber 1. januar – samme dato, som den nye politiske aftale for teatret træder i kraft.
»Derfor er 1. januar et oplagt tidspunkt at foretage ændringer i bestyrelsen.«
– Men det er en ret drastisk ændring at fjerne hele bestyrelsen og nedsætte en ny. Hvorfor ikke nøjes med at gå i dialog med den siddende bestyrelse og foretage nogle mindre justeringer?
»Jeg har ikke rettet nogen kritik mod den tidligere bestyrelse, jeg har blot valgt at sætte et nyt hold. Det er min gode ret, og det kræver ikke nogen nærmere forklaring.«
– Flere kritiserer beslutningen for at kunne skabe turbulens og modvirke kontinuitet. Hvad er din kommentar til det?
»Det er jeg overhovedet ikke bekymret for. Jeg tror, næsten jeg kan garantere, at der ikke bliver nogen turbulens.«
– Hvordan kan du det?
»Det er en meget solid og erfaren formand og bestyrelse, vi får, så det bliver med garanti ikke turbulent. Og så er der jo fortsat teaterdirektøren, som trods alt repræsenterer en vis kontinuitet.«
– Er du heller ikke bekymret for at åbne for et felt af spekulationer om, hvorvidt den gamle bestyrelse ikke var venner af Venstre, og på den måde reducerer det hele til en diskussion om kammerateri og politiske udnævnelser på ikkepolitiske poster?
»Jeg kan ikke forhindre den slags spekulationer, men de vil være helt ude i hampen. Jeg aner slet ikke, hvad den nye bestyrelses medlemmer stemmer på. Faktisk tvivler jeg på, de stemmer Venstre. Jeg har ikke spurgt om det, og jeg er også ligeglad med det.«
 

