Familien Wozniacki indtager træningsbanen
Der øves servereturneringer ved årets Wimbledon-mesterskaber, og det ser befriende ordinært ud.  I dag spilles ottendedelsfinalerne for både mænd og kvinder


 LONDON - Der er noget fremmedgørende over at se verdens bedste tennisspillere på de store scener.
Når Caroline Wozniacki for eksempel spiller på Wimbledons Centre Court i andægtig stilhed, omgivet af linjedommere, boldbørn, storskærme og tusindvis af tilskuere gelejdet på plads af blåskjortede brandmænd eller søværnsfolk i uniform, så mister man let fornemmelsen af, at spillet på banen overhovedet har noget som helst at gøre med det spil, man eventuelt selv spiller på grusbanerne i den lokale klub.
Da hjælper det at have adgang til Wimbledons træningsanlæg. Her høres ingen klapsalver, her er ingen hattedamer med Pimm's i glasset, her er bare rækker med tennisbaner, side om side, uden hegn eller net imellem, og lyden af unge mennesker, der ivrigt slår til tennisbolde under åben himmel. Deriblandt verdens-etteren Rafael Nadal, den danseglade franskmand Gaël Monfils og også Caroline Wozniacki, der står nede på bane 10 sammen med sine forældre.
Hun øver servereturneringer, og arbejdsfordelingen er sådan, at far/træner Piotr agerer Caroline Wozniackis servende modstander.
Piotr Wozniacki er ikke tennisspiller og har aldrig været det, så for at kunne udsætte sin datter for server med bare nogenlunde den hastighed og præcision, hun kan forvente i næste runde, er han trådt fem meter ind i banen, hvor han står med en spand fuld af tennisbolde, som han med fast stegepandegreb om ketsjeren og godt nede i knæene slår fladt over nettet.
Mor samler bolde op
Caroline Wozniacki, iført sorte knælange leggings og sort tanktop, hamrer den ene returnering af sted efter den anden. Af og til stopper Piotr Wozniacki øvelsen for på polsk og med fagter at give tekniske instrukser.
Bag ham, nede ved hegnet, hvor Caroline Wozniackis slag lander, går mor/assistent Anna Wozniacki rundt og samler bolde op. Sådan ser en træning ud for verdens i øjeblikket fjerdebedste kvindelige tennisspiller, og det er - selv for en amatør - nogenlunde til at forholde sig til.
I dag spiller Caroline Wozniacki ottendedelsfinale ved Wimbledon. Det er så langt, som hun nogensinde er nået her på græsset i London, og der er al mulig grund til at tro, at hun når længere i år.
Dagens modstander er verdens nummer 62, den 20-årige tjekke Petra Kvitova, 183 cm høj og uden en eneste sejr på græs inden dette års mesterskaber, hvor hun højst overraskende har vundet tre kampe i træk. Ikke meget tyder på, at det bliver fire.
Wozniacki er skadesfri, velservende og optræder som vanligt med et koncentrationsniveau grænsende til det autistiske, som da hun i tredje runde mod Anastasia Pavlyuchenkova (31 -ova'er stillede op ved turneringens begyndelse) smed en 5-2-føring væk i første sæt, for så, ved stillingen 5-5 og umiddelbart uden momentum, at spille sættet fejlfrit hjem 7-5.
»Jeg var så fokuseret på at vinde hver bold, at jeg ikke rigtig tænkte på, hvad stillingen var,« sagde hun efterfølgende om sit høje niveau i de afgørende dueller.
Stormestre mødes
Favoritterne er faldet i Wozniackis del af lodtrækningen, så lykkes det den 19-årige dansker som forventet at spille sig til kvartfinalen venter enten verdens nummer 80, esteren Kaia Kanepi, eller nummer 66, den lille tjekke, Klara Zakopalova. Wozniacki har aldrig tabt til nogen af dem.
Det har hun til gengæld gjort flere gange til både Serena Williams og Maria Sharapova, der tørner sammen i dagens mest opsigtsvækkende ottendedelsfinale. Vinderen formodes at vente Wozniacki i semifinalen.
Tårnhøje Sharapova skreg og stønnede sig ind i alverdens trommehinder, da hun i en alder af blot 17 år vandt Wimbledon tilbage i 2004 efter finalesejr over netop Serena Williams. Få spillere udviser så intenst nærvær på banen som Sharapova, måden hun vender ryggen til banen mellem duellerne, mens hun giver sig selv en peptalk med knyttede næver, fuldstændig lukket inde i sig selv.
For slet ikke at nævne hendes serverutine, langsom og udstrakt, med rituel retten på håret og bolden nøje driblet mod jorden, først med ketsjeren, så med hånden, inden hun eksploderer udi en af kvindesidens hårdeste server.
Den er knap så hård, som den har været. Sharapova blev i 2008 ramt af en skulderskade, som det tog hende 13 måneder og en operation at komme over. Siden er hendes servebevægelse blevet markant forkortet med manglende kraft til følge. Grundslagene er dog stadig blandt de reneste og allerfladeste på touren, og det kan vise sig afgørende på de hurtige græsbaner, der kun er blevet hurtigere efter en uges slid.
Underlaget taget i betragtning er det en gåde, hvordan Serena Williams, den forsvarende mester, formår at vinde Wimbledon gang på gang. Så tunge hendes skridt ser ud, så usmidige hendes bevægelser er.
Men hun læser spillet forbilledligt, dækker banen overraskende godt, slår vanvittigt hårdt og har faktisk - hvilket ofte undervurderes, muligvis på grund af hendes massive fysik - ret så 'gode hænder', som det hedder i tennissporten om spillere, med et lækkert touch, en fin teknik.
De damer spiller anden kamp på Centre Court, hvor Roger Federer begynder mod Jürgen Melzer klokken 14 dansk tid.
Samme tid som belgierne Clijsters og Henin møder hinanden på bane 1.
Wozniacki spiller anden kamp på bane 2, hvor første bold slås klokken 13.
Alt sammen værdig optaktsunderholdning, hvis ikke ligefrem alternativer, til fodboldverdensmesterskabernes ottendedelsfinaler.


