Kulturministeren: Sundhedstegn at kunstnere føler sig frie
Den massive selvcensur blandt danske kunstnere er måske knap så massiv  i virkeligheden. Det er positivt, understreger Carina Christensen, som  er glad for debatten


 Det står vist alligevel ikke så galt til med selvcensuren blandt danske kunstnere.
»Det er kun positivt, at flere kunstnere går ud og siger, at de ikke føler sig bundet og kan ytre sig frit. Det er et sundhedstegn,« siger kulturminister Carina Christensen (K).
Det var Ugebrevet A4, der mandag kunne fortælle den skarpvinklede historie om »massiv selvcensur i kulturlivet«. Muhammed-krisen har sat sine spor. Danske kunstnere censurerer sig selv. Ytringsfriheden er truet. Det viste bladets egen undersøgelse.
Og det alarmerede en række politikere.
Blandt andre SF's Villy Søvndal var ude med markante udmeldinger. Han kaldte det »et stort demokratisk problem«, hvis kunstnere lægger bånd på sig selv af frygt for repressalier. Og kulturministeren indkaldte til krisemøde med kunstnernes organisationer.
Lidt proportioner
Men så indvendte både formanden for Dansk Forfatterforening, Lotte Garbers, og formanden for Billedkunstnernes Forbund, Nanna Gro Henningsen, at de ikke mener, der er nogen udbredt tendens til selvcensur blandt deres medlemmer.
Og da Information gik Ugebrevet A4's undersøgelse igennem, viste tendensen sig også at være knap så massiv, som det først kunne se ud til.
Syv procent af 654 kunstnere har droppet projekter for at undgå at krænke andre. Og af disse syv procent har hver tyvende gjort det, fordi vedkommende »personligt frygtede trusler«.
Alt i alt har fire kunstnere ud af 654 således droppet projekter af frygt for eventuelle trusler.
Carina Christensen understreger, at det er positivt, at det trods alt ikke er flere, selv om »en enkelt selvfølgelig altid er en for mange«:
»Når jeg har inviteret til møde om sagen, er det for, at vi kan tage en helt uforpligtende drøftelse af, om der er noget om snakken. Det er også for at få lidt proportioner på. Vi vil høre fra kunstnerne selv, om det her er noget, de oplever som et problem eller ej. Mange har jo heldigvis allerede været ude at sige, at de ikke mener, det er det store problem. Og på den måde har det jo været en udmærket debat,« siger Carina Christensen.
Anden forklaring
Det har ikke været muligt at få en kommentar fra Villy Søvndal i løbet af i går, men SF's kulturordfører Pernille Frahm siger til Information, at hun ikke er overrasket over udmeldingerne fra de danske kunstnerorganisationer.
»Det er ikke mit umiddelbare indtryk, at kunstnere er bange for at udtrykke sig,« siger hun.
Men i det omfang, der faktisk foregår selvcensur, tror Pernille Frahm ikke, det for særlig manges vedkommende skyldes frygt for islamister.
»Der er nok snarere nogle kunstnere, som er bange for at komme på tværs af magthaverne. Vi har en højredrejet regering, som er støttet af Pia Kjærsgaard, der har været ude med nogle meget markante meldinger om hvilken type kunstnere, der ikke har fortjent støttepenge,« siger hun og refererer til sagen om Jægerbogen:
»Den næste soldat, der skrev en bog, sendte den til Forsvaret, så de kunne se den igennem før udgivelsen. Hvor er undersøgelsen af den form for selvcensur henne?«

Rettelse
I artiklen om Ugebrevet A4's undersøgelse af selvcensur havde der desværre indsneget sig en faktuel fejl. Vi skrev, at ialt fire kunstnere ud af 654 har droppet projekter af frygt for eventuelle trusler. Men af undersøgelsen fremgår det, at 79 af de 654 adspurgte kunstnere har droppet projekter en eller flere gange for at undgå at krænke andre. Og af disse 79 har 31 kunstnere gjort det, fordi de frygtede trusler. Vi beklager fejlen. red. 

