Aftale om masser af opera for alle på DR
Opera skal i fremtiden fylde mere i DRs sendeflade. Operachefen og DRs kulturdirektør er indstillet på, at programmerne ikke nødvendigvis får tårnhøje seertal - de skal i stedet tilfredsstille målgruppen og få flere til at gå i operaen
DR's kulturdirektør, Morten Hesseldahl (tv.), DR's mediedirektør, Mikael Kamber (th.) samt Det Kongeliges operachef, Kasper Holten, efter de havde indgået operaaftalen.


 I slutningen af sidste uge præsenterede DR og Det Kongelige Teater en ny toårig aftale, som indebærer et øget fokus på opera på DR's sendeflader. I fremtiden bliver det dermed muligt for alle licensbetalere gratis at få flere forestillinger leveret hjem i stuen.
Ifølge aftalen vil DR vise syv allerede opførte operaer på DR K og på nettet. P2 vil sende direkte fra seks nye operaer. Derudover vil DR producere flere journalistiske programmer om opera: kunstnerportrætter, bag scenen-programmer og i september en opera-temauge. Endelig skal de uerfarne operainteresserede heller ikke føle sig udenfor, da der løbende vil blive vist forskellige former for introduktion til de viste operaer, så nybegynderne også kan føle sig inkluderet og være med.
Alt dette er ifølge parterne kun begyndelsen på et langsigtet samarbejde.
DR's nye kulturdirektør, Morten Hesseldahl, fortæller, at han er vildt begejstret for aftalen, og at den ligger fuldstændig til højrebenet for en ny kulturdirektør.
»Vi har lavet aftalen, fordi det er superattraktivt at kunne bringe kvalitetsopera ud til danskerne. Det er ikke tit, den mulighed har været der, så da den bød sig til, og alle problemer blev fejet af vejen i forhold til rettigheder osv., så hoppede vi på. Samtidig har vi fået en ekstra tv kanal som DR K, hvor det passer godt ind,« forklarer Morten Hesseldahl.
DR K giver muligheder
DR's ledelse har ikke været meget for at fortælle, hvor mange licenspenge, der bliver brugt på operaaftalen. DR's chefredaktør for musik, Ole Mølgaard, har dog udtalt til www.dr.dk, at det drejer sig om cirka fem millioner kr.
Selv om operaprogrammerne henvende sig til en begrænset seerskare, så mener de kilder, som dagbladet Information har talt med, at det er positivt, at DR satser stort på opera.
Poul Nesgaard, rektor på Filmskolen, mener, at det netop gavner DR som public service-kanal, at de har fået DR K, hvor der kan vises  nicheprogrammer.
»Med den kanalstruktur, som hele den nye teknologi åbner for, så bliver der pludselig muligheder for, at vi som seere får adgang til noget, som måske ikke ligger inden for den brede folkelighed. Det er en stor demokratisering af hele mediebilledet, også set fra public service-stationen DR's side,« siger Poul Nesgaard. Han er derfor positiv over for aftalen mellem DR og Det Kongelige Teater.
Det samme er DR's tidligere generaldirektør Christian S. Nissen:
»Operaer har jo i forhold til X-Factor et begrænset publikum, men det gør det ikke til mindre public service. Public service er en blanding af det, som er den store brede underholdning og noget, der er til et relativ lille publikum,« siger Christian S. Nissen og tilføjer, at han forgæves forsøgte at få en lignende aftale i hus med Det Kongelige Teater, da han arbejdede hos DR.
- Men burde DR ikke satse mindre på opera, når målgruppen er så lille?
»Det er den gamle klassiske diskussion omkring DR. Nogle mener, at DR slet ikke skal sende sådan noget som X-Factor, fordi det kan man se på andre kanaler. Andre mener, og der hører jeg til, at DR skal gøre begge dele. DR skal både sende det, de andre ikke gør, men sandelig også noget, som alle dem, der betaler licens, synes er godt,« siger Christian S. Nissen.
Flere tilskuere i operaen
Det er kulturdirektør Morten Hesseldahl enig i:
»Public service er ikke at ramme alle danskere altid. Det er at ramme alle danskere nogle gange,« siger han.
- Men tror du, der er tilstrækkeligt stort seertal?
»Hvad er et tilstrækkeligt seertal? Det bedste ville selvfølgelig være, hvis alle kom i Operaen og så det live, men når vi ikke kan få hele landet ind i operaen, så synes jeg, det er et udmærket tilbud. Jeg tror ikke, der kommer X-Factor-seertal på programmerne, men det er også en public service-forpligtelse, at man er opmærksom på at finde kvalitet uanset genre, og det mener jeg, vi kan med den her aftale,« siger Morten Hesseldahl.
Christian S. Nissen ser også aftalen som et håb om, at flere vil blive fristet til at købe billetter til Operaen:
»Selv om det i forhold til DRs normale lytter- og seertal kan blive en lille gruppe som benytter sig af operaprogrammerne, så kan du sige, hvis der nu er 20.000 seere, så er det mere, end der vil komme på Det Kongelige Teater til den samme forestilling. Det er også det perspektiv, man skal se aftalen i. Det er der, du kan sige, at både Det Kongelige Teater, og DR har en fælles interesse.«
Det samme nævner Kasper Holten, operachef på Det Kongelige Teaters opera, er deres håb. Derfor frygter han ikke, at der kommer færre i operaen, når man kan se showet gratis på skærmen.
»I sidste ende handler opera om at opleve det live, der hvor musikken bliver fysisk, og man kan mærke det helt ned i kroppen, når man sidder, og et helt symfoniorkester og kor giver den gas. Det, tror jeg ikke, kan erstattes af en elektronisk oplevelse. Tværtimod tror jeg snarere, at mere formidling af opera kan være med til at skabe en større interesse hos de mennesker, som måske ikke kunne forestille sig at gå i operaen normalt,« siger Kasper Holten, som pointerer, at det længe har været et ønske for dem at være mere synlige. Derfor glæder han sig over aftalen.
Heller ikke Kasper Holten mener, at succesen skal måles på seertal:
»Succesen skal måles på, at vi forhåbentligt får givet dem, som ser det, en god oplevelse. Fra min stol måles succeskriteriet derudover dels på, at der måske er nogle flere, som får lyst til at gå ind og opleve operaen, dels på at denne aftale er med til at legitimere Det Kongelige Teater i befolkningen. Man kan bedre forstå, at man skal betale til et stort kongeligt teater i København, hvis det kan komme hele ladet til gode. Så jeg synes, der er mange målfaktorer. Her er seertal én, jeg synes bare ikke, det skal stå alene,« siger Kasper Holten.


