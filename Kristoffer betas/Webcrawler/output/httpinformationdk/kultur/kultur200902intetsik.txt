Intet sikkerhedsnet, men airbags



I dag er der dansk premiere på Disneys 3D-animerede Bolt, der også er den første film, som 3D-pionéren Pixars wunderkind, John Lasseter, har haft ansvaret for - Lasseter er kreativ direktør for både Disney og Pixar."Computeranimation er en kunstform, som er vokset ud af en videnskab," siger Lasseter til Guardian om baggrunden for Pixars succes. "I videnskab eksperimenterer man, og hos Pixar er vi næsten mere begejstrede for det, der ikke virkede. Det er ligesom en akrobat, der skal til at lave en femdobbelt saltomortale - det er der aldrig nogen i hele verden, som har gjort før.""Hollywood er et sted, hvor man typisk, hvis noget ikke virker, mister sit arbejde. For at udtrykke det på Hollywood-måden: Der er ikke noget sikkerhedsnet, og der er forgiftede spyd dernede. Så selvfølgelig gør man kun noget, hvis man ved, man kan lande sikkert. Hos Pixar har vi ikke noget sikkerhedsnet, men bløde stole og airbags, og alle afprøver hele tiden nye ting. Det er en af de ting, vi har ændret her (hos Disney, red.)."
