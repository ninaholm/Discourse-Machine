Et utroligt smukt klaustrofobisk helvede
Ann Patchett var i Amazon-junglen for at researche til sin nyeste roman, som The Washington Posts anmelder mener brænder med samme feber som Joseph Conrads 'Mørkets hjerte'


 WASHINGTON DC – Under researchen til sin seneste roman, State of Wonder, der netop er udkommet i USA, tilbragte den amerikanske forfatter Ann Patchett 10 dage dybt inde i Amazon-junglen. Ved en præsentation af bogen i en boghandel i Washington i sidste måned, fortalte Patchett, hvordan hun sammen med sin mand oplevede Amazonas: »De første tre dage tog min mand flere gange min hånd, så mig kærligt i øjnene og sagde: 'Jeg kan ikke fatte, du bragte mig med hertil. Du har bragt så mange vidunderlige ting ind i mit liv, jeg er så heldig'. Efter otte dage tog han fat i min arm, lidt højere oppe og lidt hårdere, og sagde: 'Jeg kan ikke fatte, du bragte mig med hertil. Jeg er ok, men du skal vide, at der ikke er mange andre mænd, der ville havde klaret det'. Og sådan var det; det var Amazon-junglen i en nøddeskal. Der er utroligt smukt, men det er også et helvede. Det er så klaustrofobisk og irriterende, og der er så mange frøer, der kan slå dig og hele din familie ihjel.«
Ann Patchett holder en kunstpause og smiler, mens folk griner højt og hjerteligt. Forfatteren er lille og spinkel med glat kommunefarvet pagehår. Hun er klædt i en enkel skjortekjole og flade sko. Ingen smykker, ikke meget makeup. Men hun tryllebinder de 200-300 tilhørere, som hun har formået at trække til arrangementet, selv om airconditionanlægget har svært ved at følge med, og de små 40 grader udenfor er ved at snige sig ind på alle.
Junglens fugtighed bliver meget håndgribelig.
»Efter otte dage ville vi bare væk. Men jeg er glad for, at vi blev der længe nok til at få den følelse,« siger hun.
Flotte sammenligninger
Ann Patchett fik sit store gennembrud til både læsere og anmeldere i 2001 med romanen Bel Canto, der blander et politisk gidseldrama i et sydamerikansk land med opera og kærlighed. I 2007 udgav hun bogen Run, der foregår i Boston og blandt andet handler om racisme. Den blev modtaget en smule mere forbeholdent end Bel Canto.
Hvordan State of Wonder bliver modtaget af læserne er endnu for tidligt at sige, men anmeldelserne i både The New York Times og The Washington Post har været meget fine. Særligt anmelderen i The Washington Post er begejstret og kalder romanen for intet mindre end »blændende«. Han finder også anledning til at sammenligne den med både Joseph Conrad og John le Carré.
»Den er lige så gribende, som den er tankevækkende, den brænder med Mørkets hjerte's stille feber,« skriver han blandt andet.
State of Wonder er historien om den 42-årige forsker Marina, der på bogens anden side får at vide, at hendes gode kollega i medicinalfirmaet Vogel i Minnesota er død under en rejse til Amazon-junglen. Firmaet har et forskningsprojekt dernede, og kollegaen var sendt af sted for at kontakte lederen, Dr. Swenson, som ingen havde hørt fra i over to år. Nu har Dr. Swenson sendt et kortfattet brev til Minnesota for at informere om kollegaens død uden at forklare omstændighederne, og Marina går med til at rejse derned og forsøge at kontakte Swenson, der holder til på sin hemmelige forskningsstation i junglen.
Swenson har fundet en indianerstamme, hvor kvinderne er frugtbare hele livet, og hun er ved at aflure dem hemmeligheden bag det.
Nye historier og temaer
Bogen rejser flere etiske dilemmaer, og anmelderen i The Washington Post finder også flere ligheder mellem State of Wonder og John le Carrés bidende kritik af medicinalindustrien i Den standhaftige gartner fra 2001. Selv siger Patchett, at hun ikke har villet lave en ny Den standhaftige gartner. Det er mere de personlige, etiske dilemmaer, der interesserede hende.
»Min mand er læge, og jeg vidste bare, at jeg ville skrive om Amazon-junglen og et nyt lægemiddel. Jeg kan godt lide John le Carrés bog, men min bog er ikke en kritisk bog om lægemiddelindustrien,« siger hun.
Det var ikke nødvendigt at researche meget på frugtbarhedsdiskussionen: »I bogen er de ved at udvikle en medicin, der kan forlænge kvinders frugtbarhed i det uendelige, og det er jo spørgsmål, vi allerede diskuterer: Skal vi kunne fryse vores æg ned, hvor langt skal vi gå? Nogle har sagt, at der er noget Mørkets hjerte over bogen, men der er også noget Pinocchio. Pinocchio drømmer om at kunne lege og spise slik i al evighed, og da han får det ønske opfyldt, viser det sig, at det slavebinder ham. Det er det samme her: Det viser sig, at det måske ikke er så god en idé at kunne få børn så længe, man vil.«
Patchett har i hver af sine bøger taget fat på helt nye historier og temaer. Hun skriver de bøger, hun gerne selv vil læse, siger hun, og selv om hun altid har villet være forfatter og altid har skrevet, så bærer hun ikke historierne eller personerne i dem med sig, når hun er færdig.
»Når jeg er færdig med mine bøger, tænker jeg aldrig på dem igen. Jeg er som en skildpadde: Jeg lægger mine æg i sandet og fortsætter min vandring,« fortæller hun.
Alle æg i en kurv
Forfatteren ser skriveriet som et arbejde og forfattergeringen som et håndværk, og et spørgsmål fra en læser om hendes forhold til den kreative muse, fremkalder et meget kontant svar:
»Hør her: Musen bor i en æske med tandfeen og påskeharen.«
Hun nikker og stirrer bestemt ud på publikum, der morer sig, mens hun holder en kunstpause.
»Årene går. Jeg er 47 og har skrevet syv romaner plus det løse, og hvad angår kreativiteten, musen, så har vi endnu ikke mødt hinanden. At skrive er arbejde. Det er dét, jeg har gjort hele mit liv, og jeg har øvet mig uendeligt meget. Måske havde jeg talent, da jeg var seks, men jeg er ikke sikker. Jeg kender mine begrænsninger, jeg véd, hvad jeg kan, og der er kun én ting, jeg altid har villet, og det er at skrive. Jeg har lagt alle mine æg i én kurv, og jeg arbejder virkelig hårdt. Jeg skriver ikke på bestemte tidspunkter eller efter et skema eller hver dag, men jeg får det gjort. Det er sådan, det føles: Ikke kreativt, men som et job. Og jeg elsker det virkelig, virkelig meget.«

