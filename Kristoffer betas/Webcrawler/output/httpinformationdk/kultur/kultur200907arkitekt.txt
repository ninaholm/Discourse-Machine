Arkitekturpift til svinestalden
Der er dagslys til søer og grise indendørs. Ståltagene udenpå ligner mere et jetfly end 'jeg en gård mig bygge vil'. Beholderne til gyllen er indordnet i bygnings-systemet, men gårdejeren kører gyllen på marken som naturligt gødningstof, indtil afbrændingspriserne falder
Sønderskovgårds nye svindestalde, udviklet med støtte fra Realdania, er forbillede for fremtidens landbrugsbyggeri  - men det er ikke altid nemt at være nybygger i Danmark, konstaterer gårdens ejer.


 Jagende skyer og gulbrune marker. Høj himmel nordenfjords og hvidt lys over to blanke bygningskiler i landskabet mellem Hjørring og Sindal. Det er Sønderskovgårds nye svindestalde, udviklet med støtte fra Real- dania, som forbillede for fremtidens landbrugsbyggeri. Det første af flere kommende rundt om i landet.
En bred grusbelagt plads ud mod hovedvejen giver knasende adgang til hjørnet mellem de to nye og de velholdte ældre bygninger.
På en stor fritstående sten ved indkørslen har gårdejerens datter tegnet forlægget til en skelende so med diende unger, malet og hugget ind i forsiden af graniten.
»Den venter flere, kan jeg se på øjnene,« siger Palle Joest Andersen. »Og dét her er så monumentet over myndighedernes uendeligt langsommelige og besværlige sagsbehandling!« lyder det mindre muntert på vej rundt om stenen, for at pege på den høje udekorerede bagside.
Planlægningen af udvidelsen strakte sig over tre år. Og byggeriet tog fart i 2008, mens kommunalreformen var under indkøring, og et nyt statsligt miljøklagenævn skulle overtage de nedlagte amters rolle.
»Ved indvielsen for to måneder siden stod jeg, indtil et halvt døgn før 2.000 interesserede gæster ankom, uden at vide, om jeg havde de fornødne tilladelser. Og det ved jeg dårligt nok endnu.«
Flæskesider
1.100 søer residerer i de nye staldbygninger. De føder 2,3 gange om året, 14,5 gris pr. gang.
»Og vi taler altså ikke om halve grise, men om gennemsnit,« præciserer Palle Joest. Lidt over 33.000 grise pr. år.
Søerne står og ligger med hver deres unger i bokse med galvaniserede bøjler. Under dagslys i brede striber fra det skrå staldtag med venti- lationsudslip i den højeste ende. Uden på taget ser man derfor ikke de store runde zinktromler som på ældre landbrugsbyggeri, men en slags hajfinner i Star Wars-stil, der stikker op af tagets false. Tagpladerne ligner de gammeldags pandeplader, som i 1930'erne afløste stråtagene, men er et fornyet produkt, der matcher både tagene fra dengang og de nye højisolerede metalblanke gavle med smalle lodrette vinduesbånd.
Det hele er så vidt muligt præfabrikeret - fra vinklede stålbjælker til betongavle med lys småstensoverflade. Det er lykkedes den lokale entreprenør, bygherren og bygningskontoret NORD at ramme en fremtræden, der er bemærkelsesværdigt tidssvarende, men ikke stikker unødigt af fra de eksisterende bygninger.
Og dét var et vigtigt mål under projekteringen, for der er tale om en  produktionsmæssig enhed. Fra løsdriftsstald med strøelse på ristegulvet og insemination af søerne, til farestier og udlevering af smågrisene, når de er oppe på syv kilo og skal vinke farvel til mor.
- Hvor skal de så hen?
»Til en anden bedrift, som aftager dem og fodrer videre på dem, indtil de bliver slagtet i Sæby eller Horsens og eksporteret til England. Englænderne stiller særlige krav til løsgående søer, som vi opfylder.«
Turister og oddere
- Får du aldrig lyst til at lade dyrene komme ud i det grønne?
»Jo! - men ikke i en virksomhed som dén her. Der skal være plads til mangfoldighed og økologiske brug i Danmark, men vi har valgt at satse på storproduktion af smågrise.«
Smågrisenes logistiske løbekorridor forbinder de nye længer med de ældre dele af gården og gyllebeholderne. Så der er både en produktionsbestemt bagplads til gylle, dyretransporter eller foderleverancer, og den repræsentative gårdsplads mod Hjørringvej.
For der er mange besøgende, grupper af landmænd og interesserede, som efter aftale får forklaringer og powerpointshow, og lov til at kikke ud over dyrene fra besøgscentret på første sal. Det er en del af overenskomsten med Realdania.
Og det er Palle Joest meget om at gøre, at der ikke lugter af gris. At ventilationen driver staldluften højt nok op. At udkørslen af gylle på kornmarkerne foregår hensynsfuldt og med nedfældning til kartoffelproduktionen på andre af ejendommens jorder. Selv om han understreger, at »det ville være utroværdigt hvis en landmand påstod, at der ikke lugter af land på landet«.
Ikke desto mindre undrer han sig over Landsforeningen for Gylleramte (det hedder den!). De har indberettet til Miljøklagenævnet, at udvidelsen af hans bedrift blandt andet vil komme til at gå ud over turismen i området og odderne i Uggerby Å.
Men lystfiskerne på hans bredder klager ikke over fis- kebestanden, siger han. Så odderne har det formentlig også godt. Turisme-argumentet forstår han slet ikke: »Vi har jo netop gjort os umage for at give bygningerne et arkitektonisk pift her ude i landskabet.«
Stikord
Miljøklagenævn og kommunalreform. Finder man nu de ord i to nye opslagsbøger om planlægning i Danmark?
Ja, i 'Byplanhåndbogen', udarbejdet og alfabetisk redigeret af Arne Post for Dansk Byplanlaboratorium, står der, at Miljøklagenævnet er øverste klageinstans for en række afgørelser truffet på grundlag af lovgivning om blandt andet miljøbeskyttelse og husdyrbrug.
Der står ikke noget specifikt om kommunalreform i den lille, men indholdsrige bog. Eller om amternes nedlæggelse i 2007. Kun om plansystemet, som det gælder nu: Efter kommunesammelægningerne er det landets fem statslige miljøcentre og knapt 100 kommuner, der står for tilladelserne, som så kan påklages til nævnet.
En embedsmand, der loyalt prøvede at udvikle de mulige fordele ved regeringens forhastede forenkling, er den netop afgåede landsplanchef  Niels Østergaard. Han har efter 30 år i Miljøministeriet under skiftende politisk ledelse, taget initiativ til en kritisk og alfabetisk styret interviewcollage, for at give et billede af den historiske udvikling. Plankultur og tidsånd hedder den, skrevet af Gitte Meyer, for Plan09.
Under stikordsafsnittet om bonden citeres professor på Aalborg Universitet Esben Munk Sørensen for, at landbrugsudviklingen er »en selvstændig sektor, en småstat i staten, med egne fagfolk, ministerium og interesseorganisationer.«
Han suppleres af den so- cialdemokratiske Horsens-borgmester Jan Trøjborg, der i samme kapitel siger: »Vi har som kommune ingen mulighed for at stille specielle miljøkrav ved eksempelvis udbygning af svinefarme. Kompetencen til at stille miljøkrav har regeringen taget, og de krav skal opfyldes - hverken mere eller mindre.«
Kritik og realiteter
Syv personer klarer de 37 sammenlagte ejendomme, som Palle Joest (nu selv i midten af fyrrene) har erhvervet siden 1986 for at skabe den rette fremtidsstruktur og i første omgang få gylleregnskabet til at stemme.
På vej rundt i bedriften og i forklaringerne skelner Palle Joest flere gange skarpt mellem folk som ham selv med erfaringer i landbrugets praktiske virkelighed. Og så teoretikere bag en computerskærm, der ikke kender vilkårene og strukturudviklingen.
»De ejendomme, vi har købt op, blev sat til salg, fordi det i 1990'erne blev tydeligt, at nu skulle man vælge mellem at nedslide en ejendom og så stoppe, eller udbygge den efter nye lovkrav og økonomiske realiteter.«
- Et af problemerne er, så vidt jeg har forstået, stadigvæk gyllen. I brænder halm fra markerne i jeres eget halmfyr. Hvorfor brænder I ikke også gyllen?
»Lige nu er det også et spørgsmål om afgifter på de store værkers affaldsforbrænding. I fremtiden kan gyllen formentlig separeres lokalt, eget kvælstof bruges som eneste gødning, og tørstoffet brændes i gårdbrug. Men teknologien er så ny, at den er økonomisk usikker for landbrug af vores størrelse.« Og han tilføjer:
»Det er vigtigt, at vi optræder med godt landmandskab. Det skal være så svært som muligt at stille os kritisk til skue!«
Sidste del af samtalen foregår ved et fuldmodent kirsebærtræ op ad en af de ældre hvide gavle. Og de tusind søers landmand kan naturligvis ikke dy sig: »Nu kan du så skrive i avisen, at du har spist kirsebær med en af de store ... svineavlere!«

