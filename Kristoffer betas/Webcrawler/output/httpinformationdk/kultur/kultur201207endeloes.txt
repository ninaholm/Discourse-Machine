Endeløst trilleri på tværs af banen
Efter endnu en triumf til ’La Furia Roja’ må resten af Europa spørge sig selv: Hvordan kommer vi ud af tiki-takaens spændetrøje?
Xavi Hernandez i Creus (tv.)  er spilfordeler hos både FC Barcelona og det spanske landshold. Han anses som en af hovedarkitekterne bag spillestilen tiki-taka.


 Nå. Så vandt spanierne altså - igen. Og hvad skal man så sige til det? Tre store turneringssejre på stribe. Bedste europæiske mandskab nogensinde. The style kings fra den iberiske halvø.
Ja ja, det kan alt sammen være meget rigtigt. Men historien bør erindre, at det spanske spil – i hvert fald i visse perioder af turneringen – også var særdeles kedeligt. Endeløst trilleri på tværs af banen. Boldbesiddelse for boldbesiddelsens egen skyld. Tiki-takaen ophøjet til religion.
Tallene taler deres tydelige sprog. Da Spanien vandt EM for første gang i 2008, havde de et skud på mål for hver 33. aflevering. Ved VM brugte de i gennemsnit 44 afleveringer på at nå frem til en afslutning. Og ved dette EM var tallet før finalen steget til hele 58 afleveringer for hvert skudforsøg.
Eller sagt på en anden måde: Spanien har lejlighedsvis optrådt som en parodi på sig selv; et hold, der dræber modstandere (og tilskuere) med et afleveringsspil, der ikke kommer ud af stedet.
Mod
Heldigvis har dette EM rummet tegn på, at andre mandskaber efterhånden er tæt på at udvikle en strategi for, hvordan tiki-takaen kan besejres. Altså en spillemæssig strategi, der ikke bare handler om at gemme sig på egen banehalvdel, som tyskerne gjorde i 2008, eller forsøge at tryne og sparke spanierne tværs ud af stadion, som hollænderne forsøgte sig med i VM-finalen i 2010.
Det handler om at udvise mod og turde møde La Furia Roja langt oppe på banen, så de ikke får ro til at iværksætte deres dræbende kombinationsspil. Eller som Italiens træner Cesare Prandelli formulerede det:
»De hold, der har succes ved dette EM, er dem, der lægger deres preslinje højt oppe på banen og har modet til at spille fodbold.«
Det gjorde både italienerne, kroaterne og portugiserne i deres respektive opgør mod Spanien. Og resultaterne var ganske tætte opgør (for Italiens vedkommende i hvert fald i gruppespillet), hvor det ellers uovervindelige mandskab fra Den Iberiske Halvø fremstod rådvildt i perioder af kampene.
I det hele taget var dette EM en turnering, der belønnede dem, der turde spille fodbold. Hold som Spanien, Italien, Tyskland, Portugal. Gode, boldspillende mandskaber alle til hobe.
Fortidens mantraer
Mens taktiske dinosaurer som England og Irland, der hænger fast i fortidens mantraer om uflyttelige kæder på midten af banen og faste skabeloner for ethvert opspil, fik æreløse hjemrejser tidligt i turneringen. Fremtiden tilhører de mobile og uberegnelige mandskaber. Og det er værd at glæde sig over.
Ligesom det bør noteres, at det endnu engang blev demonstreret, hvor meget holdånden og fællesskabsfølelsen – disse udefinerbare, luftige størrelser – egentlig betyder på fodboldhold, der ellers er befolket af topprofessionelle aktører.
Hvis mandskaberne ligger i indre strid, skinner det igennem på banen. Sådan er det bare. Og derfor måtte ballademagerne, slagsbrødrene og superkrukkerne fra Frankrig og Holland rejse hjem langt tidligere, end deres sportslige niveau berettigede til.
Det europæiske fodboldforbund UEFA bidrog også til underholdningen undervejs. Allerførst ved at få den geniale idé at lægge Polen og Ruslands indbyrdes opgør i gruppespillet på Ruslands uafhængighedsdag den 12. juni; hvorefter de undrede sig over den forventelige ballade, der opstod, da nogle tusinde russiske nationalister sagde tak for invitationen og rejste over grænsen for at gå march gennem Warszawa på kampdagen.
Tika-taka-tricket
Dernæst gjorde forbundet sig selv til grin ved at udstikke en kæmpebøde til Nicklas Bendtner og give ham én spilledags karantæne, fordi han viste elastikkanten på sine underbukser. Og her på falderebet har UEFA’s præsident, Michel Platini, lige nået at lancere en tanke om, at EM-turneringen i fremtiden skal brydes op og afvikles i op til 32 byer over hele Europa, hvilket nok har fået mange fodboldinteresserede over hele kontinentet til at tænke, at nu trænger UEFA-præsidenten vist til sommerferie.
Først og fremmest tilhørte turneringen dog Spanien og deres tiki-taka; denne særegne spillestil, der har udviklet sig fra at være beundret til forkætret i vide kredse. Dog må selv de hårdeste kritikere anerkende, at spaniernes udvikling af fodbolden har været skelsættende. Den har forandret den måde, hvorpå man tænker og spiller fodbold i Europa. Som hovedarkitekten bag tiki-takaens spanske katedral, Xavi, selv har formuleret det:
»Før i tiden havde små spillere som jeg ikke meget at gøre på banen. Nu dominerer vi spillet!«
Det store spørgsmål her på bagkanten af turneringen er dog, hvordan europæisk fodbold kommer ud af den spændetrøje, som tiki-taka dominansen er begyndt at føles som. Med udviklingen af det 4-6-0 system, som Spanien reelt vandt turneringen med, har man indtrykket af, at spillestilen nu har fundet sit definitive udtryk i form af en endeløs række af bittesmå, supertekniske midtbanefolk, der spiller bolden rundt i evige trekanter og lejlighedsvis nærmer sig modstandernes mål.
Fornyelse
Vi har behov for fornyelse. Og måske kommer den fra de slagne finaledeltagere fra Italien og ikke mindst deres træner, hædersmanden Prandelli, der har skabt et smukt og boldspillende fodboldhold på ruinerne af VM-fiaskoen for to år siden, hvor gli azzurri piftede ud allerede efter gruppespillet.
Selv om finalen endte med en snitter på 4-0, så kan italienerne forlade Ukraine med højt løftet hoved. De spillede en smuk turnering, og man glæder sig allerede til at se, hvor langt Prandelli kan udvikle holdet frem til verdensmesterskaberne i 2014 – hvor vi forhåbentlig også får et gensyn med Ronaldo og Schweinsteiger og Zlatan og alle de andre, der var med til at skabe denne turnerings mindeværdige øjeblikke. Festen er slut for denne gang.
Men den fortsætter om to år i Brasilien!

