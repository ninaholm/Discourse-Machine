’Må du dø en langsom og pinefuld død...’
Om der i danske mediers debattone trives en særlig kvindehadsk tone, er Jyllands-Posten, Politiken og Information ikke enige om. Men de kender alle til eksempler på kvindefjendtlige kommentarer


 I 2007 fulgte journalist og forfatter Dorte Toft en historie om en amerikansk kvinde, der blev truet på nettet. Kvinden hed Kathy Sierra, var webprogrammør og fandt billeder af sig selv med et reb om halsen på nettet.
»Jeg har aflyst alle arrangementer, jeg skulle have talt ved. Jeg er bange for at forlade mit hjem, og jeg vil aldrig blive den samme,« sagde hun og trak sig fra offentligheden.
Læs også: Når kvinder skriver om køn
Kathy Sierra var ét af de første eksempler på, at trusler og krænkelser gav anledning til debat om kvindehad på nettet. I dag er det blevet online-hverdag, mener Dorte Toft »og særligt i danske mediers kommentarspor, hvor det er eskaleret«. Hun anerkender, at mænd også udsættes for hadske kommentarer, men påpeger, at kommentarerne mod kvinder ofte er mere aggressive, personlige og seksuelle.
Dengang debattøren Anne Sophia Hermansen bloggede for Berlingske, sagde hun i magasinet Alt for Danmark, at hun blev chokeret og ked af det, når hun stak hovedet ’ned i kommentarkloakken’.
»I dag læser jeg ikke deres gakkelak, men det bekymrer mig, at reaktionerne er så voldsomme, for jeg tror, det er en af grundene til, at så få kvinder deltager i debatten. De synes ikke, det er sjovt at blive kaldt medieluder, klamme kælling, lesbisk møgso eller blive truet med voldtægt. Og det er det heller ikke,« sagde hun sidste år til magasinet.Også forfatteren Jette Hansen har diagnosticeret et nyt og voldsomt kvindehad, der har fået medvind i nettets kommentartråde.
»Der foregår en heftig mistænkeliggørelse og devaluering af det kvindelige køn,« skriver hun i bogen Patteprinsen og de skinhellige drager, og for blot to uger siden pointerede Charles Leadbeater, som er tidligere rådgiver under Labour-regeringen, at kvindehadet på internettet er så voldsomt, at det kræver akut opmærksomhed.
Overdøvende æggestokke
Didde Elnif, redaktør på information.dk, har også lagt mærke til, at der tales anderledes om kvindekønnet end om mandekønnet i kommentarsporene på information.dk og Facebook.

»Når jeg poster artikler om køn, er det slående, hvordan kommentarsporet ofte starter med en række mænd, som skriver aggressivt, personligt og seksuelt om kvinder.« Didde Elnif fortæller, at en kronik, skrevet af en kvinde, der er træt af drengerøve, for nylig trak kommentaren »Ret sent at finde ud af det, Susan. 41 år gammel og tilmed med 4 børn med den mest forfærdelige mand??? Og du er selv helt uden skyld? Og som andre siger, så er du jo faldet for netop drengerøven i tidernes morgen … det var netop HAM, som fik det til at kilde i tissekonen. Men held og lykke til dig og din (nu tidligere) mand og ikke mindst eres uskyldige børn«.
»Når jeg lægger artikler om køn på Facebook, provokerer de lige meget, hvad emnet i øvrigt er – og ofte orker jeg nærmest ikke at følge kommentarsporet,« siger Elnif, som fortæller, at nogle af avisens kvindelige skribenter har frabedt sig, at hun lægger deres artikler op på Facebook, fordi de tidligere er blevet svinet til i kommentarsporene.
En kvindelig journalist på Information er blevet spurgt ind til, hvornår hun menstruerer. En anden har modtaget link til en artikel om analsex, mens en tredje har modtaget billeder af rådnende kvindelig og fået at vide, at hendes æggestokke overdøvede hendes fornuft. En fjerde har modtaget en trussel om seksuelt overgreb.
Dorte Toft, som har skrevet omkring 1.400 blogindlæg på Berlingske, har også prøvet at blive verbalt angrebet, fordi hun er kvinde: »Jeg er beskyttet af, at jeg primært skriver om it og business. Det er ikke emner, der afføder kvindehadske kommentarer, men de gange jeg skriver om køn, går det fuldstændig bananas,« siger hun.
En af de kommentarer, hun særligt husker, var fra en mand, som skrev: »Må du dø en langsom og pinefuld død af den underlivskræft, som dit promiskuøse liv har resulteret i«.
Satans kvindfolk
Tine Tholander er social media-manager på Jyllands-Posten og modererer avisens netdebatter. Selv om fronterne meget hurtigt trækkes op i kommentarspor til de artikler, der handler om køn, ligestilling og feminisme, ser hun kun sjældent kvindehadske skriverier.

»Vores hårdeste og mest hadske kommentarer bliver skrevet, når emnet er indvandring,« siger hun, men påpeger, at tonen også bliver skarpere, når nogen skriver om feminisme. Den 8. marts i år bragte Jyllands-Posten artiklen »Kvindekamp og mandefald«, hvoren mand bidrog til debatten med følgende kommentarer: »Lorte kællinger!«, »Man skal fandme til Asien for at finde noget, som minder om en kvinde nu til daws! Forbandede ligestillingsapparat«, og »I skal adlyde, med bukserne om anklerne. Det ved I godt, satans kvindfolk«.
På Politiken ser social media-manager Simon Fancony, at kønsangrebene går begge veje. Der findes både kvindehadske og mandehadske kommentarer i facebooktrådene, og at der skulle være flest møntet mod kvinder, mener han ikke at kunne se.
»For nylig havde vi en kronik skrevet af en mand, der efterlyste et færdreopgør, og de to første kommentarer var skrevet af kvinder. Den ene kaldte ham en klynker. Den anden sagde, at det største problem, manden har, er at tænke på, hvornår han kan få sin næste udløsning,« siger Simon Fancony.
Ifølge Dorte Toft har medierne et ansvar, fordi det er dem, der lægger platforme til. Ikke kun i kommentarsporene, men også på opinionssiderne »der afspejler, at redaktionerne synes, det er godt stof, når kvindekønnet angribes«: »Medierne er dobbeltmoralske. De skriver, hvor synd det er for kvinder i andre lande, men lægger samtidig spalteplads og kommentarspor til dem, der pisser på danske kvinder,« siger hun.
»I Norge, Sverige, Storbritannien og USA taler man åbent om kvindehad. I Danmark har vi en strudsementalitet, hvor vi stikker hovedet i jorden og nægter at anerkende, at vi har en debattone, der nedgør, latterliggør og seksualiserer kvinder.«
På Politiken, Jyllands-Posten og Information overvåges og modereres netdebatten, og alle tre medier påpeger, at der i netdebatten foregår en form for selvjustits. Når en debattør skriver noget kvindehadsk, fortsætter tonen sjældent sådan i kommentarsporet, fordi de andre brugere vil irettesætte debattøren, fortæller Tine Tholander. Typisk slettes de kommentarer, der er meget personlige og seksuelt krænkende, selv om alle tre webmoderatorer ønsker en meget fri debat med selvjustits brugerne imellem.

