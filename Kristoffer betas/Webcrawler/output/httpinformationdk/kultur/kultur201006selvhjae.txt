Selvhjælperen: Det er tid til en Nikolai-kampagne
NLP hjælper med at realisere mine ambitioner, men hvad nytter det når problemet er mangel på ambition?


 Hvorfor er der aldrig nogen, der ringer og tilbyder mit et fedt job? Du ved, sådan ét hvor man får 70.000 om måneden for at fortælle andre, hvad de skal lave, og hvor man bruger det meste af din tid på at dele visitkort ud?
Jeg lavede derfor en aftale med min NLP-coach Kenneth Pallier. Kenneth kan hjælpe med stort og småt. I sidste uge hjalp han mig med at få en ny emhætte. Nu er tiden kommet til at teste, om NLP kan hjælpe med lidt større ambitioner.
Kenneth er som altid glad for muligheden for at hjælpe. Kenneth havde egentlig tilbragt 16 år på direktionsgangen i en stor dansk virksomhed. Sommerhus i Rågeleje. Lækker lejlighed i Store Kongensgade. Men så havde han haft en større værdiafklaring i sit liv. Han fandt ud af, at det, der betyder noget for ham i livet, er at hjælpe andre.
Mine stærke sider
Den hjælp tager jeg gerne imod, for hvis Kenneth ikke vil have det, så vil jeg da gerne have hans sommerhus i Rågeleje.
Kenneth sender mig et spørgeskema, jeg skal udfylde inden, vi mødes, hvor jeg skal skrive, hvad jeg gerne vil have ud af seancen.
Jeg skriver, at jeg gerne vil være bedre til at udstråle autoritet og troværdighed, så jeg kommer til at virke som et helt selvfølgeligt valg til en eventuel jobsamtale.  Desuden skal jeg angive min 10 stærkeste sider ('kreativ' og 'rethaverisk' topper min liste og længere nede skriver jeg 'humor' og 'vrede').
Kenneth lyder som altid meget nærværende i telefonen, og han starter med at stille et modspørgsmål: »Nikolai, hvorfor tror du, det er vigtigt for dig at udstråle autoritet?«
Jeg forklarer, at det må da være indlysende: Hvis man vil have et job med autoritet, så bliver jeg nødt til at ligne et menneske med autoritet.
Men Kenneth køber den ikke: »Det er ret interessant - er det noget, du tror; eller er det noget, du ved?«
Min offerrolle
Jeg indrømmer, at jeg ikke ligefrem har data, der kan understøtte min opfattelse. Det er mere en fornemmelse.
Kenneth forklarer, at jeg ser på det helt forkert på det:
»Når du begynder at handle på, hvad du tror, at omgivelserne tror om dig, så er du ved at sætte dig selv i en offerrolle. Du gør dig selv til offer for den måde, du tror, andre ser dig på.«
Jeg mumler, at jeg ofte tænker over, hvordan jeg fremstår i andres øjne.
Kenneth stiller et modspørgsmål:
»Du tror ikke, du kan udstråle autoritet, men hvis der nu ringede en fremmed på din dør klokken to om natten, tror du så ikke, at du ville udvise autoritet?«
Vi arbejder videre med selvbilledet, og Kenneth overbeviser mig om, at i stedet for at definere mig selv ud fra andres forventninger, skal jeg i stedet finde min indre gadedreng frem og definere mig selv ud fra mit autentiske jeg.
Som et eksempel på en autentisk person, nævner Kenneth navnet på en kendt mand i reklamebranchen, som jeg tilfældigvis tidligere har arbejdet for. En mand, der rigtig nok virker til at være bedøvende ligeglad med, hvad andre tænker om ham. Til jobsamtalen, spurgte han mig med sin kendte hæse stemme, om jeg får »noget hash eller noget fisse«. Et bud på et nyt selvbillede, som jeg lige skal tage tilløb for at acceptere.
Kenneth siger »Nu hvor du arbejder med kommunikation, kan vi så ikke aftale at det er tid til Nikolai-kampagne?«
Resten af seancen er en brainstorm over Nikolai-kampagnen:
»Hvis du skulle gøre noget powerfuldt, hvad skulle det så være? Kender du for eksempel nogen relationer, som du kan trække tættere på dig?«
Kenneth får mig til at tænke i muligheder, og vi laver en liste med tre punkter, som Nikolai-kampagnen skal opnå i den her uge.
Jeg skal 1) Skaffe en ny kontakt med gode forbindelser og holde et kaffemøde. Til mødet skal jeg have defineret et par ting som jeg vil have ud af mødet. 2) Styrke min profil på Facebook, Linkedin og Kommunikationsforum 3) Fået 20 nye venner på Facebook.
»Tror du bare, drømmejobbet står og venter derude? Nu giver jeg dig en formel: Visualisering + energi = resultat. Det betyder, at det, vi forestiller plus den energi, vi lægger i det, er lig med resultatet.«
Kenneth snakker hurtigt nu, men jeg får det hele med.
»Hvis du tror, der er en masse fede job derude, og du handler på det: Det giver resultater. Men det er vigtigt, at du prøver at forstille dig, hvordan det fede job er: Se for dig, hvordan du synker ned i stolen, og hvordan solen falder ind af vinduerne.«
De første forsøg
Jeg mærker mig synke ned i Charles Eames stoles mens Kenneth giver mit ego noget af leve af: »Nikolai, jeg kan mærke, at du er meget dynamisk, og der er masser af fede job til dig derude.«
Jeg er helt oppe at køre som en yuppie under dot.com-bølgen, da seancen slutter, går jeg straks i gang med Nikolai-kampagnen.
Desværre løber kampagnen hurtigt ind i problemer. På Facebook falder jeg over et blogindlæg, som aktiverer to af mine stærke værdier ('Rethaverisk' og 'vrede') og pludselig har jeg brugt fire timer på en uendelig politisk diskussion om Israels udenrigspolitik - uden at have fået en eneste værdifuld kontakt added.
Dernæst går jeg til et par smarte fredagsbarer for at støve nogle kontakter op. Men al den small talk gør mig simpelthen så træt og rastløs, at jeg drikker mig lidt for fuld og laver snigeren efter en time uden en eneste kontakt rigere.
Så på vej ud i gården forbi de sorte tyske familiebiler kuldsejler Nikolai-kampagnen: NLP gør hele verden til et stort ekko af mine egne ambitioner. Men hvis mine ambitioner er væsentligt mindre vigtige for mig, end jeg går og tror, så er NLP ikke til meget hjælp.
Med mindre man kan få NLP-terapi, der sigter mod at få NLP-terapi til at virke.


