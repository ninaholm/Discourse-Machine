Familiejul slutter snart
Anne Glad, livsstilsekspert i ’Kender du Typen?’ på tv, har  samme efternavn som tilflytterfamilien på Børglum Kloster


 Opringning til reklamebureauet Sunrise, hvor Anne Glad er partner og tekstforfatter:
— Har du set noget af TV 2’s nye julekalender?
»Kun et halvt afsnit. Jeg har været bortrejst. Men jeg har indtryk af, at det drejer sig om en arvesag ...«
— Den nye familie på Børglum Kloster hedder det samme som dig. Men det fremgår nu først og fremmest af pressemeddelelserne.
»Det er måske også svært at få markeret i selve udsendelsen ...«
— Man kunne have set dem skrue et dør-skilt med Glad på klosterporten, da de flyt-tede ind til spøgelserne og julemanden ...
»Ja, det er så åbenbart røget på gulvet i klipperummet!«
— Men du kender måske typen?
»Det adelige islæt. En familie i transit, på vej til en legetøjskoncern i Hongkong. Far Glad er åbenbart kommet på Børglum som barn og giver så opgaven med skatten og metaldetektoren videre til sin søn, som gerne vil blive i Danmark ...«
— Du er livsstilsekspert?
»Kun i tv! Ellers tekstforfatter og partner i et reklamebureau.«
— Så du har ikke meget forstand på julepapir og pynt?
»Tværtimod. Jeg har arbejdet med årets julekampagne siden juni måned for designproducenten Rosendahl. En blog om indpakning og juleopskrifter. Det er en del af den nye trend, co-creation. For hvor kvinder tidligere udvekslede strikkeopskrifter og kreative juleideer privat, foregår det nu til dags åbent på nettet.«
— Hvorfor ved du det?
»Fordi jeg professionelt høvler en masse magasiner og trend-reports!«
— Hvordan ligger det så nu til dags med bløde pakker?
»Jeg elsker bløde pakker!«
— Jeg synes, det var snyd, når man som barn fik et sæt undertøj i julegave. Eller da min farmor under krigen havde strikket et par celluldsstrømper, der kradsede ...
»Du skal være glad for, at det ikke var underbukser. Men julegaver må heller ikke være praktiske. Og det er lige meget, om det er bløde pakker eller hårde hvidevarer. En vaskesøjle for eksempel, det er ikke nogen julegave.«
— Så julen er hjerternes og ikke de handlendes fest? Det er ikke godt for krisen, så vidt jeg har forstået ...
»Vi er på vej væk fra det materialistiske. Og ville for et par år siden hellere give en ged til Afrika. Eller noget hjemmelavet.«
— Hvordan ser julen så ud om 50 år?
»Allerede nu rejser flere hundrede tusind danskere væk for at undgå juleræset. Og familiestrukturen forandrer sig. Så på længere sigt vil julen måske ændre sig til at være en folkefest, der slet ikke ligner den tradition, vi kender nu. Den har i øvrigt også en meget kort forhistorie!«

