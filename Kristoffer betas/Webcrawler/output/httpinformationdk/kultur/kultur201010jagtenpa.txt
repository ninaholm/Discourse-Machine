Jagten på de røde
Vin eller lejesvende – de røde er ikke bare røde


 De, der har befundet sig i DR-journalist Jakob Rosenkrands’ sigtekorn i serien om de røde lejesvende, vil sikkert påstå, at jagtsæsonen har været i gang længe, men for rigtige jægere går den tunge jagtsæson først for alvor i gang i oktober.
Klummisten, der plejer sit macho-image ved årligt at forny jagttegnet, jager nu om dage mest hos vildthandleren, men det slår ingen skår i glæden over, at der de kommende måneder vil være et stort udbud af vildt. At tilberede og spise vildt er en af årets store fornøjelser og langt morsommere end tv-udsendelser med ikke-angrende fortidskoryfæer. De kan alligevel ikke huske, hvem der betalte lommepengene under opholdene på DDR’s kursussteder, og eftersom Rosenkrands kun sporadisk har evnet at dokumentere, at venstresnoetheden påvirkede journalistikken, er udsendelserne forblevet grundlæggende uinteressante, mens vildtretter er én lang fest.
Der skal naturligvis rødvin til vildt, men det forundrede alligevel klummisten, at han for nylig modtog en prøve på årets jagtvin fra Skjold Burne-kæden. Hvad er jagtvin nu for en størrelse? Skulle det virkelig kunne passe, at der findes en enkelt vin, der i al almindelighed passer til vildt? Hidtil har antagelsen vel været, at også til vildt kræver hver enkelt ret, at vinen afstemmes. Der er vel næppe en slags rødvinens svar på passe-partoutnøglen?
Einheits-Wein og solid luksus
Ud over at smage på vinen blev spørgsmålet sendt videre til klummens sædvanlige leverandører, og langt de fleste delte klummistens grundskepsis. Det er bare svært med universalløsninger. Ikke at der var noget i vejen med den sydafrikanske Bellingham 2010, som Skjold Burne havde klasket titlen ’Jagtvin’ på, men nogen enhedsløsning var den ikke. Vinen, der mest indeholder Shiraz og et skvæt Vigonier, er fyldig, velafrundet med fin fadlagring, og den vil gå glimrende til en vildtgryde på rå- eller dådyr, men fasaner, ænder eller en fin dyreryg med en spinkel sauce ville den have sendt i dørken med et slag.
Der er altså ingen vej uden om den individuelle tilpasning, og da netop valg af vin er en betydelig del af fornøjelsen ved at planlægge vildtfesten, kan man roligt udråbe et hurra for det. Har man gang i hareragout’en, bør man prøve en Scotto 2007 Old Vines Zinfandel, der på gamle stokke leverer solid californisk luksussmag. Der er smag af modne frugter, krydderier og en næsten chokoladeagtig finish, der vil stå smukt til netop hare i den sorte gryde.
Elegant
Synes man Zinfandel på gamle stokke er for kraftig kost, så er der både i Shiraz og i Cabernet Sauvignon trøst at hente. Ud over Skjold Burnes bud på en gryderetsvenlig Shiraz er argentinske Catena Syrah 2006 en lidt mere elegant løsning, der udmærker sig med en fantastisk duft og en meget vedholdende eftersmag.
Blød velsmag
Blandt Cabernet Sauvignonerne må fremhæves ugens måske bedste tilbud; en klassisk Robert Mondavi Woodbridge 2008 udgave. Til tilbudsprisen får man meget blød velsmag for pengene, og megen kraftig vinterkost vil vinde med dette glas californisk solskin som ledsager.
Alle de nævnte vine i kombination med forskellige varianter af vildtgryde egner sig til langstrakte samtaleseancer, hvor tungen virkelig kommer på gled. Måske Jakob Rosenkrands næste gang skulle droppe forhørsprojektørlyset og det inkvisitoriske tonefald og i stedet servere sine ofre noget ordentlig mad og et godt glas vin. Hvem ved, måske var samtalen så i stedet gledet ind på spørgsmålet om, hvorfor så mange dengang lod sig forblinde af, hvad der skete hinsides jerntæppet. Det kunne ligefrem have været interessant.
hbn@information.dk

