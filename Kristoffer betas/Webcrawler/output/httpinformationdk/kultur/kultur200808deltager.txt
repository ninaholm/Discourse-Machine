Deltagerne til MGP 2008 er klar



 Ti unge musikgrupper og solister i alderen otte til 15 år er udtaget til MGP 2008. Ud af 300 bidrag har DR's jury udtaget ti sange, som bliver fyret af på scenen den 20. september i Musikhuset Aarhus. Danmarks Radio har i år valgt at sælge billetter til showet. Det vil sige, at det ikke kun er MGP-deltagernes venner og DR-direktørens børn, der kan komme med som publikum. Alle børn har mulighed for at feste med på dansegulvet. Vinderen går sammen med indehaveren af andenpladsen videre til det Nordiske MGP for at konkurrere mod børn fra Finland, Sverige og Norge den 29. november. De to bedste skal samtidig lave en fælles cd. Årets vært er Jacob Riising. Han får følgeskab af bjørnen Bruno, der var vært ved de sidste to års MGP. 
ritzau

