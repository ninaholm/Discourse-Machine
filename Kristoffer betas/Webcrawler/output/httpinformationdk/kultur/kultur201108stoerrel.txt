Det er størrelsen, det kommer an på
Markante kunstværker og skulpturer står højt på ønskelisten, når en moderne provinsby skal gøre opmærksom på sig selv. Aarhus fører an med Olafur Eliassons Your Rainbow Panorama, som snart suppleres med den 72,5 meter høje Store Robert. Jo større, jo bedre


 Danske provinsbyer vil have skulpturer. På torvet. På taget. Eller i havnen. Og de kan ikke blive mange og store nok. Esbjerg har længe haft Svend Wiig Hansens Mennesket ved Havet, Herning har Ingvar Cronhammars gigantiske Elia. Tårnby har lige fået Kolossen af Jørgen Haugen-Sørensen. Og Aarhus kan både smykke sig med Olafur Eliassons Your Rainbow Panorama på taget af Aros og skulpturfestivalen Sculpture by the Sea. Som om det ikke var nok, så har smilets by netop sagt ja til Store Robert en 72,5 meter høj Robert Jacobsen-skulptur, som skal placeres ved indsejlingen til Aarhus Havn.
De mange skulpturer skyldes ikke alene, at provinsen pludselig er blevet grebet af en intens interesse for kunst i almindelighed og skulpturer i særdeleshed. Kodeordet er oplevelsesøkonomi. Den synlige kunst og kultur er nemlig som skabt til at brande og give identitet til byer, som gerne vil gøre ekstra opmærksom på sig selv. Som Aarhus' netop afgåede borgmester, Nicolai Wammen, formulerer det med den moderne bykonges sans for kunstens oplevelsesøkonomiske potentiale:
»Store Robert bliver et vartegn ikke alene for Aarhus, men for hele Danmark. Og så passer den passer perfekt til en kulturby som Aarhus, som også aspirerer til at blive europæisk kulturhovedstad i 2017,« lyder det fra eks-borgmesteren.
Et skrækeksempel
Når skulpturen så oven i købet er en gave, passer det oplevelsesøkonomiske regnestykke. Et regnestykke, som enhver dansk provinsby med respekt for sig selv må lære udenad.
»Investeringer i synlig kunst, byrum og et rigt og spændende kultur- og fritidsliv kan betale sig. Først og fremmest fordi det er med til at tiltrække både turister, indbyggere og virksomheder,« siger Rasmus Wiinstedt Tscherning, som er direktør ved Center for Kultur- og Oplevelsesøkonomi.
Han peger på, at vanskeligheden består i at differentiere sig og finde frem til præcis, hvad den enkelte by skal være kendt for. For musikhuse og kunstmuseer er ikke længere tilstrækkeligt. Derfor er byerne i dag også parat til at gå langt i kampen om den eftertragtede opmærksomhed.
»Det handler om at skabe oplevelsesparker, festivaler, ikoniske bygninger og skulpturer, som sammen med en ny motorvejsforbindelse kan være med til at give stedet en mere central placering på landkortet,« siger Det Kgl. Danske Kunstakademis rektor, Mikkel Bogh.
Ifølge ham lykkes det indimellem på en kunstnerisk tilfredsstillende måde. Men desværre går det ofte galt. Mange skulpturer er malplacerede, nogle bare ligegyldige og enkelte decideret forstyrrende. Ifølge Mikkel Bogh hører Store Robert til i den sidste kategori. Han kalder den enorme jernskulptur for et skrækeksempel, som er fuldstændig løsrevet fra den sammenhæng, den angiveligt skal indgå i.
»I tilfældet Store Robert har man taget en kunstnerisk nipsgenstand, forstørret den op 100 gange, hvorefter man så tror, at den passer ind i området. Det helt afgørende med skulpturer i denne skala er, at de kommunikerer med omgivelserne, og som her tænkes ind i en større fortælling om havnen. Men Robert Jacobsen har jo aldrig tænkt, at skulpturen skal stå lige præcis dér,« siger Mikkel Bogh.
Han vurderer, at Store Robert i værste fald kan gøre ubodelig skade på det aarhusianske havnemiljø, i bedste fald blive en ligegyldig parodi på sig selv.
En Aarhus-historie
Sådan ser de ikke på det i Aarhus Byråd. For Nicolai Wammen er Store Robert med til at cementere Aarhus som en by, der er helt fremme i forreste linje på kunst- og kulturområdet. Han forventer dog også, at Store Robert vil give anledning til debat.
»Kunst skal inspirere, provokere og sætte tanker i gang, så jeg synes kun, det er positivt, at der er en livlig debat for og imod Store Robert på havnen. Men vi har i Aarhus lagt de mislykkede projekters tid bag os,« siger Wammen.
De mislykkede projekters tid omfatter ikke mindst en ti år gammel debat om placeringen af et kunstværk på byens Store Torv, hvor et forslag fra den københavnske kunstprofessor Hein Heinsen blev forkastet. Efterfølgende udskrev lokalavisen Århus Onsdag en konkurrence, hvor vinderen blev et grædende træ i bronze, som hver dag klokken 16 skulle fælde sine tårer over verdens elendighed. Den gik de dog ikke med til i byrådet, der i stedet valgte fontænen Torvenes Brøndsløjfe, som byen siden har forsøgt at komme af med.
Aarhus-historien viser ifølge Mikkel Bogh med al ønskelig tydelighed de store udfordringer, der knytter sig til kunst i det offentlige rum.
»Offentlig kunst er en meget delikat proces, som hverken skal styres af gadens parlament eller af en københavnsk kunstelite. Men det er vigtigt, at den bliver til i et tæt samarbejde mellem kunstnerne, brugerne og den faglige ekspertise,« påpeger han.
Her bakkes han op af Rasmus Wiinstedt Tscherning. Ifølge ham er det afgørende og ofte vanskeligt at få det kommercielle og det kunstneriske til at gå op i en højere enhed. Og gode projekter har sikret forankringen i lokallivet og engagerer frivillige, påpeger han.
Når det så ofte går galt, hænger det ifølge Mikkel Bogh sammen med, at man med placeringen af offentlige skulpturer påtvinger rummet, hvad enten det er et torv eller et havnebassin, en bestemt betydning eller et udtryk, som enten er utidssvarende eller umuligt at relatere sig til som bruger.
»Kunst i det offentlige rum gør os opmærksomme på, at nogle mennesker træffer en beslutning om, hvilken historie det pågældende sted skal fortælle. Hvis du ikke kan identificere dig med dele af den historie, der bliver fortalt, så føler du, at det er noget, der bliver påtvunget dig,« siger Mikkel Bogh.

