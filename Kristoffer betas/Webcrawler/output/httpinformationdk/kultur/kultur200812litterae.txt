Litterær agent udfordrer loven om biblioteksafgift
Ifølge Skatteministeriet er bibliotekspengene til de danske forfattere kompensation for, at man låner deres værker ud. Men ifølge loven om biblioteksafgift er pengene kulturstøtte, og derfor er der ikke en krone til de udenlandske forfattere. Den konstruktion bliver kritiseret af litterær agent, der lufter muligheden for, at de udenlandske forfattere kan vælge at holde deres bøger tilbage fra de danske biblioteker


På biblioteket står den ægyptiske forfatter Alaa al-Aswanys bøger på samme hylde som Benny Andersens. Men hvor Benny Andersen modtager bibliotekspenge, får Alaa al-Aswany ikke en krone for at stille sine bøger til rådighed for de danske biblioteker. Det gør kun hans danske oversætter.Forklaringen er, at bibliotekspenge ikke tæller som kompensation for, at man låner en forfatters værk ud - altså som vederlag for udnyttelse af en immateriel rettighed, som det hedder i juridisk sprogbrug. I loven om biblioteksafgift figurerer pengene i stedet som støtte fra den danske stat til danske forfattere. Og den danske stat er naturligvis ikke forpliget til at betale støtte til udenlandske forfattere.Men den konstruktion sætter indehaveren af det litterære agentur Bookman, Ib Lauritzen, spørgsmålstegn ved. For at få klargjort, hvordan man rent skatteteknisk kategoriserer bibliotekspengene, har han rettet henvendelse til Kulturministeriet, som har sendt ham videre til Skatteministeriet. Og derfra er beskeden klar."Biblioteksafgiften er i skatteretlig henseende et vederlag for retten til at anvende eller udnytte en immaterialretlig rettighed," lyder det fra ministeriet.Principiel diskussionIb Lauritzen har tidligere brokket sig over ordningen, som betyder, at hans udenlandske klienter ikke kan modtage bibliotekspenge, selvom danskerne kan låne deres værker på biblioteket. Men nu, hvor Skatteministeriet er kommet med en udmelding, der i hans øjne skurrer imod loven om biblioteksafgift, har han indsendt en ansøgning om at få udbetalt bibliotekspenge til Alaa al-Aswany, som han repræsenterer i Norden.Der er Styrelsen for Bibliotek og Medier under Kulturministeriet, der forvalter udbetalingen af bibliotekspenge. Ib Lauritzen vil få afslag på sin ansøgning, for ellers ville man jo bryde loven, siger en embedsmand i styrelsen til Information.Det har Ib Lauritzen såmænd også regnet ud på forhånd. Men han vil gerne sætte gang i en principiel diskussion. Han mener nemlig, man med støtte-konstruktionen forsøger at omgå det faktum, at bibliotekspengene i realiteten er en kompensation og ikke en gave. Og på den måde holder man liv i en urimelig fordeling, synes han:"Jeg kan ikke se, hvilken forskel der er på for eksempel Rifbjerg og Aswany. Den ene har da ikke mere end den anden fortjent at få noget for at stille sine bøger til rådighed. Og når man så oven i købet kan konstatere, at størstedelen af Rifbjergs bøger fylder op i bibliotekernes kælderlagre uden nogensinde at blive lånt ud, mens Aswany er meget populær, så synes jeg altså, det er et problem," siger Ib Lauritzen.Ingen udenlandske bøger"Hvis man mod forventning ikke ønsker at ligestille de udenlandske forfattere, beder jeg om en bekræftelse på, at disse i så fald kan nægte at have deres bøger stående på danske folkebiblioteker," skriver Ib Lauritzen i et bilag til sin ansøgning. For som han siger:"Det er selvfølgelig klart, at en del forlag bruger bibliotekernes bogindkøb som et sikkerhedsnet, når de udgiver bøger af mindre kendte udenlandske forfattere. Bibliotekerne betaler jo trods alt en indkøbspris for de bøger, de køber, så på den måde har man allerede fra start et par hundrede solgte eksemplarer i hus. Men for de mere kendte forfatteres vedkommende kunne man jo godt overveje, om man ønsker at stille sine bøger til rådighed uden at få en øre for, at de bliver udlånt. "Og de udenlandske forfattere kan rigtignok vælge at holde deres bøger tilbage fra folkebibliotekerne, lyder det fra Styrelsen for Bibliotek og Medier. Det er de i deres fulde ret til. Så hvem ved. Måske står der engang i fremtiden kun Andersen og Rifbjerg på hylderne hos bibliotekerne og ingen Auster eller Aswany.
