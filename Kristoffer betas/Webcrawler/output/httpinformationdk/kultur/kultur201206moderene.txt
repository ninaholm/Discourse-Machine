Moderen og eks’en
Forårets danske prosaudgivelser domineres af genreblanding og handler om to – og kun to – gennemgående figurer
Christina Hesselholdt.


 Man burde måske have set det komme. Man skulle nok have forberedt sig lidt bedre på det. Man kunne muligvis have teoretiseret kløgtigt over det på forhånd. Nu er det under alle omstændigheder en realitet.
Med ’det’ sigter jeg til det forhold, at forårets danske skønlitterære prosaudgivelser domineres markant af selvbiografiske eller selvbiografisk prægede værker, og at de fleste er skrevet af kvinder, og at de kredser om mor-datter-forholdet og parforhold, og at de afprøver romangenrens grænser.
Inden for poesien var der især grund til at glæde sig over monumentale sæt Samlede digte af Jørgen Leth og Pia Juul samt over gedigne, personligt typiske digtsamlinger fra Peter Laugesen og Pia Tafdrup, plus naturligvis Olga Ravns modige debut om at have en skrøbelig krop og om ikke at kunne glemme Tove Ditlevsen.
Opløsning og samling
Men prosabøgerne stod ofte i bekendelsens og udkrængningens tegn. Tag bare titlen på Stine Pilgaards romandebut, Min mor siger, som med umisforståelig tydelighed udpeger den ene af de to skikkelser, der manes frem i forårets fortællende værker: moderen, hvor den anden var eks’en.
Eller tag, hvad genreafprøvningen angår, undertitlerne på de nyeste bøger af Christina Hesselholdt og Amalie Smith. Den ene, Selskabet gør op, betegnes fortællekreds, dvs. netop ikke roman, den anden, I civil, kaldes en samling, hvilket på én gang dækker formens collageagtige karakter og angiver det gennemgående følelsesmæssige motiv – adskillelse vs. samling, opløsning over for helhed.
Når jeg siger, at man burde have set det komme, er det, fordi Karl Ove Knausgård og andre med ham for længst har forberedt os på det. Ja, selv Kim Leines tæt researchede og i størstedelen af stoffet solidt dokumentariske roman Profeterne i Evighedsfjorden om det religiøse, sociale og etniske oprør i Sydgrønland hen imod slutningen af 1700-tallet viste sig ved nærmere eftersyn at kunne afkodes som camoufleret autobiografi.
Hovedstol og babystol
Hovedpersonen Morten Pedersen Falck er nemlig født og opvokset i Norge, kommer som ung studerende til København og drager som uddannet præst til Grønland, endnu fuld af tvivl på sig selv og arten af sin seksualitet. Forfatteren selv er opvokset i Norge og tog som ung mand til København og blev forført af sin far, men drog derefter som færdiguddannet sygeplejerske til Grønland – og mødte sin sande natur, i mere end én forstand.
Sådan forbinder sig undertiden fiktion og autofiktion og fakta. Forfatterne tager, som en anmelder skrev om Agnete Braads debutbog, af både hovedstolen og kongestolen, ja, denne gang også af babystolen. Og de bruger privatstoffet frit og meget forskelligt.
Hos Amalie Smith er hovedhistorien den, at to mennesker mødes og skilles: forenes i elskov og splittes af sygdom. Først er de glade voksne sammen, »sparker bukserne af, krænger trøjerne over hovedet«, finder hinanden i sengen, er som store børn, »kysser for dybt og for længe med åben mund, sutter vildt på hinandens knæ eller albuer«. Så får den mandlige part konstateret kræft, og følelserne kølnes. »Kan man elske nogen, når man skal?« spørger bogen.
»Hvordan skal jeg elske dig, når jeg ved, at vi begge skal dø, eller det, der er værre: kærligheden forsvinder, inden døden indtræffer!«
Adskillelsen og opløsningen er indeholdt i og foregrebet af foreningen og samlingen, hvilket forfatteren effektfuldt manifesterer ved at bygge sin raffineret layoutede bog op af digte, lister, fotografier, dagbogslignende notater og filosofiske fragmenter – og ved at få det hele til at spille sammen, hen over forskellenes afstand.
Hos Ida Jessen artikuleres bruddet og den efterfølgende rungende tomhed derved, at hun bygger sin nye, ultrakorte og formentlig stærkt personlige bog Ramt af ingenting op i frimærkekorte afsnit, nogle blot på en halv sides småpenge. »Haikuprosa«, kaldte en anmelder bogen, der med en smertelig skilsmisse som afsæt kredser om bitterhed, savn og begær. Om ensomheden mens man er to. Om lidenskaben og vreden, og om oplevelsen af have spildt år:
»Jeg kan være bitter, kan jeg. Jeg råber til dig: Du har ædt mine år, og min glæde, min tro, mit håb og min kærlighed og gylpet mig op. Bøvset mig op, har du. Jeg er ikke andet end gammel, tygget mad.«
Intet at føle er døden
Det fremgår, at bogens jegfigur er forfatter og oversætter, og at hun har boet både på Østerbro og Sydsjælland. Så Ida Jessen gør egentlig intet forsøg på at anonymisere og dermed »almengøre« sin skildring af kærlighedssorg og kval.
Tværtimod erkendes det åbent, at alt imens fortælleren på sit nye sted knokler sig igennem havens vildnis, får hun også stump for stump sit eget litterære sprog tilbage.
Intet at frygte er gud.
Intet at føle er døden.
Det gode kan opnås,
det frygtelige kan udholdes.
Sådan skriver Pia Juul i et af de fine digte, som man ligesom fik forærende igen ved at modtage de Samlede digte. Hendes fire linjer kan uden videre appliceres, ikke blot på Ida Jessen og dennes overraskende ’glemmebog’, men også på den med Juul nøjagtigt jævnaldrende Christina Hesselholdt, der i sin nyeste bog ret beset beskæftiger sig med nok så smertefuldt materiale: sygdom (både fysisk og psykisk), smerte, skilsmisse og opbrud, men gør det med et vidunderligt og voldsomt smittende sprogligt overskud.
I frit fald
Selskabet gør op handler om at befinde sig i frit fald, men på en eller anden mirakuløs måde lære at holde det ud, og jeg kan ikke se rettere end at denne her mystiske ’måde’ må bestå i skriften, som myldrer med tangentielle associationer og tillader sig kæmpe parentetiske indskud, men så alligevel hele tiden formår at bakse sig tilbage i sporet.
Forfatteren har i et interview udtalt, at fortællingerne i kredsen, når lige bortses fra et afsnit hvor alle personer – inklusive en hund (som hilsen til Virginia Woolf) – får mæle, taler ligesom hendes egen mor snakkede, dvs. i lange, velkonstruerede, om end gerne lidt overlæssede psykiatersætninger uden øh eller uhm. Det skal såmænd nok passe og svarer fuldstændig til, hvad vi i dag ved om stilen i Peer Hultbergs Byen og Verden, at den var en art æstetisk ekspropriering af tone og syntaks og perfidi i hans adoptivmors ofte timelange telefonsladder.
Jeg påstod ovenfor, at moderen og eks’en optræder som de mest fremtrædende figurer i forårets mere eller mindre (men jo mest mere!) selvbiografiske værker af kvindelige forfattere. Hos Hesselholdt får man dem begge, sidstnævnte i skikkelse af en forfatter, der har dårlig ryg og ryger for mange smøger. Hos Stine Pilgaard er eksen en kvinde, dyrepasser og ti år ældre end jeget, mens moderen er ejendomsmægler og altid parat til en hurtig løgn (noget de vistnok lærer af jobbet).
Monologer fra en søhest
Faderen er præst og lægen dygtig til latin. Han er den, der sagligt oplyser jeget om, at »den bevidste overførsel af erindringer fra korttids- til langtidshukommelse sker i det område af hjernen, der kaldes hippocampus. Det er latin for ’søhest’, for denne del af hjernen har samme form. Hermed leverer doktoren nøgle til tolv indlagte monologer »fra en søhest«, der i et hæsblæsende tempo og med vældig lyrisk intensitet vandrer igennem menneskekroppens enkelte dele – hjertet, øret, mellemgulvet, solar plexus, navlen, munden, nethinden, næsen, knæet, håndfladen, struben og huden – og tilmed gør dem til bærere af personlig erindring. Genialt gjort er dette og kraftigt anderledes end de episke dele, som fyldes af vor speciale-livskrise-kærestesorgsramte kvindelige hovedpersons fatale desperation og derfor forløber som hylende morsomme absurde snakke-forbi-hinanden-optrin.
Fuldstændig forskellig herfra er formen i Agnete Braads debutbog Som om hun bare lagde røret på og forsvandt, fortalt af kvinden, der inden for lidt over et år møder en mand hun kan lide, bliver gravid, føder sin datter og ikke mindst mister sin mor, den bandende og besværlige og kontroversielle og karismatiske og højrøstede og herlige sognepræst ved Sankt Stefans Kirke Anne Braad. På titelblad og omslag står ’roman’, og der forekommer fiktionaliserende indslag, men det meste er nøgent dokumentarisk (eller i det mindste nøgternt realistisk) og holdes sammen af en prunkløs, velgørende ukunstlet, knap og konkret fremstillingsform.
Moderens galopperende kræftsygdom og afklarede dødsforberedelse giver selvsagt anledning til tilbageskuende familieopgør, men den kritik, som fremsættes over svigt engang, overvindes suverænt af den kærlige forsoning, hvad der gør bogen til et ægte og værdigt stykke sorgarbejde. Kald det så autofiktion eller ej.
Det hele er form
Nået hertil kunne det måske være betimeligt at påminde om, at også den prunkløse og anti-ekspressive realisme er en form, og at også den som ’roman’ arrangerede dagbog er en genreblanding. I den til tider lovlig indspiste kysse-kramme-lefle-rose-klub, der med f.eks. Forfatterskolen, Testrup Højskole og den hensygnende blog Promenaden for tiden skal gøre det ud for avanceret dansk litterær debat, synes der at herske bred konsensus om at fremhæve Christina Hesselholdt som noget i særklasse specielt. Men hvad hun laver, er i mine øjne blot pludre-plapre-bøger på højt niveau. Kuppet består i at lade snakken og det løse notat bryde ind og befolke romanen eller fortællekredsen. Tilsvarende har Stine Pilgaard blandet dialogen og digtet, fagbogsopslag og fiktion. Ida Jessen bruger brevet og bekendelsesskriftet. Og Amalie Smith som sagt essayet, fortællingen, notatet, fotografiet og digtet.
Romanen er og bliver en stratenrøver, der efter behag stjæler, hvad den skal bruge.

