Kongelig kulturpris til 21-årig cellist



 Den 21-årige cellist Andreas Brantelid bliver dette års modtager af Kronprinsparrets Kulturpris på 500.000 kr.
 Prisen overrækkes af kronprins Frederik og kronprinsesse Mary ved et arrangement i DR's ny koncerthus i Ørestad den 19. september. 
 Bikubenfonden, som står bag prisen, offentliggjorde onsdag navnet på modtageren ved et pressemøde i København. 
 Brantelid regnes for én af den klassiske musiks helt store kometer og er i færd med en lovende karriere, også internationalt.
 - Jeg er meget beæret over, at jeg skal modtage prisen og glæder mig til arrangementet, også fordi det bliver en enestående lejlighed til at vise de kvaliteter, som den klassiske musik repræsenterer, siger Andreas Brantelid til Ritzau.
 Andreas Brantelid fik sin første cello som fireårig. Hvad er det, der efter hans opfattelse gør instrumentet så fascinerende?
 - Du kan spille så mange stemmer på det. Celloen kaldes også for sjælens instrument og er det instrument, der kommer den menneskelige stemme nærmest, forklarer den unge prismodtager.
 Det er femte gang, at Kronprinsparrets Kulturpris uddeles, og tidligere blev navnet på prisvinderen først offentliggjort i forbindelse med selve uddelingen.
 Tidligere har det altid foregået i Operaen, men valget af DR's koncertsal er ikke den eneste nyskabelse i den ændring af formatet, som Bikubenfonden har besluttet sig for.
 Fremover overrækkes kulturprisen i lige år, mens de ulige år afsættes til uddelingen af Kronprinsparrets Socialpris, ligeledes på 500.000 kr.
 - Vi har tidligere uddelt socialprisen fire gange, hvor den ligesom er kommet "dryssende" som et vedhæng til den anden pris og ikke har fået så meget opmærksomhed. Men i fondens arbejde opererer vi med kultur og sociale projekter som de to bærende og ligeværdige piller. Med den ny model får vi meget bedre mulighed for at fokusere på den enkelte pris, siger Michael Metz Mørch, direktør i Bikubenfonden.  

