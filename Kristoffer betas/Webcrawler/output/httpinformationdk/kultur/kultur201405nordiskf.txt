’Nordisk Films ledelse var ikke nazistisk’
Ledelsen var ikke nazistisk, der blev ikke angivet folk, og der var fortsat jøder ansat
Adm. direktør Allan Hansen, Nordisk Film

– Adm. direktør Allan Hansen, hvordan ser Nordisk Film på de oplysninger, der lægges frem i bogen, herunder ansættelsen af en nazist for at tækkes tyskerne?»Vi har bakket op om projektet og bifalder at få så meget viden frem som muligt. Bogen viser, at Nordisk Films ejer Carl Bauder de første uger under besættelsen forsøgte at få monopol på tyske film. Blandt andet ansatte han en tysk direktør i 1940-41 for Nordisk Films tekniske fabrik i Frihavnen.«»Monopolet blev heldigvis ikke til noget, formentlig bl.a. fordi Nordisk Film ikke var tyskvenligt nok. Alle danske filmselskaber handlede med tyskerne under besættelsen, fordi Tyskland altid har været dansk films største udenlandske marked – og det fortsatte under krigen også i Nordisk Film. Hverken samhandlen eller direktør-ansættelsen er noget, som jeg er stolt over at se tilbage på. Men jeg er glad for, at intet tyder på at ledelsen i Nordisk Film var nazistisk. Og rent faktisk blev Nordisk Film jo bombet af nazisterne af samme grund.«– Mener Nordisk Film i dag, at man kunne/burde have handlet anderledes under besættelsestiden?»I bagklogskabens klare lys ville jeg da ønske, at det var gjort anderledes. Nordisk Film havde samhandel og en ejer, som var for geskæftig. Men ledelsen var ikke nazistisk, der blev ikke angivet folk, og der var fortsat jøder ansat.«– Hvad kan Nordisk Film lære af historien?»Det, vi alle ville ønske, er, at kommer man ud for sådan noget, så har man modet og formår at træffe de rigtige beslutninger.«
