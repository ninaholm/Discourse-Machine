Læserbreve
Debat fra dagens litteratursekstion


 Martin A. hvem?
af Hans Christian Uth
Information udkom den 20. august med tillægget 'Bøger'. Den mangeårige abonnent ser i spænding frem til, hvilken vinkel dagbladet vil lægge på dagens 100-års jubilar Martin A. Hansen: ingen !
Man kan have forskellige meninger om M.A.H.'s forfatterskab og budskaber, men at overse en kanoniseret forfatters 100-årsdag - dét er bare ikke i orden.
En god  gammeldags socialist?
Anton Geists bidrag om Ingo Schulze under titlen 'Murens fald er en forspildt chance' den 13. august (passende bragt på den dato, muren blev rejst i 1961) fremstiller forfatterens synspunkter på en nuanceret måde. Formuleringen om Schulze som en »god gammeldags socialist« virker derimod uheldig i denne sammenhæng.
Hvis forfatteren, som journalisten hævder, bruger den om sig selv, så kan den dog ikke stå uden nærmere forklaring. Ellers kunne der nemt opstå det indtryk, at Schulze tænker i det gamle styres ånd. I diskussionen om DDR, forandringsprocessen som er kendt under betegnelsen 'Wende', og den tyske 'genforening' har der været en kedelig ideologisk og klichéfyldt facon, hvor østtyskere, der har tilladt sig kritisk at kommentere udviklingerne efter 1989, er blevet beskyldt for at sidde fast i den DDR-socialistiske fortid.
Intet kunne være mere forkert om den østtyske forfatter Ingo Schulze, der på kompromisløs vis har gjort op med DDR-fortiden og for eksempel også med DDR-forfatternes! egen problematiske rolle? ikke mindst i den store roman Neue Leben (2005). Når han kritiserer privatiserings- og vækstideologien i Tyskland, så er det fordi, han bekymrer sig om nutidige og globale problemstillinger, og ikke fordi han er en overvintret socialist.

