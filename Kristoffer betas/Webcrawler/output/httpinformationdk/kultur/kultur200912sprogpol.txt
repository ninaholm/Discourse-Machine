Sprogpoliti, arrester den dame!
Supertv. Anne Hjernøe smumfer huller i bamser i sit madprogram på DR2
Stemning. Det er meget sympatisk at Anne Hjernøe sætter den gode stemning i grogrammet over sproget. Men det er den forkerte kanal at gøre det på.


 Alt er bare super, synes Anne Hjernøe. Den glade kogebogsforfatter har sit eget madprogram på DR2, AnneMad, hvor hun smilende tilbereder små retter fra hele verden. Umiddelbart en rigtig god idé, da madprogrammer ofte tager udgangspunkt i mere komplicerede tilberedninger, der for amatørkokken indebærer flere timer i køkkenet og ofte resulterer i en forstemmende nederlagsfølelse, når hvidløgsisen krystaliserer. Anne Hjernøes opskrifter er mere hverdagsvenlige. Det samme kan man sige om værten. Der er ikke meget selvforsyning eller gourmet over hende. Hun lander et sted mellem langtidshævet brød af egen speltavl og Tournedos Rossini. Man kunne kalde hende leverpostej, ment på den mest venlige måde muligt.
Problemet er, at hverdagsvenlige mennesker sjældent er gode tv-personligheder. Hvilket DK4 dagligt dokumenterer. For eksempel taler de ligesom alle os andre, og selvom super traditionelt kun er noget, man siger om tegneseriehelte, så har det sneget sig ind i sproget hos hverdagens helte. Nu kan en aubergine være super. Og lad os nu være ærlige: En aubergine er ikke super. Og hvis det forholdt sig sådan, hvad ville det så egentlig sige om Superman og andre folk, vi beundrer i lige så høj grad? Hvad er Niklas Bendtner, hvis en aubergine er super?
Kylling er bamse
Men Anne Hjernøe går endnu længere. I søndags var der blandt andet kylling i karry på menuen i AnneMad, og i flere tilfælde omtalte Anne Hjernøe kyllingerne som bamser. Nu var der ikke tale om en munter kommentar til et andet udmærket program på DR. Nej, Anne Hjernøe omtalte de døde kyllinger som bamser på samme måde, som man kalder en flink lettere overvægtig onkel for bamse. Derudover skulle der møfles huller i en dej, før den skulle bages og blive smumfelækker.
Man kan tilgive Anne Hjernøe, at hun bliver en anelse daghøjskoleagtig, når hun vælger at sætte en bindi i panden, fordi der er indisk tema i programmet, men sproget kan man simpelthen ikke abstrahere fra.
Der er adskillige eksempler på, at ord og vendinger, der optræder på tv, er blevet optaget i det danske sprog. Man kan nævne bob-bob-bob, det en ommer, og helt aktuelt: det sker så bare æ det dér. Føler vi os sprogligt beriget? Nej, men alligevel tyr man til den slags faste vendinger, når det virkelig brænder på. Derfor skal der lyde en kraftig opfordring til DR om at sende Anne Hjernøe på sprogkursus, inden vi alle begynder at tale som et barn og møfle huller i dej.
På indkøbstur i Århus
Og man kan undre sig over, hvorfor mon Anne Hjernøe virker sprogligt udfordret. Måske hænger det sammen med hendes glade væsen. Sproget er ikke så vigtigt for hende, som det at bevare den gode stemning, og det er vel egentlig meget sympatisk, men samtidig en ret stor misforståelse, når man laver et program til DR2, der har flere sprogsnobber blandt seerne end andre tv-kanaler.
På den anden side er Anne Hjernøes stil netop befriende uprætentiøs. Hun indrømmer blankt, at hun ikke er det store havemenneske og hun er ikke bange for, at bruge grønsager, der ikke er i sæson. Hun tager seeren med på indkøbstur og bruger de fødevarer, som alle kan få fat på. Her er ikke hel sukat eller hjemmesyltede appelsinskaller, men ting man selv kan opstøve, og man behøver ikke gøre indkøbsturen mere eksotisk end at supplere den med et besøg hos den lokale tyrkiske grønthandler. Og som udgangspunkt er der plads til et madprogram om de små retter, selv om det virker usandsynligt, at der skulle være ledige koncepter indenfor den genre.
Hellere se på andre
Ser man blot på DR2s øvrige sendeflade den pågældende søndag aften, så var der blandt andet en Camilla Plum julespecial, der fokuserede på julemad fra middelalderen (som der vel er en grund til, at vi er holdt op med at lave..), og også Bonderøven fra Djursland havde sendt konen i køkkenet for at lave honningkage og vanillekranse. Men seerne er der. De vil hellere se andre lave mad, end gøre det selv.

AnneMad DR2 Søndag. Kl 20.30

