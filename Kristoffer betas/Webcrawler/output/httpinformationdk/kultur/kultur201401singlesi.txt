Single-silden er en ældre kvinde
Langt flere kvinder end mænd lever alene, når de bliver ældre. Hovedårsagen er mænds kortere levetid. Desuden ønsker mange kvinder ikke at blive husmor for en ny mand, siger forsker


En single er en powerkvinde, som udlever karrieren a la den amerikanske tv-serie Sex and the City. Eller sådan fremstilles det i hvert fald ofte, når medier beskriver singlekulturen. Der er imidlertid en gruppe, som ikke fylder så meget, men som der er større statistisk belæg for, nemlig den ældre kvinde.Ifølge en undersøgelse fra Statens Byggeforskningsinstitut, Aalborg Universitet, bor knap en million danskere alene, og der er flest i gruppen over 61. De udgør 38 procent af alle de danskere, der bor alene. Fra 56 år og opefter udgør kvinderne 70 procent af alle aleneboende.»Hovedforklaringen er, at kvinder lever længere end mænd,« siger en af forskerne bag rapporten, Kirsten Gram-Hansen.Den britiske feminist og forfatter til en ny bog,Out of Time, Lynne Segal, mener, at det også skyldes, at ældre kvinder får sværere ved at finde nye mandlige partnere, fordi mændene foretrækker yngre kvinder.Det finder forsker i aldring ved Københavns Universitet, Anne Leonora Blaakilde, sandsynligt, selvom hun ikke har lavet forskning, der direkte dokumenterer det.»Det er snarere noget, der sker under midtlivskrisen, og ikke for kvinder der er højere oppe i alderen. Generelt bliver mænd dog mere og mere eftertragtede, jo ældre de bliver, fordi der er så få af dem. Men derfra og så til at flytte sammen kan der være langt,« siger hun med henvisning til de såkaldte cola’er (couples living apart), som der bliver flere og flere af blandt ældre. »Der er mange flere, der bliver kærester oppe i alderen, uden at de flytter sammen, fordi mændene ikke er så meget med på beatet. De har stadig ikke lært at drive en husholdning og klare sig selv, og det gider kvinderne ikke,« siger Anne Leonora Blaakilde, der gennem sine interview med ældre kvinder har mødt spekulationer over tidsperspektivet i at flytte sammen med en ældre mand: »Der er kvinder, der siger, at de ikke lige har lyst til at skifte ble på en gammel mand. Man forventer, at mændene bliver svage først, og det er kvinden, der er bedst til omsorg.«
