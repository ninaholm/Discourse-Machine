Infantil sadisme
Stieg Larsson. 'Mænd der hader kvinder' er blevet læst af flere hundrede tusinde danskere og udråbt til en krimi, der både underholder og belærer os. Men uden bogens heltinde, Salander, er den bare endnu en alt for lang, dårligt tænkt samfundskrimi af den skandinaviske slags


 Det er først i morgen, filmatiseringen af Stieg Larssons Mænd der hader kvinder har premiere. Men man er allerede stopfodret med den: plakater med ultranærbilleder i hele bybilledet, forskræp i metervis i denne og andre aviser, klip af traileren på hver anden hjemmeside, man klikker sig ind på. Det var en historie - i radioen, af alle steder - da det blev afsløret, hvem der skulle spille Lisbeth Salander i filmen. Noomi Rapace, skuespilleren, erklærer i et stort interview i Berlingske Tidende, at hun faktisk selv er lidt ligesom Salander. Det er noget med "ikke at ville ligge under for nogle fastlåste normer, regler og kontrol", mener hun.
Der har også været snigpremierer. Ude på KUA, på vej mod kantinens usle mad, siger den ene blåøjede, lyshårede, velsocialiserede studine til den anden - hun var så lyshåret, velsocialiseret og blåøjet - at hende Salander bare er så sej i filmen.
Nåja, når man er druknet i kompendier og te og eksamensplaner, så kan der være brug for at drømme sig lidt væk. Man skulle være hacker, for eksempel, være urskøn og uforsonlig og almægtig i det skjulte. Man skulle være en moderne superheltinde ligesom hende Salander. Engang var hun voldsomt misbrugt, men nu er hun goth-punker, benhård, og så er hun endda asocial og lidt psykopatisk oven i. Det er noget andet end hverdagen. Mit lyshårede hjerte, hvad vil du mere?
Det handler nemlig om Salander hos Stieg Larsson. Uden hende er Mænd der hader kvinder endnu en alt for lang, dårligt tænkt samfundskrimi af den skandinaviske slags. Uden hende bliver det noget synligt, at bogen er skrevet med den leverpostejsfarvede pen, at dens plot er usammenhængende og ret beset ligegyldigt. Man er jo ligeglad med, hvem og hvorfor en eller anden har myrdet en eller anden anden på en isoleret ø i Sverige for - helledusseda, det var mange år siden. Man er ligeglad med, at offeret - tada! - slet ikke var myrdet, men lever i Australien. 
Krybdyrs-kick
Det er Salander, man vil høre om. Af samme grund har bogens (og sikkert også filmens) mest intense scene intet med kriminalintrigen at gøre. Ret tidligt forgriber Salanders nye værge, samfundsstøtten N. E. Bjurman, sig på hende. Det er voldsomt - for sådan er systemet, de er svin alle sammen, især mændene - og så forgriber hun sig tilbage. Hun lænker ham fast, voldtager ham med en analdildo og tatoverer ordene "JEG ER ET SADISTISK SVIN, EN PERVERS STODDER OG EN VOLDTÆGTSFORBRYDER" hen over hans bryst og mave.
Det kan man så sidde i lænestolen og rigtig godte sig over. Man kan få stimuleret de inderste dele af hjernen, dér hvor drømme om hævn og almagt giver et kick, dem, vi deler med krybdyrene. Uh, det kildrer godt at leve sig ind i den slags. Gid, nogen krænkede mig, så kunne jeg tage hævn bagefter.
Fascination
Scenen minder sjovt nok om en scene fra en anden skandinavisk roman. I norske Abo Rasuls The Cocka Hola Company overfalder Simpel - han er pornograf og vredladen konceptkunstner - den midaldrende Monica. Hun er gift med hans søns skolepsykolog, en mand med velklippet fuldskæg. Hun inkarnerer alt det, Simpel hader. Hun er tekstilkunstner, kreativ, følsom og talentløs. Om sit arbejde bruger hun ord som "interessant, fascinerende, gribende, søgende, præcist, følende, optagende, nyskabende, berigende, inspiration, udtryk, poetisk, problematiserende, stram, vibrerende, levende, engageret, selv-kritisk, kontrær, vilter, vital, provokerende, sart".
Simpel klæder sig ud som gallerist. Han bilder hende ind, at han vil udstille hendes værker. Han charmerer hende og bedøver hende og tatoverer "FASCINATION" hen over hendes blegfede mave. Første halvdel skrives med rødt, det sidste med sort. Ligesom Salander vil han ikke være offer for systemets repræsentanter: De forgriber sig på hans familie, han forgriber sig på deres.
Men der er også forskel på de to scener, især i deres effekt på læseren. I The Cocka Hola Company kan man ikke leve sig ind i noget som helst. Alle skikkelser er flade som i en tegneserie, Simpel lige så latterlig som Monica. Der er intet almægtigt over ham, selv om han undervejs i romanen siger og tænker hysterisk mange hysterisk morsomme ting.
Som bog gør The Cocka Hola Company det nemlig tydeligt, at det der med "ikke at ville ligge under for nogle fastlåste normer, regler og kontrol" er en drøm, vi alle sammen har. Nooma Rapace har den, Monica har den, Simpel har den - også selv om han tror, han har undsluppet den - læserne har den allermest. Især når de hepper på outsideren og ser ned på en velsocialiseret middelklasse.
Hos Abo Rasul er overskridelsen energisk og latterlig, ikke fuld af patos og adrenalin. Hos Larsson er logikken en anden. I Mænd der hader kvinder er outsideren ganske vist psykopat, men det er kun, fordi hun bliver nødt til det. Nede på bunden lever man nemlig uden normer, regler og kontrol. Der er man udsat for den rå magt, der hedder det: slå eller bliv slået, voldtag eller bliv voldtaget. På en måde er det mere virkeligt sådan. Når man sidder og læser i sin lænestol, så er det, nåja, fascinerende, gribende, stramt, vibrerende, kontrært, viltert, vitalt og provokerende med hende Lisbeth Salander. Ikke sandt?
Hvad mere? Mænd der hader kvinder er blevet læst af flere hundrede tusinde danskere og udråbt til en krimi, der både underholder og belærer os. Abo Rasul er en skandaleforfatter, mærkelig og ikke særlig kendt i Danmark. Det er der en morale i, men den er for trist til at skrive her.


