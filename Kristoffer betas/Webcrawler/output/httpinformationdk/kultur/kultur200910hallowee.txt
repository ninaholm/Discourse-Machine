Halloween (1978)
’Halloween’ er stadig en rædselsvækkende oplevelse


 John Carpenters genredefinerende Halloween, som har fået den danske titel Maskernes nat, er en stemningsfuld og effektiv slasherfilm om en ung kvinde, Laurie Strode (Jamie Lee Curtis, en aldeles glimrende scream queen), der får den psykopatiske Mike Myers på nakken, da han på Halloween efter 15 års indespærring for sin søsters mord flygter fra en lukket institution og hjem til barndommens gade. I hælene på Myers er psykiateren Sam Loomis (spillet af Donald Pleasence), men det er selvfølgelig i høj grad stakkels Laurie selv, som må klare Myers. Han er blot ikke så let at få ram på, og han har da også siden optrådt i adskillige efterfølgere. Det er måske ikke så let at blive skræmt af Halloween i dag, hvor film som Saw og Hostel har vænnet publikum til alskens udpenslede rædsler. Men Carpenter sætter Lauries hverdag i scene, før Mike Myers dukker op, og derfor er man også oprigtigt bekymret for, hvordan det går hende. Og Halloween, der også førte til en bølge af slasherfilm med ustoppelige, maskeklædte mordere, er stadig en rædselsvækkende oplevelse, hvis man giver sig filmen i vold - og oplever den i stedet for blot at se  den. 
Maskernes nat. Instruktion: John Carpenter. Manuskript: Debra Hill og John Carpenter. Kan fås på dansk dvd fra On Air

