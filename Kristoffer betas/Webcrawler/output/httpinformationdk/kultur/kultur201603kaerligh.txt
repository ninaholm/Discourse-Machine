’Kærlighed binder det hele sammen’
Jacques Audiard leverer ikke en kommentar til flygtningesituationen i Europa med sin nyeste film, guldpalmevinderen ’Dheepan’. I stedet har han lavet en socialrealistisk fabel om kærlighed og familie. Det var i hvert fald, hvad han fortalte Information på sidste års filmfestival i Cannes
’Det er en kærlighedshistorie, der tager form af en krig. Dheepan er en kriger, og han forsvarer sit territorium, sin ideologi og sit sprog,’ siger Jacques Audiard.


 Journalisten er ikke tilfreds. Det virker næsten, som om hun er lige ved at råbe i ren frustration over instruktøren og hans manuskriptforfatter, der sammen med fire af hendes kolleger sidder om bordet i det lille værelse i en luksuslejlighed i Cannes under den seneste udgave af den sydfranske filmfestival.
Det er et par dage efter verdenspremieren på Jacques Audiards senere guldpalmevinder, Dheepan, som handler om tre tamilske flygtninge, Dheepan, Yalini og Illayaal – der lader, som om de er en familie bestående af far, mor og barn – og deres forsøg på at stable et liv på benene i et ghettolignende, parisisk forstadsbyggeri.
Det er en nedslidt betonjungle, der er fuld af indvandrere, flygtninge og unge kriminelle, og indimellem ligner den til forveksling den krigszone, de tre tamiler flygtede fra i Sri Lanka.
Både Dheepan, der får arbejde som vicevært, og hans ’kone’, der gør rent, og ’datter’, som går i skole, skal forsøge at assimilere sig, undgå banderne og samtidig leve sammen som en familie og lære at elske hinanden. Ingen af delene er nemme, og Dheepan må finde sin indre kriger frem igen, da volden blandt banderne eskalerer.
Det er ikke svært at læse en masse geopolitiske budskaber ind i Dheepan. Med den situation Europa og verden befinder sig i med millioner af mennesker på flugt, synes det nærmest oplagt.
