Føtex versus Magasin
En duel på både fordomme og realiteter


 "Nu skal du ikke være så fordomsfuld," messede husfruen, da klummisten i negative vendinger udgød sit syn på en dagligvarekædes sortiment. "Der er såmænd ikke så meget forskel på butikker i dag". 
Husfruen var ganske enkelt ikke enig i, at der er synderlig forskel på sortimentet i Føtex på Vesterbrogade og så Magasins engang så sagnomspundne Mad & Vin.
Opgaven
Klummisten er mest til sidstnævnte butik. Dels er vinudvalget temmelig stort, og dels har skiftende arbejdspladser gennem et kvart århundrede bragt ham i gåafstand af Wessel & Vetts store varehus. Hvis sandheden skal frem, var der også i barndommens nordjyske udgave af Føtex en lettere 'pruttet' lugt, så alt i alt var det med en overbevisning om, at kvalitetssansen var helt på klummistens side, at opgaven blev sat i gang.
Opgaven var enkel; Find én flaske vin til ca. en halvtredser og én til ca. hundrede kroner i hver butik, og afgør så hvem, der har givet mest kvalitet for pengene og dermed fortjener ærbødighed.
Magasin
Mad & Vin var engang en slags kulinarisk festtempel, hvor en velturneret delikatesseafdeling i kombination med dagligvarer til cirka dobbelt pris aflokkede pelsklædte damer og 80'er-yuppier en tur med kontokortet. Poserne var smukke og sortimentet bredt. Sådan er det ikke helt længere. Varerne er stadig dyre, men nu mere ordinære, men vinafdelingen har fortsat et stort sortiment, og flinke mænd spørger stadig, 'om der er noget, de kan hjælpe med'. 
Valget faldt her på en Zinfandel Sycamore Canyon fra calforniske Gallo i årgang 2007. God robust kvalitet, kraftig smag, men måske også en lidt for peberkrydret eftersmag oven i de ellers fine solbær. Fornuftig vin til en halvtredser, især hvis man er glad for Zinfandel. 
En Riva Leone 2004 Barolo udgjorde anden del af købet. Det er med Barolo som med andre store 'brands': Tilbudsvine er sjældent rigtig gode. Denne er til prisen en undtagelse. Bevares, mere velhavende Barolofans vil forvente endnu mere, men her er en pæn og ordentlig vin med klassiske dyder; intens smag, flot bouquet og på trods af de kun knap fem år en flot udvikling i garvesyren. Det kan til prisen ikke gøres ret meget bedre i Barolo.
Føtex
I Føtex går man ikke forbi fiskeafdelinger med iransk kaviar eller beholdere med levende hummere, men langt de fleste varer er samme fabrikat som i Magasin; udbuddet er langt større, og priserne betydeligt lavere. I vinafdelingen er forkærligheden for 'tre for dit eller dat'-tilbud udbredt, men samlet er sortimentet fint. 
Halvtredservinen, en Wolf Blass Cabernet Sauvignon og Shiraz, Red Label 2006, gled ned i indkøbskurven, med dens flotte smag, dens megen frugt og store krop, men det trak ned, at syrebalancen ikke var perfekt. Blass laver vin, de fleste kan lide, men hans ellers så perfekte afrunding manglede her. 
Hundrede kroners-vinen fra Føtex blev en Wynns Coonawarra Estate Shiraz årgang 2005. Det var nysgerrigheden, der udløste valget, for Shiraz i den prisklasse plejer at byde på en del. Den har også en flot smag og en nærmest pragtfuld bouquet, men for meget peber tog toppen af den næsten portvinagtige stemning, der ellers kan brede sig over store Shiraz'er.
Konklusion
Konklusionen er enkel - husfruen har både ret og uret. Ja, vareudbud og prissætning taler til Føtex' fordel, og der er ikke mange konstaterbare forskelle mellem butikkerne, men oplevelsen er stadig sjovere i Magasin, der trods sin fisefornemme tilgang alligevel vinder på stil og service. Det koster såmænd kun ekstra uden for vinafdelingen.

Sycamore Canyon 2007. 49,95 kr. (normalt 79,95 kr.). Magasin
Riva Leone 2004 Barolo. 99,95 kr. (normalt 169,95 kr.). Magasin
Blass Shiraz/Cabernet Sauvignon 2006 Red label. 2 fl./100 kr. (normalt 89 kr./fl.). Føtex 
Wynns Coonawara Estate Shiraz 2007. 100 kr. Føtex

