FOLK



 Pornohævnere
Kristeligt Dagblad bragte forleden en helsides artikel om pornohævn. For de uindviede skal oplyses, at det er en nutidig hævn, der består i at ydmyge en tidligere kæreste ved at netformidle billeder af vedkommende i hel eller delvis afklædt stand.
Velvillige kærester
Typisk vil det dreje sig af billeder, ekskæresten selv har produceret – eller dog affundet sig med, at andre tog. Kristeligt Dagblad konstaterer: ’Filerne er så godt som umulige at fjerne, og i værste fald risikerer de at havne på pornografiske sider.’
Etikprofessorer
Pornohævn udløser kloge folks overvejelser om de moralske aspekter. Professor i etik ved Aalborg Universitet, Thomas Ploug, tilråder: ’Måske bør man genoverveje, om man ikke kan være kærester uden at sende nøgenbilleder til hinanden.’
Brugskunder
Seniorrådgiver i børns beskyttelse i Red Barnet, Gitte Jakobsen, giver dette råd til folk, der overvejer at medvirke til nøgenbilleder af sig selv: ’Hvis du synes, det er et billede, der godt må hænge på opslagstavlen i Brugsen, så okay – ellers lad være.’

