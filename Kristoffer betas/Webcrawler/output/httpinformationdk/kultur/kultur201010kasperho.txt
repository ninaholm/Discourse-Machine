Kasper Holten går til filmen
Kasper Holtens første spillefilm over Mozarts opera Don Juan havde verdenspremiere på Asiens største filmfestival i Pusan  i Sydkorea. Juan er  blevet opdateret til nutidig storbyverden  og et flot bud på opera  til det store lærred


 I det officielle katalog ved filmfestivalen i Pusan bliver Kasper Holtens første spillefilm Juan præsenteret som en musical, hvor Mozarts musik »adds fun to the film«. Heldigvis lod ingen blandt publikum ved filmens internationale premiere i Sydkorea tirsdag aften til at føle sig snydt, da det hurtigt stod klart, at Holtens moderne blik på Mozarts Don Juan ikke er en musical; Filmen bygger på Mozarts klassiske opera om den notoriske forfører, men har tilladt sig at skære betydeligt i værket og lave en frimodig engelsk oversættelse af Da Pontes original. Efter et par minutter er der således både blevet sunget fuck og pussy, for den moderne Juan bevæger sig i en nutidig stor-byverden med MacBooks, iPhones, kunstprojekter i HD og hurtige biler. Men lydsiden er lutter Mozart sunget live af et internationalt cast, mens dramaet udfolder sig i fuld fart.
Juan er et flot, filmisk bud på opera til det store lærred, hvor man kommer helt tæt på dramaet og kan bruge filmmediets virkemidler til at give forlægget nye dimensioner. Samtidig kan man levere en lydside med sans for detaljerne. Der var ikke meget charme over sal nr. 8 i Centum City Cinema beliggende i det enorme shopping center Shinsegae, hvor Pusan Film Festival inviterer til mange af de vigtigste visninger. Der var stemningsmæssigt langt til Olafurs Eliassons flotte lysekroner i Operaen på Holmen, men når først musikken spillede, glemte man hurtigt popcorn-maskinerne i lobbyen og tog med Juan på forbandet pigejagt.
Seværdige sangere
Juan tilbyder en interessant tolkning af sin hovedperson som en evigt rastløs, moderne mand på vej videre, men giver samtidig plads til mange andre bud og har med den engelske baryton Christopher Maltman i spidsen et spændende cast af ikke blot velsyngende, men også seværdige sangere. Undervejs formidler billederne noget af den sanselighed, som gør, at man vælger at hoppe med på en historie om en mand med 1.003 forførte kvinder på samvittigheden i Spanien alene. Man kan på et øjeblik falde for et blik, en hvisken eller et kærtegn, som kan være svært at fange på en stor scene.
Det var især de mulige tolkninger og den imponerende præstation med at optage sangerne live i både regn og ræsende biler, som et spørgelystent, koreansk publikum havde lyst til at tale mere om efter filmen. Folk var tydeligt begejstrede, og som dansker var det ofte suspensefyldt at vente på en engelsk oversættelse af de lange spørgsmål til Kasper Holten. Han kvitterede med udførlige svar om sin første opgave som filminstruktør, hvor hans mål har været at lave film, som gør én så optaget af dramaet, at man glemmer, at det er opera.
Populær playboy
Juan blev vist som en del af Pusan Film Festivals konkurrenceprogram Flash Forward, som stiller skarpt på originale, ikke-asiatiske film af nye instruktører. I forhold til filmscenen herhjemme er Juan også et forfriskende bud på, hvad dansk film kan være. Publikum i Pusan kunne uden tvivl lide, hvad de så. Det danske publikum må imidlertid væbne sig med tålmodighed, for filmen får først dansk premiere til april. Der skal det blive spændende at se, om det store publikum har mod på drama med opera i biografen. Biografklub Danmark har filmen som en del af programmet, og en spilletid på blot 105 minutter gør Mozarts værk mere imødekommende som en improviseret flirt end en helaftenstur i operaen.
Og er man i tvivl om, hvordan man skal lancere en anderledes film som denne i dansk regi, kan man eventuelt lade sig inspirere af de salgsglade koreanere. Ifølge Michel Schønnemann, som har produceret filmen sammen med Malene Blenkov og var med til premieren i Pusan, havde festivalen frejdigt klistret et koreansk ord for playboy efter den egentlige Juan-titel. Hvis nu musical, Mozart og fun ikke lokkede nok i sig selv
 
Juan får dansk premiere den 7. april 2011

