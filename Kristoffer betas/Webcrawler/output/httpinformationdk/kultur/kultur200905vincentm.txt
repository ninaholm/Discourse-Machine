Vincent Moon dyrker den enkle musikvideo på Spot-festivalen
Filminstruktøren Vincent Moon er taget fra Paris til Spot i Århus for at filme sine danske yndlingsmusikere. Han hiver dem væk fra festivalen og ud på steder, hvor de aldrig har spillet før
Filminstruktør Vincent Moon i Århus med bandet Choir of Young Believers.

På en trappekant ved Århus Å sidder et syvmandsband, som har slæbt cello, trompet og guitarer væk fra Spot-området og ud i solen. De akustiske toner får en gruppe folkeskoleelever i nærheden til at holde snakkepause og dreje hovedet. Bandet hedder Choir of Young Believers, og de er rykket ned til åen, fordi den franske filminstruktør Vincent Moon har inviteret dem derned.Vincent Moon er filminstruktør og især kendt for sine optagelser af indierock-bands som Arcade Fire, Beirut og Fleet Foxes. Alt i alt har han optaget over 150 musikvideoer med bands fra hele verden. Men han er langt fra færdig. For på Spot-festivalen er der bands, han aldrig har filmet før."Et band som I Got You On Tape fik jeg til at tage deres sceneshow med ud i naturen, og de blev så meget bedre, da de kom udenfor. Musikken blev meget mere intim," fortæller instruktøren.Når Vincent Moon optager musikvideoer med bands går han efter et enkelt set-up med simple omgivelser og akustiske instrumenter. Han optager altid i ét langt klip og redigerer eller sletter aldrig i det, han har optaget."Når du filmer en sang som én lang optagelse, giver det et billede af, hvordan situationen i virkeligheden er - helt uden manipulation og unaturlige virkemidler," siger franskmanden.Det er den enkle fremstilling af musik, der fascinerer Vincent Moon. Derfor har han intet til overs for størstedelen af de musikvideoer, der bliver produceret."Når du ser en almindelig musikvideo, er det første minut ofte overvældende, fordi alting går lynhurtigt. Men efter det første minut forsvinder den følelse, og videoen fjerner sig fra dig og bliver til en ligegyldigt indslag, som du ikke forholder dig til," siger Vincent Moon."Jeg går efter, at seerne skal få de modsatte følelse. Ved første øjekast kan mine optagelser godt se kedelige og langsomme ud, men hvis du tager tid til at komme ind i rytmen, ender du med at blive opslugt som en del af optagelsen."Musikvideo under et træFor enden af Århus Å sidder Choir Of Young Believers tæt sammen på trappekanten og spiller et nummer fra deres album. Ved siden af sidder 20-30 folkeskoleelever og lytter. Enkelte af dem har blikket rettet mod Vincent Moon, der langsomt bevæger sit kamera ind og ud mellem bandmedlemmerne, om bag dem, over på børnene og til sidst standser ved billedet af en dreng, der spiller djævlespil."Det er meget simpelt, det jeg gør. Jeg hiver musikerne ud af deres faste rammer, og så inviterer jeg folk i nærheden til at komme og lytte på," fortæller franskmanden, da vi går fra åen mod næste setting.Han vil gerne optage bandet én gang til, og efter hvileløs vandring rundt i Århus' gågader ender bandet med at slå ned under et træ i en park lige over for Spot-området. Vincent Moon inviterer folk i nærheden til at komme og slå sig ned i en cirkel rundt om bandet. Et fødselsdagsselskab pakker straks deres tæpper sammen og sætter sig hen under træet for at joine bandet.Efter optagelserne med Choir of Young Believers har Vincent Moon en aftale med Oh No Ono og Mames Babegenush. Siden Spot begyndte har han filmet de svenske, teenage-tvillinger i TAXI TAXI! og de danske bands I Got You On Tape og The William Blakes. Hans begejstring for de danske bands er stor, og snart kommer de alle sammen med i videosamlingen på hans hjemmeside.På YouTube findes allerede en lang liste af videoer, som franskmanden står bag. En af dem skiller sig ud - for den har over en million mennesker set. Det er optagelserne af Arcade Fire, der spiller en akustisk version af "Neon Bible", mens bandet står sammenklemt i en elevator."Det er rigtigt, at det er den mest kendte musikvideo, jeg har lavet, men det er slet ikke den, jeg vil anbefale folk at se. For når folk ser Arcade Fire-optagelsen tænker de: 'Shit, den mand er vild - han får bands til optræde i alle mulige mærkelige omgivelser'. Men det er slet ikke omgivelserne, der er min pointe. Omgivelserne kan være hvad som helst - bare det får musikken til at træde frem," siger Vincent Moon."Hvis folk ser Arcade Fire-optagelsen, bekræfter det dem bare i det, som de allerede vidste i forvejen: At Arcade Fire er et fedt band. Derfor skal de hellere se filmen med den japanske pige Nikaido Kazumi fra Osaka. For hende kender de ikke, og hun er fantastisk."
