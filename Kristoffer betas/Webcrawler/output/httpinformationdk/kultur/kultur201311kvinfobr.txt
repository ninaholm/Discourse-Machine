Kvinfo i en brydningstid
Feminismen blev i Danmark institutionaliseret af én kvinde: Elisabeth Møller Jensen skabte statslige støttemidler til forskning i køn og ligestilling, og ’statsfeminismen’ blev for dele af debatdanmark emblemet på alt, der skal bekæmpes. Nu giver Kvinfos direktør stafetten videre
Elisabeth Møller Jensen har stået i spidsen for Kvinfo i 24 år. Nu stopper hun. Der er stadig brug for Kvinfo i dag, når kvinder, der deltager i den offentlige debat om køn og kvindesagen bliver kaldt for ’lesbiske mandehadere’, og når en socialdemokratisk regering ikke tør indføre øremærket barsel til mænd, mener mange kvinder og debattører.


 
	Efter knap 24 år stopper Elisabeth Møller Jensen som direktør i Kvinfo. I mere end halvdelen af organisationens levetid har hun stået i spidsen – og siden 1990 er køns, ligestillings- og seksualitetsdebatten ikke blevet mindre aktuel.

	Det er med andre ord en vægtig direktør og debattør, der forlader sin post.

	Historien om Elisabeth Møller Jensen er historien om feminismen, der blev institutionaliseret. Groft sagt. Helt ekstraordinært har hun præsteret at rejse statslige støttemidler til forskning i kvinder og ligestilling. Men det er også historien om et ydmygt, nærmest undergrundsagtigt, projekt, som voksede sig til at blive en hel flok borgerlige røsters yndlingsaversion.

	Tidsånden har, ifølge forfatter og kønsdebattør Jette Hansen, været imod Elisabeth Møller Jensen, men alligevel har hun formået at få Kvinfo til at vokse som institution.

	Kønsforsker Jo Krøjer karakteriserer Kvinfo som et »uundværligt kraftcentrum« i dansk ligestillingsdebat og kvalificeringen af den. Og det er i meget høj grad Elisabeth Møller Jensens fortjeneste, at det er blevet sådan, tilføjer hun.

	Jo Krøjer har aldrig arbejdet sammen med direktøren, men hun finder det betegnende, at de to ofte har mødtes til arrangementer i andre regi end Kvinfos.

	»Hendes brede engagement har gjort, at Kvinfo er en ligestillings-, debat og vidensmotor, som rækker meget langt ud i alle mulige forskellige hjørner af samfundet,« siger hun.

	Politikeren

	Elisabeth Møller Jensen har fået kvindesagen til at handle om mere end en minoritets oprør: Hun har gjort fænomenet mainstream, siger Jette Hansen:.

	»Hendes kapacitet har i høj grad bestået i at udvide kvindesagens relevans og gøre det til en samfundsinstitution, der har kunnet forholde sig bredt til spørgsmål med en kønsvinkel. På den måde har hun integreret kvindesagen i samtiden.«

	Jette Hansen definerer den afgående formand som en politiker, fordi hun er strategisk.

	Og netop politikeren Elisabeth Møller Hansen har den nuværende direktør i Psykiatrifonden, Vibe Voetmann, mødt. Hun var i 2007 direktør for organisationen Danner, og da hun – som hun siger – ikke er født ind i en feministisk bevægelse, opsøgte hun Elisabeth Møller Jensen for at skabe et netværk.

	Sammen tog de to kvinder til møder i Udenrigsministeriet og talte om, hvordan krisecentre og kvindebevægelsen herhjemme kunne hjælpe til med at udvikle kvindebevægelsen i Mellemøsten. »Hun var dygtig til at gøre Kvinfo til en central aktør i hele dialogen mellem danske kvinder og Mellemøstens kvindesagsforkæmpere. Jeg beskæftigede mig kun med vold mod kvinder, men hendes bredere agenda, som også indebar demokratisering og kvinders ret til at deltage i det sociale, politiske og kulturelle liv, trumfede hun dygtigt igennem,« husker Vibe Voetmann, som kun har ros tilovers for den afgående direktør:

	»I de seneste år er en ny feministisk debat vokset frem, som nogle gange i sin retorik bliver mudderkastende. Her er Elisabeth Møller Jensen blevet beskyldt for mange ting, men jeg synes, hun har været en af de mere saglige debattører og har forstået at åbne og tage imod debat og kritik.«

	Kritikken

	Gennem årene har den afgående direktør også været omdrejningspunkt for konflikter og kontroverser: I 2010 kaldte hun daværende ligestillingsminister Lykke Friis (V) en »bremseklods«, Hans Engell er blevet kaldt en »hanbavian«, og i en anmeldelse af Jørgen Leths erindringsbog Det uperfekte menneske skrev hun:

	»Medmindre prostatakræften sætter en stopper for projektet, er der meget der tyder på, at Jørgen Leth ender sin kunstneriske bane som pornograf for Nordisk Film. Så forbruget af unge kvinder vil fortsætte. Men kan vi i det mindste ikke blive enige om, at han bør holde sig til at kneppe som privatmand på Haiti. Det kan ikke være rigtigt, at det er øens danske konsul, der lægger pik til.«

	Journalisten Lennart Kiil har flere gange kritiseret Elisabeth Møller Jensen og Kvinfo for at leve i en 30-40 år gammel verden, og af kønsforskere er hun blevet anklaget for at have et gammeldags syn på feminismen og for at videreføre dette syn til bevægelsen.

	I 2008 forsvarede Mons Bissenbakker en ph.d.-afhandling ved Københavns Universitet om køn i litteraturen. Afhandlingens pointe var, at kønnet ikke nødvendigvis er en biologisk identitet, men at det i lige så høj grad handler om, hvilken stemme der er i litteraturen.

	Elisabeth Møller Jensen mødte op til ph.d.-afhandlingen med et angreb, som hun ikke i forvejen havde varslet. Siden var der debat i Politiken, hvor Elisabeth Møller Jensen fortsatte sin kritik.

	Og hos især borgerlige røster i den offentlige debat nævnes Kvinfo ofte som modstander. Eksempelvis skrev en historiker, en redaktør, en tekstforfatter, en talskvinde, en jordemor, en radikal folketingskandidat, en sexolog, en ’borgerlig debattør’, en konstruktør, en kriminolog, en sociolog, en journalist og en ingeniørstuderende under fælles signatur forrige år en kronik i Berlingske, som satte spørgsmålstegn ved, at Elisabeth Møller Jensen som direktør for et videncenter udvælger, hvad der er den rette form for feminisme og ligestilling.

	»Vi synes, at Elisabeth Møller Jensens personlige holdninger desværre kommer til at skygge for nogle væsentlige aspekter af køn, etnicitet og ligestilling,« skrev de blandt andet.

	Forandringer

	Hun er markant og på mange måder personificeringen af Kvinfo, Elisabeth Møller Jensen. Og når den personbårne organisation nu mister sin galionsfigur, vil der uundgåeligt ske nye ting.

	»Man kunne sagtens forestille sig en efterfølger, som vil have en anden politisk agenda og en anden analyse. Alt efter hvem efterfølgeren bliver, kan det sagtens ske, at der kommer helt nye diskussioner,« siger Jette Hansen.

	Hele tiden forandrer kønsdebatten sig – men den gør det uafhængigt af, hvem der sidder i Kvinfo, siger Jo Krøjer og nævner som eksempler de såkaldte ’blå feminister’ samt den unge generation af kønsforskere, som ser radikalt anderledes på kønnet end hendes generation gør.

	»Når nogen har noget på hjerte i diskussionen om køn og ligestilling, har de en tendens til at blive hørt. Det, tror jeg ikke, Kvinfo hverken kan eller ønsker at ændre på. Men jeg tror og håber, at der hele tiden vil være den store foranderlighed og diversitet, som har præget kønsdebatten i mange år.«

	Hun forklarer, at da hun som professionel trådte ind i debatten i slutningen af 90’erne, var det store spørgsmål, om strukturer var årsag til kønsulighed, eller om kvinder var aktive medskabere.

	I dag nævnes LGBT-personer (lesbiske, bøsser, biseksuelle og transpersoner) og nye familieformer som nye store debatemner.

	Platformene

	Og problemstillingerne ændrer karakter, det er åbenlyst. Men når kvinder, der deltager i den offentlige debat om køn bliver kaldt »lesbiske mandehadere«, når der bliver sagt »hun var kvindeforvirret« i fuldt alvor, og når selv en socialdemokratisk regering ikke tør indføre øremærket barsel til mænd, tyder alt på, at der i dag stadig er brug for Kvinfo, siger Nazila Kivi, der blandt andet er bidragsyder til den nye Kvinde, kend din krop og redaktionsmedlem på magasinet Friktion.

	»I den sammenhæng har Elisabeth Møller Jensens indsats været uvurderlig stor. Men når det er sagt, kan det indvendes, at vi er nogle yngre feminister, der ønsker at videreføre arbejdet på nye og udvidede præmisser,« siger hun.

	Det handler om hvilke platforme, debatten tages på, og hvilke stemmer der skal høres, siger Nazila Kivi, som for eksempel bruger Kvinfo aktivt til at hente viden, og som betragter det som en grundlæggende referenceramme for mange feminister.

	»Men det er ikke altid i den retning, jeg kigger, når jeg skal finde det banebrydende. Det banebrydende i dag foregår nok mere i LGBT-miljøet og bestræbelserne på at forene kampen mod homofobi, racisme og sexisme under ét,« siger Nazila Kivi.

	Magasinet Friktion, hvis første udgave kommer til marts, er et eksempel på en ny platform, som tilbyder flere tolkningsmuligheder og vinkler på, hvor de vigtige slag foregår, siger hun og understreger, at feminismens scene har udvidet sig markant de sidste 20-30 år.

	Jette Hansen er heller ikke afvisende over for, at der sker et generationsskifte i kønsdebatten, og at Kvinfo under Elisabeth Møller Jensen har repræsenteret en generation:

	»Det er rigtigt nok, at Elisabeth Møller Jensen formentlig har anset den heteroseksuelle familiedannelse og alle former for lovgivning omkring den som værende af meget væsentlig betydning for kvinders mulighed for at deltage i samfundet og opnå magt. Jeg kan godt se for mig, at andre kønspolitisk engagerede mennesker måske vil have en anden idé om, hvordan vægten skal lægges,« siger hun.

I den version af artiklen som blev bragt i den trykte udgave nævnes det, at journalist Lennart Kiil har fået en fængselsdom for at kritisere Kvinfo. Det passer ikke. En dansk mand blev sidste år idømt 50 dages fængsel for at foreslå at lave »en fuld Breivik på Kvinfo« på den liberale netavis 180grader.dk, men denne mand er ikke Lennart Kiil. 

Information beklager fejlen.

