Homofobi som kultureksport
Det var den britiske kolonimagt, der bragte homofobien til Uganda. I dag er det amerikanske evangelister, der med henvisning til 'det dekadente Vesten' presser på for at gøre homoseksualitet til en forbrydelse, der medfører dødsstraf, fortæller den ugandiske homoaktivist Frank Mugisha
'Forfølgelsen er eskaleret. Folk bliver anholdt, anklages og tilbageholdes, men retsforfølges ikke. Så der er ikke engang mulighed for at forsvare sig,' siger Frank Mugisha.


 Han er en lille, alvorlig mand, som han står der på fotografens opfordring med ryggen mod muren i Informations passage i Store Kongensgade. Og det er også sådan, det opleves at være homoseksuel i Uganda.
»Vi oplever systematisk forfølgelse. Ikke kun fra politiet og militærets side, men fra vores udlejere, vores naboer og fremmede mennesker på gaden. Sådan er klimaet nu i Uganda. Værre end nogensinde,« fortæller Frank Mugisha.
Han er leder af den ugandiske organisation Sexual Minorities Uganda, der arbejder for at styrke bøssers, lesbiskes, trans- og biseksuelles rettigheder.
Der kom for alvor international fokus på organisationen og problemerne for homorettigheder i Uganda, da Frank Mugishas kollega David Kato i januar i år blev tæsket ihjel i hovedstaden Kampala. Han havde inden da gjort sig selv ekstra udsat og upopulær, da han sidste år lagde sag an mod den ugandiske avis Rolling Stone, efter at den havde anbragt et billede af ham og 100 andre 'formodede' homoseksuelle på forsiden under overskriften »Hæng dem«. Katos død lammede Ugandas homomiljø.
»Folk er traumatiserede, og frygten er udbredt. Katos død og myndighedernes manglende respons betød, at der blev sendt et signal om, at det er okay at slå os ihjel,« siger Mugisha.
Lovforslaget
Katos død var blot kulminationen på en treårsperiode, hvor forfølgelser af seksuelle mindretal har nået uanede højder i Uganda. Det har længe været ulovligt at leve som aktiv homoseksuel i landet, men i 2009 så et nyt ugandisk lovforslag dagens lys. Nu skulle det ikke bare kunne straffes med fængsel, men i 'grove sager' med dødsstraf. F.eks. hed det i lovforslaget, at homoseksuelle, der lever med hiv, kan idømmes dødsstraf, hvis de er seksuelt aktive. Familiemedlemmer og bekendte til bøsser og lesbiske skulle kunne idømmes op til syv års fængsel, hvis ikke de sladrede til myndighederne om de pågældendes seksuelle tilbøjeligheder, og ansatte i religiøse organisationer og sociale myndigheder kunne idømmes tre års fængsel for samme forseelse.
Loven blev ikke vedtaget, men debatten efterlod et endnu værre klima end før, fortæller Frank Mugisha:
»Skaden var allerede sket. Forfølgelsen er eskaleret. Folk bliver anholdt i stort tal. De anklages og tilbageholdes, men retsforfølges ikke. Så der er ikke engang mulighed for at forsvare sig.«
Udefra ... igen
Men de konservative i Uganda var ikke ophavsmænd til lovforslaget, understreger Frank Mugisha. Forslaget om dødsstraf blev fremlagt kort efter en større konference i Kampala, hvor også en række prominente amerikanske, kristne homomodstandere deltog og bidrog med deres synspunkter på konferencens hovedspørgsmål: Hvordan kan Uganda udrydde homoseksualitet.
Ifølge Frank Mugisha har netop de amerikanske evangelister spillet en helt central rolle i skabelsen af et voldeligt homofobisk klima i hans hjemland.
»Loven og alt det, der fulgte, blev introduceret af de amerikanske evangelister. Det var dem, der piskede en stemning op om, at homoseksualitet er ondskab importeret fra det dekadente Vesten, og at vi er her for at rekruttere folks børn. De derimod fremstiller sig selv som forsvarere for de afrikanske kulturer og religioner,« fortæller Frank Mugisha.
Amerikanske kristne bevægelser har i mange år spillet en ekstremt stor rolle i Uganda. Det skyldes ikke mindst Bush-regeringens beslutning om at optrappe amerikansk udviklingsbistand og samtidig udelukke organisationer, der gik ind for abort og svangerskabsforebyggelse. Samtidig opdyrkede Bush de såkaldte faith based initiatives, altså religiøse organisationer, som fik en stor del af de amerikanske bistandsmidler. Af flere grunde blev Uganda et foretrukkent land for de kristne amerikanske udviklingsindsatser. Det viser sig i dag bl.a. ved, at store dele af uganderne er medlemmer af evangeliske kirker efter amerikansk forbillede.
Og de kristne har en smart strategi for at nå folk.
»De bygger hospitaler og sundhedscentre  det er det, folk ser. Men samtidig opfordrer de til undertrykkelse af kvinders og børns rettigheder, præcis de samme mennesker, som de hævder at kæmpe for,« forklarer Frank Mugisha.
Og så kan de køre deres moralske dagsorden i forhold til seksuelle minoriteter af.
»Det kan de ikke længere i USA, så de har skiftet kampplads. Når de så målrettet har valgt Uganda, er det, fordi vi taler engelsk, men deres mål er bredere,« lyder hans advarsel.
Kolonialismen
Frank Mugisha mener ikke, at det giver mening at tale om ugandisk kultur  og da slet ikke i relation til seksualitet. Kultur er dynamisk og tæt knyttet til magt. Homofobien var en del af det koloniale projekt, mener han.
I den prækolonialistiske kultur i Uganda var anderledeshed noget, man tillagde særlige evner, fortæller Frank Mugisha:
»Før den britiske kolonimagt kom, blev homoseksualitet praktiseret, og folk fik en særlig plads i samfundet, netop fordi de var anderledes. Homoseksuelle blev ofte set som shamaner eller små- guder, særligt troede man, at de kunne lave regn.«
Mugisha har derfor ikke meget tilovers for det  anerkender han  velmenende argument om, at Vestens donorlande som Danmark skal være 'følsomme' over for de anderledes kulturer i Afrika på seksualitetsområdet.
»Det er ikke 'vores' kultur. Det er en snæversynet kultur med manglende accept af det enkelte menneske, der eksisterer alle steder,« understreger Frank Mugisha.
Han advarer mod, at vi i Vesten hopper med på snakken om 'nykolonialisme' og 'kultureksport'. Det er nemlig vand på de konservative kræfters mølle.
»Det er blevet et effektivt redskab, for de ved, at de kan lamme de progressive kræfter ved at råbe op om nykolonialisme. Venstrefløjen vil jo så gerne altid vise respekt for andre kulturer, så den forbliver tavs, når kritikken af homoseksualitet bliver fremstillet som forsvar for noget særligt afrikansk, der skal beskyttes mod angreb fra Vesten,« forklarer Frank Mugisha.
'Fortsæt dialogen'
Han er derfor i København med en klar besked til DANIDA og den danske udviklingsminister Søren Pind (V):
»Fortsæt dialogen. Lad være med at droppe snakken, fordi loven ikke blev gennemført.«
Men mener han, at Danmark ultimativt bør true med at stoppe eller reducere bistanden til Uganda?
»Det er et tveægget sværd. På den ene side kunne det øge forfølgelsen, fordi de, der sætter homoseksualitet i forbindelse med Vestens værdier, siger 'Se, hvad de homoseksuelle nu har fået deres venner til at gøre mod os'. På den anden side, er det et stærkt argument over for regeringen, der lytter, når donorerne taler. Der er ikke noget, de hellere ser, end at I glemmer det,« siger Frank Mugisha.
Han mener, at f.eks. den danske regering helst skal opretholde presset i de diplomatiske sfærer i stedet for at buldre løs i pressen med det: »Og taler man om at straffe Uganda på bistanden, skal man jo også mene det og faktisk være villig til at gøre det«.


