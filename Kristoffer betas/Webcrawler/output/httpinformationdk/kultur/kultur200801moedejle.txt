Mød Ejler Nyhavn og alle hans mange venner
Hundredvis af danske forfattere har det seneste år oprettet en profil på internetsiden Facebook, hvor et nyt litterært netværk har set dagens lys. Det bruges både som professionel kontaktpleje og social livline, men Facebook er også en mulighed for at eksperimentere med nye litterære former og identiteter - som det er tilfældet med mysteriet Ejler Nyhavn


 Det startede som et elektronisk 'kødkatalog' på amerikanske uddannelsesinstitutioner, men man tager grueligt fejl, hvis man stadig tror, at Facebook er forbeholdt teenagere med hang til smilende smileys. På få år har den verdensomspændende kontaktbog hvervet flere end 45 mio. brugere, og blandt de mange nye medlemmer finder man nu også store dele af den danske forfatterstand. 
En af de mange hundrede forfattere, der i løbet af det seneste år har oprettet en profil på Facebook, er den unge digter Peter-Clement Woetmann, der i 2005 udgav debutdigtsamlingen Heldigvis er skoven blevet væk. 
"Stor set hele den danske forfatterstand er nu linket sammen på Facebook. Det giver en fantastisk masse kontakt i det litterære miljø, og det er nemt at få fat i hinanden, hvis man vil lave et fællesarrangement eller en event," siger Peter-Clement Woetmann.
I december sendte han selv invitationer ud til et 24 timers skriveeksperiment via sin kontaktliste på Facebook: 
"Ideen var at prøve at lave en kollektiv skrift, der skulle køre i et døgn som én lang rulle. Vi sendte invitationerne ud på Facebook med kun tre dages varsel, og der var 10, der meldte sig, så det er et eksempel på, hvad man kan bruge sitet til". 
Også forfatteren Dy Plambeck - der netop har færdigskrevet sin næste roman Texas' rose, som udkommer til april - har i det forgangne år meldt sig under fanerne på Facebook. Ifølge hende er mulighederne mange, hvis man ellers kan lære at leve med de reklamer og kommercielle kædebreve, som følger med: 
"For eksempel har jeg lige skrevet til Anne Lise Marstrand Jørgensen (forfatter og digter, red.), som jeg ikke kender specielt godt, men som jeg er 'venner' med på Facebook. Jeg skulle bruge kontaktoplysninger på en fælles bekendt," siger hun. 
Offentlig nytårsbrandert
Netop muligheden for at komme i kontakt med kolleger og bekendte, man har mistet kontakten til, er ifølge Dy Plambeck den største force ved Facebook. Til gengæld har hun svært ved de udflydende grænser mellem "det private og det professionelle":
"Jeg har for eksempel ikke lagt fotos ud af min familie, hvilket mange ellers gør. Alligevel bliver det hurtigt mere privat på Facebook, end det gør på en almindelig hjemmeside. For eksempel er mit profilfoto på Facebook sådan et, hvor jeg står i en nytårsbrandert og spiller guitar. Det ville jeg aldrig lægge ud på min hjemmeside, men grænserne rykkes på Facebook," siger hun.
En af de mange tekniske muligheder på sitet er, at man konstant kan holde sine 'venner' orienterede om, hvad man laver. Da Information ringer til forfatteren Kristian Ditlev Jensen, står der "Writing like crazy" på hans profil. Han er i øjeblikket på arbejdsophold på Det Danske Forfatter- og Oversættercenter Hald Hovedgaard, hvor han skriver på sin nye thriller Opstigende skorpion, der udkommer på Gyldendal til efteråret. Ifølge Kristian Ditlev Jensen er netop Hald Hovedgaard en god metafor for den måde, han bruger Facebook på:
"Når jeg sidder her på Hald og skriver, kan jeg gå en tur ned i køkkenet og snakke med nogle af de andre forfattere, når jeg trænger til en pause. Det er lidt den samme funktion, Facebook udfylder for mig. Som forfatter sidder man meget alene og arbejder, og Facebook giver mulighed for, at man kan mødes med venner og kolleger i en virtuel frokoststue," siger han.
Ikke desto mindre er Kristian Ditlev Jensen enig i, at begreberne ironi og alvor, fiktion og virkelighed hurtigt flyder sammen på det nye medie. Han har selv for sjov oprettet sin egen fanklub, The Kristian Ditlev Jensen Groupie Group, der indtil videre har 30 medlemmer, og for nylig blev han 'venner' med selveste David Lynch: 
"Men jeg er stadig ikke sikker på, om det er den rigtige David Lynch eller bare er en eller anden freak, der giver sig ud for at være det," siger han.
Mysteriet Ejler Nyhavn
Grænsen mellem fiktion og virkelighed bliver for alvor udforsket i facebookprofilen Ejler Nyhavn, som siden den blev oprettet i slutningen af november har fået flere end 300 litterære 'venner' - herunder navne som Jens Blendstrup, Lars Frost, Lars Skinnebach, Mads Brügger, Mette Moestrup, Kristina Nya Glaffey og ikke mindst Peter Adolphsen, som spiller en afgørende rolle i Ejler Nyhavn-universet. 
På profilen fremgår det, at Peter Adolphsen i samarbejde med Ejler Nyhavn planlægger udgivelsen Katalognien - 99 eksempler på lyriske former, der skulle udkomme i 2009, og allerede den 30. december sidste år trykte Politiken en smagsprøve fra den kommende digtsamling i form af versnovellen Duerne flyver højt over byen, som starter nytårsaften:
"D'herrer Ejler & Peter, klar til at skyde/ det nye år i gang med kaktusafkog,/ omsider færdigt, otte timer i gryden./ 'Skål! Må det ubevidste blive bagklogt!'/ Ved midnats klokker hopper de ned fra stolen,/ og Ejler lander skævt, bardus i reolen." 
Indtil for ganske nylig har Ejler Nyhavn været et ubeskrevet blad i den litterære offentlighed, men ifølge facebookprofilen er digteren "opvokset på Torinovej i Sundbyøster, som yngste af fire søskende": 
"Min far ejede et trykkeri og min mor gik hjemme. Gav afkald på enhver arv til gengæld for et klubværelse og en beskeden livrente," anfører han selv. 
Gætterierne på, hvem der står bag den tilsyneladende fiktive figur, fylder godt på Ejler Nyhavns personlige 'wall'. Andre forfattere hopper til gengæld med på fiktionen, heriblandt forfatteren og digteren Christel Wiinblad, der springer ud som Ejler Nyhavns datter. Peter Adolphsen siger:
"Ejler og hans datter har efterhånden en meget fyldig korrespondance kørende, som man måske godt kunne forestille sig engang bliver redigeret sammen til en regulær bog, for det er interessant at læse om en virkelig person, der er muggen på sin fiktive far. Tonen er generelt ironisk distanceret, men indimellem bryder Ejler sammen og bliver helt ærlig," siger Peter Adolphsen, der selv afviser alle rygter om, at han skulle være Ejler Nyhavn.
Til gengæld mener han, at de muligheder, Ejler Nyhavn-universet har vist sig at rumme, berettiger til at opfatte Facebook som en potentiel ny kunstgenre:
"Ejler Nyhavn-universet er en form for interaktiv litterær installation. Den tyske kunstner Joseph Beuys introducerede i sin tid ideen om 'jeder mensch eine künstler', og Ejler Nyhavns profil realiserer den mulighed. Det er et kontinuerligt og foranderligt kunstværk, hvor alle kan byde ind og skrive på 'the wall' og dermed blive en del af foretagendet. Og det gør folk. Der har selvfølgelig været indlæg af blandet kvalitet, men generelt er niveauet højt, og folk følger stilen," siger han. 
Eksisterer Søren Pind?
Information har talt med hovedpersonen selv, Ejler Nyhavn, uden at de nøjagtige omstændigheder omkring hans person dog er blevet fuldt ud klarlagt. I en efterfølgende e-mailkorrespondance reflekterer Ejler Nyhavn selv over spørgsmålet: Hvornår eksisterer man - i virkeligheden og på Facebook?
"Jeg må starte svaret med et modspørgsmål: Eksisterer du i virkeligheden på mailen. Din mailadresse ser pålidelig ud, men om der sidder tre skraldgrinende PET-medarbejdere bag den, det kan jeg ikke med sikkerhed vide. Facebook er 100 procent virkelighed. Men det er flagspætter og amerikanske tv-serier også. Jeg er jo en gammeldags herre, i hvert fald godt gammeldags tørstig, men jeg forstår ikke at 330 begavede venner skulle kunne ville flokkes om en ikke-eksisterende 'Ejler', gide læse hans og f.eks. Adolphsens ikke-virkelige digte, grine af hans åndrigheder, der også måtte få en tvivlsom status. Jeg vil endelig tilføje et eksistens-argument, for min egen eksistens og for egen regning: Du interviewer mig, ergo eksisterer jeg. Og: Hvis Søren Pind er virkelighed, så har min røv eksisteret i årtusinder".
Senere samme aften dumper endnu en mail ind i indbakken på redaktionen. Afsenderen er denne gang Peter Adolphsen: "Hep R. Der er jo også den mulighed, at Ejler er min fiktion, som jeg har hyret en skuespiller til at spille ..." 
Mysteriet om Ejler Nyhavn fortsætter. 


