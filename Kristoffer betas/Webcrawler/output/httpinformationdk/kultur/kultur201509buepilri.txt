Med bue, pil og ringorm
Forfatter Sissel-Jo Gazan forelskede sig i Berlin på fire minutter, og indtil videre har forelskelsen varet i ti år. Nu udgiver hun sin anden bog om byen, hvor hun både føler sig hjemme og fri
 Sissel-Jo Gazans hverdag foregår i Berlin, men det er i barndommens Grækenland, hendes nysgerrighed og skrivelyst blev vakt.


 »Jeg elsker Berlin. Her føler jeg mig fri på en måde, jeg ikke før har oplevet.« Sådan karakteriserer Sissel-Jo Gazan sit forhold til den tyske hovedstad, som både kulturinteresserede efterlønnere, smarte Vesterbrohipstere og familier med klapvogn og natursutter kan mødes om og i.
»Jeg blev aldrig dus med København i de otte år, jeg boede der, men jeg var dus med Berlin efter fire minutter,« fortæller hun. De fire minutter blev til ti år, og kærligheden til Berlin er kun vokset. En kærlighed, der helt bogstaveligt kommer til udtryk allerede i titlen på hendes anden rejsebog om byen, Vi elsker Berlin, som udkommer 30. september.
Selvom Sissel-Jo Gazan har boet i Berlin i et årti, og hun er født og har tilbragt en del af sin ungdom i Danmark, er det dog et helt andet sted i verden, hun føler sig hjemme.
Jeg føler mig hjemme
I barndommens Grækenland
»Grækenland føles på en eller anden måde som min vugge,« fortæller Sissel-Jo Gazan, der boede her i en årrække med sin mor på et træskib. Når hun vender tilbage til landet, rammes hun med det samme af barndommens nysgerrighed.
»Så bliver jeg seks-syv år gammel, med strithår og shorts, bue og pil og ringorm. Jeg må altid ud og udforske, kravle op ad en lodret klippe eller snorkle rundt om en pynt, hvor ingen andre er.« Tabet af frihed under lange køreture fastspændt til et bilsæde står til gengæld i erindringen i skarp kontrast til det spontane børneliv på de græske øer.
Jeg inspireres af
Paris’ chikke utopi
Ordet ‘frihed’ dukker op igen og igen, når Sissel-Jo Gazan fortæller om sine yndlingssteder, og Berlins europæiske nabometropol Paris giver hende en følelse af frihed fra dagligdagen.
»Jeg kunne aldrig bo der, og det ville sikkert også være for meget af det gode at opholde sig for længe i det chikke Paris, men i små doser elsker jeg det.«
»Byen giver mig et utopisk skud af noget, der ikke ville fungere i en dagligdag. Bare det at slentre rundt og være helt dresset op på en almindelig onsdag uden at føle sig dresset op, glo, drive, sidde, flirte med mænd, kvinder og duer, spise på Les Deux Magots, se på kunst og føle mig fin og stille.«
»To dage i Paris på høje hæle lader mine batterier mere op end noget andet, før jeg så skal hjem til lortebleer, klipklappere og trashede Berlin – og mine tre vidunderlige børn, min mand og den by, jeg har valgt at leve i.«
Jeg har ændret mig af
Guinea-Bissaus paradoksale sorgløshed
Arbejdet med at skrive romaner har ført Sissel-Jo Gazan til lande, der ligger langt fra hendes daglige berlinervirkelighed. For seks år siden rejste hun på studietur til det lille vestafrikanske land Guinea-Bissau og oplevede en paradoksal sorgløshed.
»Hovedstaden Bissau er så fattig, så kuldsejlet, med spor af det portugisiske koloniimperium, men derudover mest blikskure og en total mangel på infrastruktur.«
På trods af materiel armod mødte Sissel-Jo Gazan utroligt imødekommende mennesker, og især landets børn åbnede op for refleksion om værdien af det beskyttede liv, hendes egne børn lever:
»Da jeg rejste i Guinea-Bissau, oplevede jeg børn med en sorgløshed, som jeg ellers ikke ser hos mine egne børn, fordi de altid skal præstere noget, nå noget, passes ind i min karriere og alt muligt andet. Selvfølgelig er det et naivt snit ned gennem de mange problemer i Guinea-Bissau, men der var noget intakt over deres børneliv, og det har jeg tænkt meget over siden – hvad det gode liv er.«
Jeg bliver ængstelig
Inden mødet med ukendte kontinenter
Turen til Guinea-Bissau var Sissel-Jo Gazans første rejse til det afrikanske kontinent, og hun oplever det at rejse til ukendte verdensdele som at befinde sig i en tåge.
»Der kom bare ingen billeder op på min indre skærm,« forklarer hun. Den samme følelse står hun over for nu på tærsklen til en rejse med familien til Sydamerika:
»Jeg har ingen anelse om, hvad jeg skal forvente. Det bryder jeg mig meget lidt om. Så kører mine tanker rundt, og jeg forestiller mig alt fra flystyrt til tropiske sygdomme.« Derfor er der også en vis tryghed forbundet med at vende tilbage til hendes elskede Berlin.
»Det er svært at forklare, hvorfor det lige blev Berlin. Jeg kunne bare mærke det hundrede procent, præcis som en forelskelse i en mand, der ikke nødvendigvis er bedre, pænere eller sjovere end ham den anden, man bare ikke lige blev forelsket i. Det er kemi.«

