Bogfolk



 Michael Strunge
30 år efter sin tragiske tidlige død får den populære digter en biografi skrevet af Peter Rewers. I forhåndsomtalen til bogen hedder det, at for Strunge flød digtning og virkelighed ofte sammen, hvilket både var hans styrke og svaghed. Biografien er baseret på Strunges egne udgivelser og det store kildemateriale af efterladte tekster, breve, artikler, tv- og radioudsendelser samt mange timers personlig samtale med familie, venner, kærester og kollegaer. Bogen præsenteres også som et billede af 70’ernes og 80’ernes danske samfunds- og kulturliv. Biografien udkommer den 17. november på forlaget Gyldendal.
Erich Maria Remarque
I det nye nummer af Atlas’ bogtillæg er den tyske forfatters roman Triumfbuen genstand for ny opmærksomhed. Romanen foregår blandt flygtninge i Paris lige før Anden Verdenskrig og formodes derfor at være et væsentligt indblik i netop den erfaring på et tidspunkt, hvor omfanget af en ny flygtningekrise ikke kendes. I den anledning har Atlas bedt henholdsvis Trine Pertou Mach og Hans Hauge fortælle, hvad de får ud af bogen, og hvilken relevans bogen har i dag. Læs mere på Atlasmag.dk, hvor man også blandt andet kan læse Lars Frosts reportage fra Europas finansielle centrum, Frankfurt.
Peder Dam
Lappegrund, Kulmanden, Doggerbanke, Tørregrund, Knollen, Kløverrevle, Tossegrund, Albue Flak, Bolsaks, Lysegrund, Stenrøsen, Skrollen, Skippergrund, Dyrefod Flak, Harejord, Isenhage, Stenrøsen, Østpuller, Flakstjærten, Rumpgrund, Flækøjet, Tællemandsbanke, Syrodde ... Det er bare nogle af de mange poetiske navne det danske fastland er omgivet af langs kysterne. Det fremgår af TrapDanmarks helt nye og fantastiske Topografisk Atlas, som er verdens mest omfattende beskrivelse af en nation hidtil. Peder Dam er værkets fagredaktør sammen med geograf Michael Helt Knudsen. God gave!

