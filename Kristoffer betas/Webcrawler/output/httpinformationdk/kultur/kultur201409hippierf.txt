De var hippier før hippierne
Fri kærlighed, vegetarianisme, feminisme, venstreorienteret politik, seksuelle eksperimenter og kollektive livsformer. Det lyder som ren flower power, men det er det ikke. En ny dokumentar fortæller historien om tyske præhippier i bjergkollektivet Monte Verità i år 1900
 Der var hippier lang tid før hippierne. I starten af 1900-tallet besluttede en lille gruppe mennesker at finde tilbage til det mere autentiske liv med fri kærlighed og kollektive boformerFoto: monteverita.com


 Ida Hoffman taler. Det er over 80 år siden, at hun døde. Når man har været død så længe, pointerer hun, så har man et klarere perspektiv på livet. Verden er stor, farlig og i rivende udvikling. Kapitalismen er ude af kontrol. Globaliseringen er i højeste gear. Finanskriser flår i den økonomiske stabilitet. Der udkæmpes krige i fjerne egne. Kommunikationsteknologi revolutionerer menneskers liv. De fleste tror stadig, at de kan købe sig lykkelige. De rige bliver rigere, og de fattige er lige så fucked som altid.
Vi skriver 2014. Men man kunne også sige alt det ovenstående om år 1900, forklarer den døde dame.
Ida Hoffman taler med skuespilleren Iben Hjejles stemme i svenske Carl Javérs Freak Out. En kunstfærdigt iscenesat dokumentarfilm om en lille gruppe mennesker, der i år 1900 beslutter sig for at opfinde en ny leveform. I reenactments inkarnerer en række skuespillere den lille gruppe tyskere, der byder civilisationen ret farvel: Hoffman og kæresten Henry Oedenkoeven, Lotte Hattemer, Hoffmans søster Jenny og dennes kæreste Karl Gräser samt hans uindbudne bror, den messianske poet Gustav Gräser.
Skuespillerne bevæger sig rundt i patinerede panoramiske landskabsfotografier (nogle gange endda med poststempler) fra datiden. Farverne ser ud som om de er håndmalede, og de har et falmet skær. De går rundt i postkort fra fortiden, og det er paradisisk.
Hoffman & Co. har besluttet sig for at forsage moderniteten og finde tilbage til et mere autentisk liv – men også at finde frem til fri kærlighed, en kollektiv boform, en vegetarisk livsførelse. De har købt et stykke uberørt natur, det 350 meter høje Monte Verità i Ascona i Schweiz, hvor de vil bygge et mikrosamfund og starte et helseorienteret sanatorium. Og det gør de.
Præhippiebevægelse
Snart brænder de også deres stramme tøj, kjoler, korsetter, jakkesæt og veste på bålet.
»Vi har brug for tøj, som man kan ånde, arbejde og bevæge sig i,« siger Hoffman/Hjejle.
Håret og skægget lader de gro. De ligner bønder fra en romantisk fortid – eller hippier fra en ukendt fremtid.
»Det går imod den officielle historieskrivning, der fortæller, at det var beatniks, der udviklede sig til hippier. Men det ser ud til, at den historie er forkert,« fortæller Carl Javér, da Information fanger ham på hans telefon fra en café i Göteborg.
»Jack Kerouac beskriver også i On The Road, hvordan han i L.A. ser de her langhårede, sandalklædte folk i gaderne. Så selv Kerouac (der var central i beatgenerationen, red.) beskriver præhippiebevægelsen i USA.«
Påvirkningerne fra Monte Veritá på tværs af Atlanterhavet kan spores flere steder.
Der blev skrevet om Ascona i San Francisco-magasinet Mother Earth så tidligt som i august 1903 og også i i hvert fald én publikation i New York på samme tid. Og den tyske helse- og fastedoktor Arnold Ehret, der boede i nærheden af Ascona og var venner med Ida Hoffman og Monte Verità-gæsten Herman Hesse, flyttede til Californien i 1914. Han har haft stor indflydelse på kropskulturen i staten, ikke mindst med 1922-bogen The Mucusless Diet Healing System – ja, i Steve Jobs’ selvbiografi nævner han Ehrets bog hele seks gange. I Freak Out rejser vi til nutidens Salton Sea i Californiens ørken. Her sidder Gordon Kennedy, der efter sin fars død i 1983 finder to fotos af en jesuslignende herre i de efterladte fotoalbummer. Han undersøger sagen og finder ud af, at de lokale såkaldte nature boys eller reformers var importeret fra Tyskland. Unge tyske langhårede og fuldskæggede mænd søgte til Palm Canyon, Californien, på flugt fra værnepligten under Første Verdenskrig. De vandrede gennem de amerikanske stater og plantede frøene til flower power.
– Hvordan har reaktionen været fra hippiekulturen, når du har præsenteret dem for deres tyske forfædre?
»Responsen har været den samme flere steder. Vi var på Christiania i en tidlig fase og vise billeder og tale med folk, og vi var i Haight-Ashbury i San Francisco. De genkender det på en eller anden måde. Tøjet, nøgenheden, de stærke kvinder, alting. Men det er forvirrende, for det er 60 år, før de gjorde det samme, før de levede det.«
Man kan også se Ida Hoffmans ord efter Første Verdenskrig, talt af Iben Hjejle i Freak Out, som pegende frem mod Vietnam-protesterne 50 år senere:
»Er det ikke tydeligt, at livet er alt for værdifuldt til fortsat at blive styret af patriarkerne? Det har den store krig da bevist én gang for alle.«
’67- og ’68-generationen har altså på ingen måde monopol på feminisme, fri kærlighed, venstreorienteret politik, seksuelle eksperimenter og kollektive livsformer. Som man kunne læse her i avisen for en måned siden, så har journalist Lea Korsgaard i bogen Orgasmeland kortlagt, hvordan en gruppe danskere i 1930’erne skabte en seksuelt nytænkt og venstreorienteret udløber af psykoanalytikeren Wilhelm Reichs Sexpol-bevægelse.
Fortællingen fornægtet
Men man var allerede i fuld sving med sexeksperimenterne på Monte Verità i begyndelsen af århundredet.
»Det var en meget bevidst politisk handling. Det var en måde at befri folk og vende sig mod samfundet. Og især frigøre kvinder. For hvis kvinder ejede deres seksualitet, så kunne de ikke ejes af deres fædre, deres ægtemænd eller samfundet,« siger Carl Javér.
»På en måde tror jeg ikke, de var klar til det, for manden var stadig meget fastlåst i sin mandlige seksualitet. Der er historier om, hvordan det gik, når et par blev enige om at have et åbent forhold. Det fungerede fint, når manden var sammen med forskellige kvinder. Men den allerførste gang en kvinde besluttede sig for at være sammen med en anden mand, brød det sammen. For det kunne manden ikke klare.«
– Så manden var nødt til at udvikle sig til et mere åbensindet køn for i de sene 1960’ere at kunne realisere de seksuelle ideer fra Monte Verità?
»Ja. Men jeg synes stadig, der er en del udvikling, der skal gennemføres. Hehehe.«
Selv mener Javér at den kontinuerlige fortælling om Monte Veritàs frie kultur og alternative tænkning er blevet fornægtet, som han formulerer det, grundet verdenshistoriske begivenheder.
»Historien skrives altid af sejrherrerne, og hvad der skete var, at sejrherrerne på den tid var fascisterne og nazisterne. Og de ville det modsatte.«
– Så du mener altså, at der er tale om en afbrydelse af historien?
»Ja. Den alternative bevægelse er altid tilstede, der er altid folk, der søger at skabe noget anderledes uden for normerne. Det er som en undergrundsflod, der nogle gange springer frem. I det tidlige 1900-tal var der en mulighed, en vis form for frihed og også nok ting at gøre oprør imod. I 1930’erne og 1940’erne var det simpelthen umuligt. De blev slået ihjel, eller de flygtede til USA. Så kom 40’erne og 50’erne, og jeg har talt med mange hippier, der oplevede deres opvækst som meget undertrykt, streng og normativ. Så kom 1960’erne, og så var der en vis frihed igen.«
I dag befinder vi os i en ny brydningstid, mener Javér, ikke ulig det tidlige 20. århundred.
»Det var en bust and boom-økonomi. Der var en masse bankkrak i det tidlige 1900-tal. Og efter depressionen blev systemet reguleret meget mere strengt. I 1980’erne og 1990’erne blev det dereguleret igen, og nu er vi tilbage ved den uregulerede bust and boom-økonomi,« siger Carl Javér.
»For mig personligt har det været skræmmende at indse, mens jeg lavede filmen, at vi bevæger vores spilbrikker på den samme spilleplade som for 100 år siden. I 1900-tallet var det kongernes styre. Men kongerne havde ingen magt, det havde bankfolkene og de rige. Måske har vi et lignende system i dag. I dag er det faktisk selskaberne, der har magten, men vi har et demokrati, der siger, at det har magten.«
En tragedie
Javér mener dog at vi har mere frihed i dag. Dengang kæmpede kvinderne for eksempel imod loven for at få stemmeret, fri abort, adgang til arbejdsmarkedet. Til gengæld er kampen i dag mod en usynlig modstander, og den skal i høj grad vindes indadtil. Vi er blevet gjort til forbrugere, det er det, der gør os til fuldgyldige medlemmer af samfundet. Vi har internaliseret undertrykkelsen, vores sind er blevet koloniseret. Og skal det vindes tilbage, kalder det på en »indre genindvinding«.
I mange år havde Monte Verità-gruppen succes med deres eksperiment. Gæsterne strømmede til sanatoriet, et væld af kunstnere, politikere, musikere. Men allerede inden Første Verdenskrig steg priserne. Kunstnervennerne kunne ikke længere betale. Efter krigen serveredes der til Hoffmans store fortrydelse kød i sanatoriet.
»De folk, som vi havde brugt vores liv på at komme væk fra, var ved at overtage Ascona. Det var ikke svært at finde en køber,« siger hun i Freak Out.
Så Javérs dokumentarfilm er også en tragedie. Der er masser af uenigheder i den varierende kernegruppe. Ikke mindst mellem den mere radikale Gustav Gräser og Hoffman. Lige som den nytilkomne ekstreme psykoanalytiker Otto Gross tænker den seksuelle frigørelse så ekstremt, at han bliver smidt ud. Men ikke før han har faciliteret Lotte Hattemers selvmord.
Det er fortællingen om uskyldstab og knuste visioner. I dag er Monte Verità et populært turistmål. I Freak Out fortæller Dr. Andreas Schwab fra Fondazion Monte Verità her i nutiden om, hvor forandret området er. Imens ser vi dækbilleder af gader med souvenirshops, turister med pengebælter.
»Når du opdager noget smukt, ender du også med at ødelægge det.«
»Det er hårdt at have Utopia,« siger Carl Javér.
»Men måske er det ikke meningen, at Utopia skal være en total succes. Måske er det vigtigere faktisk at have drømmen og at afprøve drømmen.«
Freak Out. Instruktion: Carl Javér. Manuskript: Carl Javér, Fredrik Lange og David Wingate. Vises i morgen kl. 22.30 på DR K.

