Ny bog om Kessler er skrevet på hotmail
Fænomenet Kurt Thyboe er kommet i den fine stue hos de intellektuelle, og det er han glad for. Han præsenterede bogen fra bokseringen i lokaler på Østerbro, hvor blandt andet en professor træner til daglig
Kurt Thyboes bog om Mikkel Kessler blev til i løbet af en sommer, hvor Thyboe sendte den ind direkte på hotmail, i alt et par hundrede mails, som forlaget copypastede og redigerede sammen.


 Nu har man hørt det med: Informations Forlag udgiver en bog af Kurt Thyboe!
En bog om bokseren Mikkel Kessler af sportsjournalisten, der i årevis var nedvurderet af intelligentsiaen for sin staccato skrivestil, men som siden blev inviteret ind i varmen i en overraskende omfavnelse ved en bogmesse. Bogen skulle holdes over dåben i en boksering i Johnny de Limas træningslokaler på Østerbro. Altså sadlede jeg min taxa og tog derud.
Man kunne tro, man ankom til en festlig begivenhed i Japan, idet en hel masse sko stod uden for døren. Dem skulle man tage af for ikke at ødelægge gulvet. Her løb jeg mellem bokseboldene straks ind i Kurt Thyboe og bad ham fortælle lidt fra sin bog. Det var som at trykke på en knap.
Kurts første historie: »Jeg mødte en gang Floyd Patterson, som i en titelkamp i sværvægt blev ramt af Ingemar Johansson med 'Thors hammer' hele syv gange. Floyd sagde til mig, at det værst ikke var hammeren, men at han, da han lå i kanvassen, så lige ind i øjenene på en tilskuer, som han genkendte som John Wayne. 'Fuck, er jeg røget ind i en western?' tænkte Floyd, og jeg spurgte ham, hvordan han gerne ville huskes. Jo, på hans gravsten skulle der stå: 'I hated nobody!'.«
Kurts anden historie: »Jeg havde jagtet Mike Tyson forgæves i fire dage, men pludselig fik jeg en besked, at jeg kunne ringe til ham. Jeg ville have sagt: 'Hej, I'm the guy, der har jagtet dig', men i stedet kom jeg til at sige, 'Hey, Mike, I'm the gay, der har jagtet dig', og han svarede grinende: 'Are you sure you wanna talk with me, boy?'«
Kurts tredje historie er om Joe Louis, som en gang sagde om sine modstandere: »To me they said only goodbye!«
Frådende vilddyr
- Men jeg troede, bogen skulle handle om Mikkel Kessler?
»Det gør den, men jeg fortæller også om hele det univers af gyldne ikoner, han kom ind i efter gennem hele sin karriere at være blevet overbeskyttet med de rigtige kampe, osv. Da han kommer med i Super Six, træder han ind i tronsalen til kongerne af boksning. Jeg troede ikke, han kunne klare det, men han hævede sit niveau i et højt kvantespring, og mod Carl Froch blev han et frådende vilddyr, vandt, og skar dermed for første gang myten om sig selv til.«
Kurt Thyboe citerer Norman Mailer: »Boksning er ikke vold. Det er en intellektuel samtale mellem to mænd på et meget højt etisk plan, hvor de ikke kommunikerer med ord, men med hooks, jabs og cross. De taler kroppenes sprog!«
En anden forfatter har sagt: »En sjælden nat en gang imellem kan man opleve, at store fightere skaber en Goya eller en Rembrandt«.
»Det er en væsentlig del af bogen at markere hele det miljø og boksernes evne til at skabe punchlines,« siger Kurt Thyboe, idet han præsenterer mig for beatforfatteren Claus Høxsbroe. Sammen har de to optrådt med genren Spoken Word og skal snart på turne. Høxbroe syntes, Thyboe arbejdede med sprog på den fede måde.
»Min mentor er 29 år, jeg er 70, og han fik mig virkelig sparket i gang,« siger Thyboe anerkendende.
- Synger du også, Kurt?
Thyboe svarer ved at synge nogle linjer af 'La vie en rose', 'Hvem sidder der bag skærmen' og 'Ølhunden glammer'. Om accepten fra de intellektuelle siger han: »It took me a lifte to get there, man. Who wouldn't enjoy it?«
Kampmeditation
Forlagsredaktør Jacob Maagard fortæller, at de var nogle stykker, der havde talt om at udgive boksesportens historie eller en bog med boksefotos, men landede på Kurt Thyboe, som de så som boksesportens svar på Jørgen Leth. Bogen Kessler blev til i løbet af en sommer, hvor Thyboe sendte den ind direkte på hotmail, i alt et par hundrede mails, som Maagard copypastede og redigerede sammen. Et perfekt samarbejde.
Til sidst løb jeg ind i Johnny de Lima, der fortalte, at han hver morgen giver et hold af erhvervsfolk lektioner i boksning, før de går på arbejde. Ved siden af stod Henning Daverne, der, uddannet af guruen Maharaj Ji, giver erhvervsfolk seancer i at finde indre ro ved mental teknik og medidtation
»Aha,« sagde jeg, »så kommer de herover og får nogle på bærret bagefter?«
»Ja,« svarede Daverne, »når de er blevet alt for rolige, så kommer de her og bliver hidset op igen.«
Johnny de Lima sagde, at ud over direktørerne har han en enkelt professor.
»Professor i hvad,« spurgte jeg.
»I superfjervægt,« svarede de Lima.
Sådan kan man tale forbi hinanden.


