Kvinden er mandens symptom
Solanas' rabiatfeministiske SCUM-manifest er ikke bitterfisseri, men vild vaginal vrede af høj litterær karat


 For en halv snes år siden stødte jeg hos en belgisk psykoanalytiker på en tanke, som har optaget mig siden: at mand/kvinde-modsætningen er en sekundær, afledt modsætning, som dækker over den fundamentale modsætning i den menneskelige eksistens: aktiv/passiv. Den største gru for et menneske er at befinde sig i en helt passiv position, udleveret til andres vilje og handlinger - og ydermere er dette en gru, vi alle har oplevet, fordi det er sådan, vi kommer til verden. Vi er den art, der fødes for tidligt (og med alt for store hoveder), fuldstændig afhængige af, at (og hvordan) andre håndterer os. Mand og kvinde er så den patriarkalske kulturs oversættelse af modsætningen aktiv og passiv til køn. Og i virkeligheden en omvending af den oprindelige modsætning: det lille passive drengebarn udleveret til moderens aktivitet.
Omvending og overdrivelse
Denne tanke genfinder jeg nu hos Valerie Solanas, som frembragte den i 1967, ikke ad den akademiske analyses træge vej, men i den uforfærdede, rasende, knivskarpe, litterære spekulations lynglimt. I starten af hendes dybt provokerende og fuldstændig vidunderlige SCUM-manifest hedder det om manden: »Han hader sin passivitet, så han projicerer den over på kvinder, definerer hankønnet som aktivt, hvorpå han sætter sig for at bevise, at det er, hvad han er (bevise, at han er en mand). Hans foretrukne måde at bevise dette på er ved at kneppe [...] At kneppe er således et desperat, tvangsmæssigt forsøg på at bevise, at han ikke er passiv, ikke kvinde. Men han er passiv, og han ønsker at være kvinde. [...] At kneppe er for en mand et værn mod hans længsel efter at være af hankøn. Sex i sig selv er en sublimering.«
Nu er der næppe nogen tankefigur, der kan give mig så stor fryd som det at vende tingene på hovedet, og næppe nogen retorisk figur som overdrivelsen, så jeg er helt og aldeles solgt til Solanas. »Sex i sig selv er en sublimering« - hvad siger I så? Eller endnu bedre, som logisk konsekvens af den tese, at manden har projiceret sine egenskaber (passiviteten, forfængeligheden, småligheden, svagheden) over på kvinden: »Bøssen [er den], der accepterer sin hankønsnatur - det vil sige sin passivitet, sin feminitet og den kendsgerning, at han er helt og holdent seksualiseret.«
Den store kunstner
Det bedste eller i hvert fald ærligste, en mand kan blive i Solanas' univers, er altså bøsse, så vil man forsøge at lede efter forklaringer i manifestet på hendes mordforsøg på Andy Warhol i 1968, kan man altså ikke pege på, at han var bøsse - men snarere på, at han var »den store kunstner«, som er en af de figurer, manifestet nådesløst fordømmer. Såkaldt 'kunst' og 'kultur' handler ifølge manifestet om at trylle lorte om til ædelsten, at maskere bræk som æstetik: »et desperat, afsindigt forsøg på at tænde på en kedelig verden, at flygte fra en steril og sjælløs eksistens' rædsler.« Kunstnerne og kunstkritikerne er i den elendige verden, vi lever i, »nødt til at se skønhed i lort, da lort, så vidt de kan se, er det eneste, de nogensinde kan få.« Om litteraturkritikeren føler sig touchée? Ja!
Vild logik
Som litterær genre ligger manifestets æstetiske højspænding i kombinationen af vild, kreativ spekulation og logisk, argumentatorisk form; af idiosynkratiske og affektive præmisser, hvis konsekvenser udfoldes med en egen nøgtern logik.
Den dristige påstand og det glødende raseri modsvares hos Solanas på det herligste af den kølige, logiske form, hvor argumentet deles op i betitlede underafsnit (»Hindring af privatliv«, »Isolation, forstæder og hindring af fællesskab«, »Filosofi, religion og moral baseret på køn«) eller endog i nummererede underpunkter (»Der er ikke-menneskelige, mandlige grunde til at fastholde penge-arbejde-systemet: 1. Kusse [...] 3. Magt og kontrol [...] 4. Kærlighedserstatning [etc.]«.
Spændingen mellem logisk form og vilde indfald gnistrer ikke mindst i Solanas' pseudo-kategoriale og pseudo-udtømmende opremsninger, såsom hendes liste over »de mest ondartede og farlige mandetyper«, hvor »voldtægtsmænd«, »politikere« og »familieforsørgere« isprænges »elendige sangere og musikere«, »bangebukse« og »disckjockeyer«(!)
Dildo og varmedunk
Jeg er ikke helt sikker på, at jeg går ind for Solanas' primære konkrete handlingsplan, tilintetgørelsen af det maskuline køn, selv om min indre radikalist godt vil støtte tilintetgørelsen af arbejds-pengesystemet og af kernefamilien. Til gengæld er jeg sikker på, at Solanas med sin vredes laserstråle får skåret ind til manden og kvinden som positioner i patriarkatet. Og i den henseende bliver hverken manden eller kvinden skånet: Manden er »en maskine«, »en omvandrende dildo«, »en halvdød passiv klump kød uden evne til at give eller modtage nydelse og glæde«, mens kvinden enten er Mor (»en sjælløs administrator af fysiske behov«, »en omvandrende varmedunk med patter«) eller »Farmands pige«: »passiv, tilpasningsdygtig, respektfuld og imponeret af manden«. (Værst er »Farmands pige«, når hun er »uddannet til intellektuelle diskussioner, det vil sige upersonlige foredrag om irrelevante abstraktioner [...] såsom bruttonationalproduktet, det europæiske Fællesmarked, Rimbauds indflydelse på den symbolistiske malerkunst.« Touchée? Ja - av!)
Kun en lille eksklusiv skare af kvinder sætter Solanas sin revolutionære lid til: dem, som ikke er »indsyltede i den maskuline kultur«, »dem, der kun stoler på deres egne rendestensinstinkter«, dem, »der gladelig ville stikke en kniv i en mands bryst eller en issyl i hans røv« - »kort sagt dem der efter vores kulturs definitioner er SCUM - nemlig kvinder, der er fandenivoldske og relativt cerebrale og bevæger sig i aseksualitetens grænseland.«
Forlæggeren Charlotte Jørgensen fokuserer i sit efterord på Solanas som aseksuel erotiker, men hermed synes jeg ikke rigtigt, man indfanger den vilde, aggressive (og for mig at læse ikke aseksuelle) energi i hendes manifest, skønt det er rigtigt, at aseksualiteten (hånd i hånd med venskab og kærlighed) er et tema. Til gengæld må man prise Jørgensen for at have fået den islandske forfatter Sjón til at skrive forordet, fordi han med sin begejstring markerer, at dette ikke er en bog for mandehadere, men for litteraturelskere.
Sjón sætter manifestet i en litterær tradition, som han kalder den sorte humor, selv om nogle måske ville kalde den mere sort end humoristisk: Marquis de Sade, Lautrémont, William Borroughs. Selv tænker jeg snarere Solanas ind i min kanon af vrede stemmer i litteraturen - som en stolt arvtager til kvindehadere som Strindberg eller Otto Weininger. Særligt Weiningers berygtede Geschlecht und Charakter randt mig ofte i hu under læsningen af Solanas' manifest, fordi det er skrevet i samme kategoriske manifest-stil - og Solanas nærmer sig sågar den lige så desperate Weiningers protonazistiske retorik, når hun sætter den »degenererede« kunstner over for den »sunde« kvinde. En årvågen læsning af Weininger vil endvidere vise, at hans fantasier om kvinden som den, der overalt og til enhver tid ønsker at befrugtes af enhver, bekræfter Solanas' tese: Kvinden er mandens symptom.


