Stingene giver de hverdagspatetiske følelser værdi
Gudrun Hasle bruger både sit køn, sine erfaringer og sin ordblindhed, når hun fortæller historier med nål og tråd. Broderierne udfordrer publikums tid og sprog, og de står i stærk kontrast til den hurtige elektroniske kunst. Samtidig er de personlige værker et bidrag til en feministisk tradition, hvor grænsen mellem genialitet og patetisk husmorkunst er hårfin
 
	Foto: Gudrun Hasle


 
	Stingene er præcise. Den sorte tråd markerer omridset af en kvindekrop, mens den røde indrammer cirkelformede områder på mave, arme og ben. Det naturlige størrelsesforhold og de blå pile får broderibilledet til at ligne noget, der er tiltænkt biologilokalet. Men teksten taler for sig selv. Gudrun Hasle ser over på motivet, som var det en gammel veninde.

	»Det handler om cutting, hvor jeg skar i mig selv. Hvorfor jeg gjorde det, og hvordan jeg forsøgte at skjule det,« smiler hun.

	»Vi lever jo i et dobbeltmoralsk og ironisk samfund, hvor ikke alle handlinger er lige logiske i forhold til, hvad der er sundt for en selv. Ved at beskrive mine egne fuldstændig åndssvage handlinger kan jeg måske være med til at få beskueren til at se klarere. Jeg opfatter min kunst som en form for dokumentation af ting, der er så konkrete, at de bliver patetiske. Men broderierne løfter følelserne op og give dem større værdi.«

	Gudrun Hasle bruger ofte erfaringer fra sit eget 34-årige liv som udgangspunkt for sine værker. Men hun understreger, at kunsten ikke skal opfattes som selvterapi. Tværtimod.

	Psykolog- og psykiaterkonsultationerne er for længst et overstået kapitel, og hun har fortalt sin livshistorie så mange gange, at den ikke længere betyder noget.

	»Nu betyder det mere, at jeg kan dele den og se, at alle mine dårligdomme og alle de små uperfekte dele er sindssygt almindelige, og at alle andre har prøvet det eller noget, der minder om det. Det er nærmest en gave, jeg kan give videre. Ideen om at være perfekt er utopisk. Men lige som de gjorde på ølejrene, bliver vi nødt til at fortælle vores livshistorie igen og igen til hinanden for at se, hvordan vi kan ændre den,« siger hun.

	Feministisk afsæt

	Broderikunsten trækker linjer til 1970’ernes kvindekamp, og Gudrun Hasle lægger sig i en tradition af kvindelige kunstnere, som gennem tiden er blevet udsat for en del kritik.

	Men hvor det tidligere var svært for kvindelige kunstnere at arbejde med feminisme, hvis de ville tages seriøst, mener Gudrun Hasle, at indstillingen i dag er under forandring. Danskerne er ikke længere bange for feminisme.

	»Før i tiden kunne man finde museumsdirektører, der ikke rigtig gad kvindekunst, fordi de mente, det var for personligt. I dag er det tilladt at være personlig. Den måde, jeg arbejder på, lægger sig i en klar kvindetradition og op af den feministisk term personal is political. Når du beskriver dit liv, bliver du klar over, hvordan du lever. Og når du er klar over, hvordan du lever, er du måske også klar til at ændre dine handlinger,« forklarer hun.

	Det er ikke, fordi Gudrun Hasle skilter med sin feminisme. Beskueren skal se på hendes værker og tænke selv. For feminismen er ikke et mål, det er ifølge Gudrun Hasle en bevidsthed om sit eget køn og sin egen værdi. Derfor er de personlige følelser og oplevelser i centrum. Som i øjeblikket, hvor hun er i gang med at brodere en udstilling om at være gravid og bivirkningerne ved ’at bygge’ et andet menneske, som hun udtrykker det.

	Gudrun Hasle trækker et sammenrullet stykke stof op af tasken og begynder at brede det ud på mødebordet. En broderet gravid krop kommer til syne. Igen er størrelsen autentisk og stilen minimalistisk. De storte sting indrammer kroppens bløde kurver, mens blå pile trækker øjnene i retning af små tekststykker.

	»Det er sjovt at have sådan en lille tekst med, at hver gang jeg nyser, så tisser jeg i bukserne. At jeg har fået opsvulmede tæer og en hæmoroide. Og hvis jeg drikker iskaffe, får jeg næseblod. Folk ved det jo godt, men når der også kommer lidt humor med, forstår de det på en anden måde,« siger hun.

	Sidst en kvindelig kunstner arbejdede med graviditet, var da Kirsten Justesen i 70’erne lavede billedserier om graviditet. Og spændingen ved hvordan verden reagerer på en udstilling, der kun handler om at være gravid, fylder meget hos Gudrun Hasle. Men netop balanceakten i, hvornår kunsten bliver så banal, at den falder til jorden, fascinerer hende.»Jeg kan godt lide at arbejde med ting, der er lidt kiksede. Hvor man risikerer at blive skudt i skoene, at det er kvindeligt på sådan en morkunst-måde, der nærmest svarer til en dårlig kærlighedssang. For jeg vil gerne vise det ironiske i det smertelige og ramme lige dér, hvor det gør rigtig ondt, men hvor publikum samtidig trækker på smilebåndet,« siger hun.

	Indkapsler tid og ord

	Det var egentlig malerpenslerne, der fyldte i tasken, da Gudrun Hasle begyndte på Det Fynske Kunstakademi. Men snart fandt hun ud af, at broderierne gjorde det nemmere for hende at fortælle sine historier.

	»Jeg får en lettere adgang til publikum, og jeg slipper for den der: ’Skulle det nu være kunst? Det kunne jeg selv have lavet’. Samtidig føler folk sig ikke snydt, når de ser mine værker, fordi de har det taktile og meget ærlige udtryk, der er fyldt med fejl, og hvor man kan se tiden. Det er så let at lave billeder i dag, så det giver noget, at jeg vælger at tage en omvej,« siger hun.

	Hvert broderi tager mellem 14 dage og en måned at fremstille. Herudover skal Gudrun Hasle bruge tid på at udvikle nye koncepter og tegne skitser. Men det er netop arbejdet med stof og tid, der driver hende. At beskuerne kan fornemme broderiet fysisk, når de står over for det. At streger ikke bare er streger, som på en tegning, men at man kan lade hånden glide hen over fladen og mærke stoffet.

	Samtidig er det en del af broderitraditionen at skrive initialer og tekst, og netop ordene fylder meget i Gudrun Hasles værker.»Jeg synes, tekst er rigtig sjovt at arbejde med, fordi jeg er ordblind, og fordi jeg skriver sådan helt hulter til bulter. Når jeg skriver tekst med fejl, så hacker det lidt ind i folks hverdag. I stedet for at stille sig i offerrollen som ordblind gør jeg publikum til de sårbare. De skal stå og stave sig frem, mens jeg ved, hvad det står. Jeg vender magten på hovedet og gør det til en strategi,« forklarer hun.

	Stavefejlene har ikke altid været en del af Gudrun Hasles broderier. De kom lidt ind fra sidelinjen en dag, da der ikke var nogen på akademiet, der havde tid til at rette hendes tekst.

	Pludselig så hun, at publikum reagerede anderledes ved gennemgangen. Hvordan deres læber bevægede sig, når de lydstavede sig gennem hendes værker.

	Øjenåbneren blev en forårsudstilling på Charlottenborg.

	»Folk tøffede bare rundt og så alle værkerne, men foran mine broderier stod der en kæmpegruppe, for de ville fandme forstå ordene, og de kæmpede med det. Ikke nok med at jeg selv havde brugt lang tid på det, jeg fik også indkapslet deres tid, for de var så nysgerrige, at de blev nødt til at investerer deres tid for at forstå. Jeg fik fanget folk,« siger hun med et smil.

