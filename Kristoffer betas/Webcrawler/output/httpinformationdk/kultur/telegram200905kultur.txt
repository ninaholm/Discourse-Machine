Kulturministeriet overså TV2s problemer



 Kulturministeriet med daværende kulturminister Brian Mikkelsen (K) i spidsen sov i timen, da TV2's budget i 2008 løb af sporet. Det konkluderer Rigsrevisionen i en rapport om TV2s økonomi, som offentliggøres onsdag.
 - Rigsrevisionen finder, at Kulturministeriet ikke har varetaget ejerskabet af TV2 tilstrækkeligt aktivt, efter det primo 2008 kom til ministeriets kendskab, at forretningsførelsen i TV2 det foregående år havde været kritisabel. Rigsrevisionen finder det tilfredsstillende, at ministeriet nu tager skridt med henblik på eventuelle yderligere undersøgelser eller initiativer, hedder det i rapporten, som Ritzau er kommet i besiddelse af.
 TV2 Danmark kom ud af 2007 med et underskud på 213,5 millioner kroner, og Kulturministeriet måtte i juni 2008 bede Finansudvalget om lov til at give TV2 et midlertidigt statslån. Ifølge Rigsrevisionen skulle Kulturministeriet have afdækket, "om der var grundlag for at undersøge dispositioner foretaget af TV2s tidligere ledelse, efter at ministeriet primo 2008 fik kendskab til, at forretningsførelsen i TV2 havde været kritisabelt det foregående år". 
 TV2 søsatte i 2006 og frem en række initiativer - blandt andet TV2 Radio og nyt byggeri på Teglholmen, og kritikken fra Rigsrevisionen er hårdest overfor den daværende direktion - med administrerende direktør Per Michael Jensen i spidsen - og bestyrelsen. 
 - Ledelsens håndtering af TV2s økonomi i 2007 har været særdeles utilfredsstillende og har ikke levet op til principperne for god statslig selskabsledelse, hedder det. 
 Daværende kulturminister Brian Mikkelsen deltog ifølge rapporten i fem møder med TV2s bestyrelsesformand og direktion fra 2006 til 2008, mens ministeriets direktion stod for fem andre møder.
 - Rigsrevisionen finder, at Kulturministeriet burde have spurgt ind til projekternes indvirkning på TV2s samlede økonomi, da ministeriet var bekendt med, at TV2s økonomiske ramme som aktieselskab ikke var etableret med henblik på flere større nye investeringer, hedder det i rapporten, der offentliggøres onsdag kl. 16.
