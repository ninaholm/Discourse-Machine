Danmark savner EM
... men savner EM Danmark?
Det er Portugals midtbanespillere, der leverer scoringerne, mens holdets angribere konsekvent misbruger deres chancer. Således er det her angriberen Nuno Gomes (th.), der lykønsker midtbanemanden Deco med hans 1-0 mål i kampen mod Tjekkiet.


 Op til EM i Schweiz og Østrig kom Danmarks landstræner, Morten Olsen, med tre bud på forløbet af den kommende slutrunde. Tre bud, der alle - som EM skrider frem - viser sig at være stadig mere forkerte. 
Olsens vurdering var, at EM ikke ville byde på nogle spillemæssige overraskelser. I forlængelse heraf fortalte Olsen også, at EM vil savne Danmarks udfordrende spil, og at værtsnationernes hold i modsætning hertil ville blive en skuffende oplevelse.
Mere om Olsens bud senere. Men først til EM, der ser ud til at blive midtbanens EM - på godt og ondt. De mest spektakulære hold og spillere spiller deres spil med udgangspunkt i midtbanen, mens de hold, der skuffer mest, ikke formår at få deres midtbane til at fungere. 
For en uge siden blev det beskrevet i denne kommentar, hvordan Portugals træner Scolari drømmer om at udskifte Portugals notorisk chancemisbrugende angribere med en midtbane bestående af seks spillere. Udlevet er drømmen på en gang at lade forsvaret og midtbanens spillere angribe i forskydningerne omkring den opblomstrede spilfordeler Deco og vidunderdrengen fra Madeira, Christiano Ronaldo, i en 'kun-fantasien-sætter-grænser' rolle. Hvilket lige nu betyder ingen grænser.
Portugal er - ifølge UEFA's statistik - det hold, der klart har haft størst boldbesiddelse under EM. 55 pct. af tiden har den udskældte EM-bold været på portugisernes fødder. Den tid har Portugal brugt til uhørte 44 gennemspillede angreb, og det endda medregnet det ligegyldige 2-0 nederlag til Schweiz, hvor Portugal allerede havde erobret førstepladsen i pulje A. 
Det eneste Portugal kunne bruge Schweiz-kampen til, var til at spare Deco og Ronaldo forud for kvartfinalen i aften mod Tyskland, og så til endnu en gang at få bekræftet Scolaris ide om, at hans hold ikke lige nu har kvalificerede forwards. På en eller anden måde lykkedes det i hvert fald boksangriberen Helder Postiga at gå gennem kampens første 74. minutter uden at komme frem til en eneste chance. Postiga blev så udskiftet med en af fodboldens største humørspillere, Werder Bremen-angriberen Hugo Almeida, der ikke lige den søndag var i humør til det helt store. 
Når det i aften går løs mod Tyskland, starter Portugal nok igen med én decideret angriber på banen, men Scolari ved godt, at målene som hidtil skal komme fra hans udvidede midtbane. Hans drøm på Portugals vegne er under alle omstændigheder at spille angrebsfodbold - med eller uden angribere.
Så når angriberen, formentlig Gomes, i aften endnu en gang ikke kan finde målet, overrasker det ikke, hvis han bliver skiftet ud med et af de mange midtbanetalenter på bænken. 
Dobbelt-5'eren
Flere af slutrundens andre hold har også midtbaner, der af flere grunde er værd at holde øje med. 
Kroatiens supertalent Luka Modric har måske endnu ikke helt levet op til forventningerne. Hvilket dog også er svært nok, når forventningerne er summen af alle tiders to bedste kroatiske spillere, legendariske Boban og Prosinecki. Som dansk seer er det dog dejligt mindevækkende at se, hvor meget Modric i statur og ikke mindst spillestil minder om Jesper Olsen. Helt ud i deres landsholdsgennembrud ligner de to spillere faktisk hinanden. For som Jesper Olsen slog Modric igennem for det kroatiske landshold i en kamp mod England afviklet på Wembley. 
Interessant er det også, hvordan den faste enlige defensive balancespiller på flere hold er under afvikling. Altså 5'eren eller the Makalele role som englænderne kalder positionen efter franske Claude Makalele, der både i sin tid i Real Madrid og Chelsea om nogen personificeredespilleren, der loyalt bliver tilbage og ofrer sig fuldstændig foran forsvaret. Denne fodboldens back office-medarbejder ser ud til at være på vej ud. For det viser sig, at han ikke rigtig kan sætte sig igennem, når han står over for spillere, som hollandske van Persie og Robben, der sætter deres hold i stand til at spille ekstra hurtigt og bredt. 
Holland har både under EM og i deres kvalifikationskampe selv vist vejen frem. De spiller i perioder med to midtbanespillere, Engelaar og de Jong, trukket tilbage på midtbanen - inspireret af det, den argentinske fodboldstrateg César Luis Menotti kalder for en 'dobbelt-5'er'. 
Det kan lyde paradoksalt, at to defensive midtbanespillere afløser én, men Hollands defensiv bliver mere flydende og fleksibel med de to tilbage. Offensivt betyder det, at de to backs får flere muligheder for at støde frem, og at Sneijder får friere tøjler fra sin plads på den forreste midtbane. Eksperimentet har indtil videre været en succes for landstræner van Basten. I forhold til at holde nullet flest gange har han nu overgået 7o'er trænerikonet Rinus Michels, og da Holland i sidste uge slog Italien, var det Hollands første sejr over de azurblå, siden Arie Haan i 1978 tordnede bolden ind bag Dino Zoff i 2-1 sejren ved VM i Argentina. 
Masser af savn
Tilbage til Olsens bud på forløbet af EM. Portugal spiller i perioder et 4-6-0-system, der tidligere kun har været praktiseret i trænerfantasier og i enkelte af AC Romas kampe. Samtidig er den enlige faste defensive midtbanespiller under afvikling. Flueben er det derfor svært at sætte ved Olsens første forudsigelse om, at EM ville mangle spillemæssige overraskelser.
Med hensyn til Schweiz og Østrig, så har de da ikke ligefrem været de mest sprudlende hold. Men Schweiz har dog vundet over Portugal og spillet tætte kampe med både Tjekkiet og Tyrkiet. Den sidste kamp kun tabt på et mål i overtiden. Dertil kommer, at schweizernes Inler på den offensive midtbane har været en af slutrundens mest lovende unge spillere. Østrig levede i deres pulje til sidste kamp mod Tyskland, hvor holdet gav deres tilhængere en kamp, der hvad angår forventningens glæde kun er blevet overgået af et opgør, der udspillede sig for 30 år siden. Tilsvarende glæde ved en landskamp skal danske tilhængere vel 10 år tilbage - til VM i Frankrig og kampen mellem Danmark og Brasilien - for at finde. 
Men har Olsen da så ikke ret i, at EM savner Danmark?
Det er ikke den fornemmelse, man får. Hverken når man taler med danske sportsjournalister eller læser den internationale sportspresse. Mange taler om, at England ville pynte, men Olsens landshold savner ingen ved det EM, der tegner til at blive det bedste siden 1984. Savn er der dog rigeligt af: Danmark savner EM. 


