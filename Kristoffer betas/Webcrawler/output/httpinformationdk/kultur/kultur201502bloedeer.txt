Den bløde erotik er tilbage
Den havde sin storhedstid i de tidlige 1990’ere, hvorefter den styrtdykkede. Men med ’Fifty Shades of Grey’ er den bløde erotiske film tilbage i biograferne. Her er historien om den pikante genre, der hverken er porno, krimi eller pladderromantik
 Den erotiske thriller ’Basic Instinct’ (’Iskoldt begær’) blev en kassesucces, men allerede inden sin premiere blev den stærkt debatteret på grund af sine udpenslede sexscener.


 Der var engang, hvor et pirrende glimt af en babs eller en bule i bukserne var nok til at lokke folk i biografen. Og selv om vi tit affejer den bløde erotik som useriøst skrald lavet af filmfolk med dollartegn i øjnene, så er de mest mindeværdige episoder fra tidens pikante film alligevel gledet over i den fælle erindring. Hvem husker for eksempel ikke smørret, der blev brugt som glidecreme i Sidste tango i Paris eller Sharon Stones trusseløse korslagte ben i Basic Instinct?Men i en tid, hvor pornoindustrien har vokset sig større end Hollywood, og man med en minimal indsats og et museklik kan få stillet sin lyst inden for hjemmets fire vægge, så er der vel ikke længere nogen grund til at søge de søde gys i biografmørket? Den nemme adgang til hardcore porno har tilmed også rykket grænserne for, hvad man kan tillade sig at vise for et biografpublikum. ’Rigtig’ sex med fuldbyrdet samleje er nu begyndt at indgå som et element i de mere kunstneriske film: I Nymphomaniac og Adèles liv ser vi stribevis af kopulationsklare kønsdele – ikke som en påklistret chokeffekt, men som en integreret del af fortællingen. På den baggrund skulle man i det hele taget tro, at den bløde erotiske film for længst var blevet overhalet indenom.En hybridform, der ikke vil døOg alligevel har den vist sig at være mere levedygtig end som så. Når Hollywood-filmatiseringen af E.L. James’ succesromantrilogi Fifty Shades of Grey på torsdag rammer biograferne, er det en af årets højest profilerede mediebegivenheder. Selv om historien ligner en tam lægeroman i sammenligning med de utænkelige perversiteter, man kan støve op på sekunder med en hurtig googlesøgning, så er der tilsyneladende en uhyre tiltrækningskraft i fortællingen om den unge litteraturstuderende Anastasia Steele, der oplever en sadomasochistisk vækkelse i mødet med den stenrige Christian Grey.Men hvorfor er den erotiske film overhovedet vendt tilbage? Når genren trods internettets lyserøde kødtapet stadig ikke er afgået ved døden, så skyldes det måske, at den bløde erotiske film har en særlig kulturel funktion. Den bløde erotik er en slags bøjelig hybridform, der ikke entydigt kan koges ned til hverken porno, krimi eller romance.En stor del af vores forestillinger om seksuel adfærd har vi gennem vores opvækst og voksenliv opfanget gennem biografen og fjernsynsskærmene. Saftige sexscener fungerer som en slags uautoriseret seksualundervisning for uvidende teenagere – og som sovekammerinspiration for alle andre. Og de erotiske thrillere og bløde erotikfilm generelt vil sandsynligvis altid have en forførende virkning på bestemte kulturforbrugere.Censur og tabuLige præcis hvad, hvordan og hvor meget en film viser er selvfølgelig et spørgsmål om det fremherskende moralkodeks på det pågældende tidspunkt. Og det har varieret meget gennem tiden.’Pre-Code Hollywood’ er en samlebetegnelse for amerikanske film fra perioden mellem 1930 og 1934. Den såkaldte Motion Picture Produc-tion Code, som blev implementeret i 1934, specificerede i detaljer, hvad der var moralsk acceptabelt at vise på film. Mens filmene fra tiden før 1934 også var underkastet censur, var censurreglerne her knap så skrappe. Filmene fra denne periode er således berygtede for deres utvetydige seksuelle hentydninger, brug af bandeord, referencer til homoseksualitet, promiskuitet og ulovlige stoffer samt delvis afklædthed.Den vævre platinblonde vamp Jean Harlow var dronningen af Pre-Code Hollywood. I film som Platinum Blonde, Red Dust og Red-Headed Woman spillede hun stærke hovedroller som den unge kvinde fra beskedne kår, der skruppelløst knalder sig vej til toppen og efterlader sig et spor af faldne, nedbrudte og depraverede mænd i sit kølvand.Ved at bevæge sig på en knivsæg mellem det acceptable og det uacceptable gav filmene med deres vovede indhold ikke blot publikum et billigt kick. De kastede også et mere tilbundsgående og udfordrende blik på samfundsnormer og dobbeltmoral for eksempel, i forhold til hvad der i samtiden blev anset som tilladelig seksuel adfærd for henholdsvis mænd og kvinder.Et kvindeligt lystuniversSå længe filmmediet har eksisteret, har der også eksisteret en klandestin understrøm af sleaze, trash og B-film. Sådanne film var villige til at gå til ekstremer, som samfundsnormerne ikke tillod. Men hvis vi tager et spring frem til 1970’erne, havde samfundet kulturelt, økonomisk og socialt ændret sig så meget, at der også i mainstreamfilmen kom andre boller på suppen så at sige. Den seksuelle revolution, kvindefrigørelsen og opfindelsen af p-pillen havde åbnet døren for film om forhold, hvor sex er adskilt fra kærlighed og ægteskab – og de mange kødelige fornøjelser, som heraf kan vindes.Et af de tidligste eksempler er Bertoluccis succesfulde Sidste tango i Paris fra 1972 om en ung kvinde, der indleder et anonymt seksuelt forhold til en ældre mand i en tom pariserlejlighed. Den blev efterfulgt af den franske film Emmanuelle fra 1974, som tilfredsstillede den sult, som Sidste tango i Paris havde vakt: Filmbranchen havde fået øjnene op for det stadig større publikum til voksenfilm med eksplicit seksuelt indhold. Tendensen fortsatte op i 1980’erne, hvor den bløde erotiske film i stigende grad fremstillede kvinder som selvstændige lystvæsener, der søger selvrealisering gennem sex og efterstræber mest mulig nydelse. Filmen 9 1/2 uge fra 1986 floppede i USA, men blev en stor succes på verdensplan. Den handler om en børsmægler, som ikke ulig Christian Grey i Fifty Shades of Grey stiller sin elskerinde, i skikkelse af langbenede Kim Basinger, over for forskellige erotiske prøvelser, som udfordrer hendes personlige grænser.Filmens succes blev startskuddet til udviklingen af den erotiske thriller. Op igennem sidste fjerdedel af det forrige århundrede var genren både en massiv indtjeningskilde for filmindustrien og en slags kollektiv kulturel fantasme om voldelig, erotiseret død.Men efter at genren i mere end et årti havde fyldt fjernsynsskærme og biograflærreder med kilometervis af dødsdriftige beretninger om issyle og dampende erotik, så forsvandt genren igen fra mainstreamfilmen omkring årtusindskiftet. Det skyldtes, at genren udtømte sig selv og ikke længere mestrede balancegangen mellem det filmiske og det pornografiske, mener Walter Gernert, som i 1990’erne producerede en imponerende lang række erotiske film.»Pornoindustrien er gået fra sekscifrede budgetter skudt på 35-mm-film med frygtelige manuskripter, der dog var anstændige forsøg på at lave film, til en situation i dag, hvor det gennemsnitlige budget er en tiendedel, og der ikke er andet indhold end sex. Det samme skete gradvist med den erotiske thriller. Påskuddet med at fortælle historier og lave rigtige film tabte efterhånden terræn i forhold til publikums ønsker – hvilket var en tam undskyldning for at blive pirret,« siger Gernert i et interview i den britiske filmprofessor Linda Ruth Williams bog The Erotic Thriller In Contemporary Cinema.Sex og vareæstetikHer i landet sørgede importørerne altid for at inkludere ordet ’farlig’ eller ordet ’begær’ – eller begge – i den danske filmtitel. Genren var præget af gentagelser. Med tiden blev den erotiske thriller en parodi på sig selv, og den endte sine dage som et desperat forsøg på at være farlig, grænseoverskridende og æggende.Så den erotiske thriller forsvandt fra biograflærrederne og ned i en undergrund af halvobskure videoudgivelser (Direct-To-Video) og diverse tv-formater. For eksempel tv-serien The Red Shoes Diaries, der kørte fra 1992 til 1997 og blev distribueret af Playboy Entertainment. X Files-skuespilleren David Duchovny var vært på de små pikante film i novelleformat om kvinders seksuelle eskapader.Når den bløde erotik havde sin berettigelse, var det, fordi den tog kvinder alvorligt som forbrugere af billedpornografi. Hardcorepornografien har jo altid henvendt sig til mænd – eller den har i hvert fald betjent sig af det, som filmteoretikeren Laura Mulvey med en berømt formulering har kaldt ’det mandlige blik’, for så vidt at den fremstiller seksualakten med manden som det erobrende subjekt.I den erotiske thriller og i den bløde erotik sker der derimod en raffineret sammenblanding af magtforhold. Ligesom i Jean Harlows erotiske melodramaer fra 1930’erne bliver manden i den erotiske thriller ofte offer for feminin seksualiseret magt og manipulation. For eksempel i kassesuccesen Basic Instinct (1992) (dansk: Iskoldt begær), hvor Sharon Stone spiller den blonde, biseksuelle dominatrix Catherine Tramell.Mickey Rourke, der spillede hovedrollen i 9 1/2 uge, fik med filmen Wild Orchid (1989) og adskillige andre videoudgivelser skåret over samme læst skabt sig en hel karriere som den stereotype fall guy: den højpotente mand, som i en slags postmoderne pastiche på klassisk film noir bliver offer for og til slut knuses af en farlig kvindes umættelige seksualitet.Den bløde erotiske film tilbyder en narrativ ramme, hvor især et kvindeligt filmpublikum under en tynd fernis af mordgåde eller kunstfilm kan få pirret fantasien. Alt sammen i en æstetiseret fremstilling med blød belysning ind gennem persiennerne og lækker polyesterstyling, der kunne være hentet ud af en kosmetikreklame.For et kvindeligt publikum kræver det måske ikke så stor selvovervindelse at konsumere den bløde erotik, fordi dens vareæstetik ligger i forlængelse af den kvindelige forbrugers erfaringsverden. Lidt ligesom det for mange kvinder er mere nærliggende at købe en vibrator i en butik, der er smagfuldt indrettet i stil med en dyr lingeriforretning, end at besøge neonbelyste sexbutikker i den dårlige ende af Istedgade.Og så må vi huske på, at det først for nylig og kun i visse kredse af samfundet er blevet socialt acceptabelt for kvinder at se pornofilm. Den bløde erotiske film har derimod gennem årtier tilbudt et lettilgængeligt rum, hvor kvinder kan få stillet deres lyst uden at blamere sig og bryde med samfundets normer for kvindelig seksualadfærd. Og så længe hardcorepornoen primært er mandens domæne, vil der sandsynligvis stadig være et publikum til den bløde erotik. Smørret står i hvert fald på køl.Læs anmeldelsen: Ridderen på den hvide spankingbænkSe klip fra 'Rødhåret Kvinde' fra 1932: 
