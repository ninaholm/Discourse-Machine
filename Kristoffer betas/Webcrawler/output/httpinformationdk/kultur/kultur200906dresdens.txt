Dresden smidt af UNESCO's kulturarvsliste



 Monument
For første gang er en af verdens kulturperler blevet smidt af UNESCO's verdensarvsliste over kulturmindesmærker, fordi den ikke længere lever op til kravene. En vejbro kom i vejen.
Der er grænser for, hvad man kan gøre og så stadig være på listen over verdensarvsmonumenter.
Det må den tyske by Dresden konstatere. I forbindelse med Verdensarvskomiteens møde i Sevilla i disse dage er det besluttet at kyle barokkens perle Dresden og Elbdalen omkring byen ud af listen.
Det er første gang et sted bliver taget af listen uden selv at have bedt om det. Faktisk kæmpede Dresdens borgmester til det sidste for at overbevise komiteen om at beholde stedet på listen over verdensarvsmonumenter.
Vicedirektør i Kulturarvsstyrelsen, Anne Mette Rahbæk, der var den danske repræsentant ved mødet, kalder afgørelsen historisk.
»Det viser alle verdensarvssteder, at der er en reel risiko for at miste sin status, hvis man ikke passer ordentligt på det,« siger Anne Mette Rahbæk.
Byggeriet af en stor bro, der skal afhjælpe trafikkaos i Dresden, fik Verdensarvskomiteen til at fratage Elbdalen sin status.
Herhjemme har Kulturarvsstyrelsen for nylig gjort indsigelse mod en lokalplan om udvidelse af et forbrændingsanlæg i Roskilde. Styrelsen mener, at det kan skade Roskilde Domkirke, som er et af de tre danske steder på UNESCO's verdensarvsliste.
»Vi er heldigvis i en god dialog med Roskilde Kommune, så jeg tror, vi kan finde en fornuftig løsning,« siger Anne Mette Rahbæk.
De to øvrige danske steder på UNESCO's verdensarvsliste er Jellingstenene og Kronborg.
Også i Jelling er der planer om omfattende ændringer, da Jellingstenene ikke længere kan tåle at stå ude i frostvejr og derfor formentlig skal overdækkes. Byggeriet skal godkendes af UNESCO's eksperter.
ritzau

