Bare bryster og en bordelscene
'Sex and the City'-stjernen Kim Cattrall smed tøjet for at redde et mesterværk af renæssancemaleren Tizian. Meget snart får vi at vide, om hendes indsats var nok
Tizians næsten 500 år gamle maleri 'Diana og Aecton' herover genskabt som fotokunst. Kim Cattrall sidder nr. to fra højre i sofaen.


 Kunstinteresserede briter dirrer af spænding. England og Skotlands nationalmuseer ventes inden for de nærmeste dage at offentliggøre en fælles erklæring om, hvorvidt den store renæssancemaler Tizians mesterværk Diana og Actaeon (1556-59) er reddet. I over 200 år har maleriet været udlånt til de to nationalmuseer på skift. Men den nuværende indehaver, hertugen af Sutherland, besluttede for et par måneder siden at skille sig af med skilderiet.
Hertugen var dog gentleman nok til at tilbyde Diana og Actaeon til de to museer til en spotpris af 50 millioner pund eller cirka 400 millioner kr., hvilket er langt under markedsprisen. Pengene skal falde sidst i december, og det har fået museerne til at sætte gang i en storstilet fundraising-kampagne.
Diverse offentlige og private fonde har spyttet generøst i kassen. Men der er også brug for privatpersoners penge. I et forsøg på at gøre folk opmærksom på indsamlingen har Sex and the City-stjernen Kim Cattrall derfor medvirket i en spektakulær event. I BBC2-programmet The Culture Show smed den 52-årige blondine klunset og poserede sammen med en række væsentligt yngre modeller for kunstfotografen Tom Hunter. Han er berømt for sine fotografiske genskabninger af kunsthistoriens store mesterværker, og billedet, han tog af Kim Cattrall og konsorter, refererer selvfølgelig tilbage til Diana og Actaeon.
Tizians maleri forestiller gudinden Diana, der sammen med sine nymfer bader i en skovsø, da jægeren Actaeon kommer forbi. 
Gudinde eller rufferske
Samtidig hævder flere kunsthistorikere dog, at maleriet er en bordelscene, der blot er forklædt som myte.
Kim Cattrall indtager Dianas plads, og hvad enten man så opfatter hende som gudinde eller bordelmutter, er de fleste enige om, at hun gør det rigtig godt for sin alder.
 "Nice Titians, Kim" skrev Daily Mirror således i rubrikken til en artikel om fotografiet - med et ordspil, der henviser til hendes barm .
Selv siger skuespilleren, at hun medvirkede, fordi det ville være en katastrofe, hvis det geniale mesterværk ikke var tilgængeligt for offentligheden. Sådan ser The Sun, imidlertid ikke på sagen. 
"Det er vanvid, at de britiske skatteydere sandsynligvis kommer til at betale størstedelen af pengene i en tid, hvor tusinder af mennesker mister deres job," skriver avisen med reference til finanskrisen. 
"Men måske synes vores politikere, at et par lærreder er mere værd end folks levebrød." 
Nej, de to nationalmuseer skulle hellere udstille The Suns egen forbedrede version af maleriet, lyder det fra skribenten. Her poserer seks af avisens side 9-piger som Diana og hendes nymfer. Ganske gratis.


