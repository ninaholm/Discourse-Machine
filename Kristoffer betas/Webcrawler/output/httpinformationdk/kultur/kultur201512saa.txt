Hvad er det så, I vil?
Danmark er Europas Vollsmose. Ligesom ghettoernes underklasse tror, at man kan deltage i velfærdssamfundet uden at droppe de mest arkaiske vaner og springe ud i verdsligheden, sådan tror flertallet af danskere også, at man kan inkassere fordelene ved EU uden at integrere sig i fællesskabet med alt, hvad det indebærer af gensidig forpligtelse
Vi har det Europa, vi fortjener, mener forfatter Jens Christian Grøndahl, der undrer sig over, hvor frygten for at miste mere til EU, end vi vinder, kommer fra, når historien siden 1972 vidner om det modsatte.

Sejrherren sagde det meget klart efter folkeafstemningen forleden. Ifølge Kristian Thulesen Dahl var EU-forbeholdene den pris, de etablerede partier i sin tid måtte betale for, at vores nej til Maastricht-traktaten efterfølgende kunne konverteres til et ja. Et lunkent ja, en forbeholden tilslutning til et unionsprojekt, som flertallet af danskere aldrig har villet fuldt og helt.Flertallet vil helst stå med et ben uden for det europæiske samarbejde. Flertallet vil hellere leve i et parallelsamfund. Et overvældende antal danskere synes at have de åndelige paraboler indstillet på drømmen om et Danmark, der ikke findes længere. Man ved godt, at man bor i Europa, man ved også godt, at man er borger i en globaliseret verden, men man vægrer sig mod at tage konsekvensen. Danmark er Europas Vollsmose. Ligesom ghettoernes underklasse tror, at man kan deltage i velfærdssamfundet uden at droppe de mest arkaiske vaner og springe ud i verdsligheden, sådan tror flertallet af danskere også, at man kan inkassere fordelene ved EU uden at integrere sig i fællesskabet med alt, hvad det indebærer af gensidig forpligtelse.Har Thulesen Dahl så også ret i, at ja-partierne bør revidere den hidtidige Europa-politik? Er det på tide at gøre op med den tværpolitiske konsensus, der tilsiger, at Danmark skal placere sig stadig mere centralt i det europæiske samarbejde? Er det ikke en arrogant blindgyde, Kristian Jensen forskanser sig i, når han defensivt henholder sig til det eksisterende forlig? Graver udenrigsministeren ikke kløften endnu dybere mellem Christiansborg og den vrangvillige befolkning? Det er ikke til at vide. Thulesen Dahl og Pernille Skipper bliver jo aldrig noget troværdigt match, og deres vidtløftlige fortolkninger af vælgernes nej afspejler blot deres respektive politiske dagsordener.Det virker barokt, at vælgerflertallet tilsyneladende foretrækker den meget omtalte parallelaftale om Europol &ndash; alle krydser fingre &ndash; selv om det i heldigste fald vil betyde, at Danmark bliver præsenteret for etfait accomplifrem for at øve indflydelse på udformningen af fremtidens politisamarbejde. Hvad skal man mene? Et nej er så meget sværere at tolke end et ja. Hvor mange stemte nej til det hele? Hvor mange stemte blot nej til at afgive suverænitet på netop retsområdet? Hvor mange var alene imod, at regeringen havde bundtet Europol-samarbejdet, som alle gerne vil have, sammen med en lang række yderligere tiltag plus muligheden for, at et folketingsflertal ville kunne forlænge listen uden at spørge vælgerne først?Det er tid til selvransagelse. Der er et indlysende behov for, at både danske politikere og forvalterne af EU-systemet spørger sig selv, hvordan man kan bringe samarbejdet i bedre overensstemmelse med de europæiske borgere. Alle os, der skal forestille at nyde godt af unionen, og som for alt for manges vedkommende aldrig har følt sig mere fremmedgjorte. Men der er også behov for, at vi danskere vender blikket indad og tager enhard talkmed hinanden.Se ud over vores eget flæskMens dette skrives, hujer vinden om hushjørnet. Den flår i vinduernes hasper og får presenningen på stilladset længere henne ad gaden til at blafre og smække uheldssvangert. Man siger til sig selv, at det er normalt for årstiden, men det urolige vejr fører alligevel en dybere uro med sig. I ugerne omkring folkeafstemningen har den ene storm efter den anden hærget gennem Danmark, og deres gode danske navne formår ikke at narre os. Der er noget nyt og fremmed over det vejr, synes man, og tænder for nyhederne, hvor alverdens ledere er samlet i Paris for at gøre noget ved den globale opvarmning. Selv Den Europæiske Union er for klejn til dén udfordring, for der kommer ikke nogen løsning, uden at alle anerkender den fælles nødvendighed og forpligter sig, giver afkald, bringer ofre.Sådan er det med ethvert samarbejde, enhver aftale, vi ved det. Vi danskere ved det måske bedre end så mange andre. Inde i hjertekammeret på &rsquo;den danske model&rsquo; lever en viden om, at det er i alles interesse at bøje sig mod hinanden. På nationalt plan har solidaritet og kompromisvilje bragt os vidt. I fagbevægelsen ved man det. Hver enkelt lønmodtager afgiver noget af sin individuelle suverænitet for til gengæld, med fællesskabets styrke, at kunne sælge sin arbejdskraft på de bedst mulige vilkår. Men hvorfor er det så svært at se fidusen i at gennemføre den samme øvelse, som nation, i det europæiske samarbejde? Hvorfor er så mange danskere så bange? Hvorfra kommer den indgroede frygt for at miste mere, end vi vinder, når historien siden 1972 ret beset vidner om det modsatte? Når vores økonomi og skæbne nu engang står og falder med Tysklands? Er det stadig spøgelset fra 1864? Den frygtsomme, indadvendte danskheds nærsynede provinsialisme? Eller er vi bare så lykkelige i al vores velfærd, med alle vores luksusproblemer, at vi har svært ved at se ud over vores eget flæsk?Svaret blæser i vinden, og voldsom er den. Vindstød af orkanstyrke er blevet et hverdagsfænomen. Der går flygtninge på motorvejen. To tredjedele af alle indbrud begås af udlændinge. Det ene slagteri efter det andet bliver lukket, og medarbejderne sendt hjem, fordi det bedre kan betale sig at køre svinene over grænsen. Og så er der terrortruslen. Jeg var i Paris for et par uger siden og stod en aften i den tavse menneskemængde ved havet af blomster og lys foran La Belle Équipe. En ganske almindelig fortovscafé i et ganske almindeligt kvarter. Hvornår sker det i København? Man kan ikke lade være med at tænke tanken og forbyder i samme åndedrag sig selv at tænke videre.Det er ikke alle problemer, der kan løses af EU. Det er slet ikke alle problemer, der kan løses, og somme tider ligner EU en del af problemet snarere end en del af løsningen. Hverken over for eurokrisen eller flygtningekrisen har den europæiske respons ligefrem været en opvisning i solidaritet og handlekraft. Over for den russiske bjørn ligner det den rene striptease, ambivalente som vi er i vores vaklen mellem interesser og idealer. Skal vi ikke bare ofre Ukraine? Ser man på det forløbne års opvisning i europæisk afmagt og lammelse, kan det godt undre én, at nejsigerne endnu en gang fik fremstillet EU som en almægtig mastodont, der kommer og tager os, hvis vi ikke stemmer hælene i. Sandheden er jo, at EU i lang tid har bevist sin svaghed snarere end sin styrke. Er konklusionen at lade projektet sande til af sig selv?Flygtningestrømmen, den grænseoverskridende kriminalitet og den islamistiske terrortrussel vil være de samme. Hver dag æder de sig ind på vores suverænitet, ledsaget af frygt og rådvildhed. Hver dag kapitulerer vi en lille smule med vores stækkede handlekraft og kortsynede desperation. Ville det ikke være mere suverænt at investere suveræniteten i europæisk sammenhold, sådan som vi gennem Danmarkshistorien har stået sammen indadtil, når det var vigtigt nok?Også i Europa er løsningerne på de fælles udfordringer en politisk afvejning, endda en kamp, om man vil. Der findes både et rødt og et blåt Europa. Herhjemme stejler venstrefløjen, når EU vil liberalisere økonomien yderligere, hvorimod de borgerlige afskyr bare tanken om den sociale union. Samarbejdets farve er ikke givet på forhånd, afgørelsen er politisk. Den er med andre ord op til borgerne i de europæiske nationalstater. Vi har det Europa, vi fortjener.EU og offermytenDemokratiet kom sydfra sammen med de tanker og værdier, der har gjort tilværelsen udholdelig også i Danmark: det enkelte menneskes værdighed uanset hudfarve, kultur og religion, ligeberettigelsen mellem mænd og kvinder, friheden til at tænke og udtrykke sig uden frygt. En civil, urban kultur uden kasket eller præstekrave. Den franske revolution var blandt de første politiske forsøg på at virkeliggøre Oplysningstidens ideer, men revolutionen druknede i blod, og da Napoleon tog over, forstenede frihedsdrømmen i imperiebyggerens megalomani. Reaktionen blev de nationalstater, der efter Wienerkongressen dannede rammerne om kontinentets langsomme demokratisering. Det var tysk romantik over for fransk universalisme, rødder over for rettigheder, folkelighed ogHeimatover for den liberale individualisme. Vores egen Grundtvig er et eksempel på det europæiske paradoks, at vi fortrinsvis har været universalister indadtil. Det blev med nationen som horisont, at først bønderne, så arbejderne og endelig også kvinderne kom til at tage del i den politiske proces, og siden har &rsquo;nation&rsquo; og &rsquo;demokrati&rsquo; været synonymer.Når man lytter til nejsigerne, er det en tilbagevendende oplevelse, at beslutningerne efterhånden tages for langt væk, og at Bruxelles bestemmer for meget. Følelsen af at være herre over sin egen skæbne rækker åbenbart ikke længere end til Kruså. Over for EU har man en selvforståelse, som om man var ofre eller potentielle ofre for en overmagt hinsides vores indflydelse. Det ville være for let at affærdige offermyten som et udslag af provinsiel paranoia. Det ville også være omsonst, nejsigerne fik jo deres vilje. Men hvad er det så, I vil?Paradokset ved det demokratiske underskud er jo, at unionen aldrig vil få mere legitimitet, end vi giver den. Ritt Bjerregaard satte med veloplagt hån fingeren på det ømme punkt, da hun engang omtalte Folketingets europæiske pendant som et &raquo;Mickey Mouse-parlament&laquo;. Selvfølgelig er nationalstaterne kommet for at blive, selv om der i 1989 var fem minutter, hvor behjertede intellektuelle troede noget andet. Selvfølgelig tænker vores politikere nationalt, også i Bruxelles, det er jo ikke dér, de skal vælges. Men hvis vi mener noget med fælles løsninger på de fælles udfordringer, bliver vi også nødt til at give vores folkevalgte mandat til det i stedet for at trække i nødbremsen, hver gang det bliver alvor.Hvis mistilliden til dem virkelig er så stor, vil det ikke være nok at melde os ud af EU. Så er det politik som sådan, man vender ryggen.
