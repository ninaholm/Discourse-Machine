Fjernsyn har fødselsdag
Dansk tv kom til verden som en efternøler, voksede sig stor og stærk og har nu ved knopskydning og konkurrence fået mange børn, fætre og oldebørn. McLuhans globale landsby er en kendsgerning, og hos os begyndte det alt sammen med Den Gyldenblonde og Kaj Holger
Civilingeniør Gøsta Ekstrand viser prøvebillede i farver på NTSC-modtageren i 1966. Tv er blevet en del af danskernes hverdag i en grad, at man kan undre sig over, hvad vi fik tiden til at gå med om aftenerne før tv.


 Dansk tv har haft en omtumlet tilværelse, for der var mange fædre, som alle ville have indflydelse på opdragelsen af barnet, der kom til verden efter en langvarig graviditet, meget længere end en elefants, men først var der en abort. Små tusind seere var forsamlet i Københavns Arena-teater for at se de første forsøgsoptagelser, sendt fra Politikens foredragssal, hvor bladets populære journalist Povl Sabroe, kendt som Den Gyldenblonde, skulle sige ord. Teknikken svigtede, og folk udvandrede, herunder operasanger Emil Holm, som var blevet chef for radioen i Danmark, fordi han havde forstand på lyd. Dagen efter lykkedes det.
Dengang brugte man det nu antikverede ord fjernsyn, idet man forsøgte at finde danske ord for det fremmede. Man sagde fjernsynsmodtager, hvor vi siger tv-apparat.
Der var stor tvivlrådighed om, hvorvidt fjernsyn havde en fremtid. Kaj Holger troede ikke rigtigt på det, selv om sønnen Erik, som havde været i Amerika, var fyr og flamme. Det var i dramaserien Krøniken, som vi har en stor del af vores viden om fjernsynets barndom fra, men Kaj Holger var langtfra den eneste. Både staten og de private husholdninger skulle spare dér i 1930'erne.
Og så kom krigen.
Politikere og fabrikanter lurepassede stadig i årene efter krigen, men fjernsynets fascinationskraft var så stor, at opfindelsen ikke kunne holdes nede.
Omkring et flygel
I min barndoms landsby lød det sensationelt fra mund til mund: »Købmanden har fået fjernsyn!« Det var sidste i 1950'erne, og vi var lykkelige af forventningens glæde, når vi fik lov til at sidde i den rare købmands sofa og se med, når uret på skærmen minut for minut nærmede sig klokken tyve, hvor Danmarks nye darlings, speakerpigerne, annoncerede aftenens sparsomme program.
Det meste i fjernsynet var meget højtideligt. Ikke noget med teenagere, der sagde frække ord. I stedet fik man en ballet fra Det Kgl. Teater. Folkeoplysning var nøgleordet, og når redaktør John Danstrup med fast stemme på rigsdansk og med åndelige hornbriller kommenterede udenrigspolitik, så var det selve sandheden, vi fik. Først mange år senere, fandt man ud af, at sandhederne var farvet af personen. Ord som indoktrinering og tilstræbt objektivitet kom til.
Der var også nyttig orientering. Farmaceuten Svend Holm lærte os at fjerne pletter med stenkulsnafta, den trinde Ingvald Lieberkind forelæste om dyrenes forunderlige verden, og husholdningslærerinde Kirsten Hüttemeier demonstrerede med skåneærmer, hvordan man bedst syltede en agurk. Alle blev de elskede af seerne.
Mest populær blev Bent Fabricius-Bjerre, for den rene underholdning kunne selvfølgelig ikke holdes helt ude af et massemedium. Pop, vrængede intelligentsiaen. Han samlede tidens schlagersangere omkring sit flygel, hvor Alley Cat var udsendelsens kendingsmelodi. At Bent Fabric still er going strongfortæller, at ung må tv endnu være.
Farligt tv
Førnævnte Povl Sabroe havde imens så travlt med sine vittige radiocauserier, at han ikke havde tid til at tage sig af sønnen, Morten. Det ved vi fra en bog, sønnen lige har skrevet. Det er så en anden historie, men her er et eksempel på Den Gyldenblondes humor mange år efter tv's start:
»Alle anså fjernsynet som umuligt. Det gør man også i dag.«
Nok var Danmarks Radios tv populært, men det blev også prügelknabe.
Journalister som Claus Toksvig, Ole Andreasen, Jakob Nielsen, Mogens Vemmer og Poul Trier Petersen udviklede journalistikken, så den blev kritisk og til tider farlig. Den fynske chefredaktør Jens Peter Jensen, Uffe Ellemanns far, var med på et spørgehold, hvor politikere kom i kritisk krydsild. Poul Trier har fortalt, hvordan politikerne i starten skrev manuskripter hjemmefra, som de så læste op, når de skulle i nyhederne. F.eks. Jens Otto Krag, som blæste på en opfordring til at lade være — og afsluttede sin oplæsning med ordene: »Og nu kan Trier så stille det spørgsmål, han er så ivrig efter at få besvaret!« På sigt måtte politikerne finde sig i både spørgsmål og redigering. De syntes, de blev klippet ned til næsten ingenting, og at det væsentlige ikke kom med. De har aldrig helt vænnet sig til det.
Mange seere brokkede sig mere og mere og anså med Povl Sabroe Danmarks Radio for umulig af mange forskellige grunde, ikke mindst hvis aftenens program var for kedeligt eller for frækt som i Leif Panduros første tv-teaterstykke, En af dagene, hvor der blev sagt både sgu, fanden og det, der var værre. Så var der seerstorm, og kravene om, at DR's monopol måtte bringes til ophør, steg. Et karakteristikum ved tv er, at alle ændringer og fornyelser næsten altid modtages med stor modstand. Panduro blev senere tv's mest populære mand.
Fremad folkens!
Folketingsmedlem Erhard Jakobsen indledte en kulturkrig mod Danmarks Radio med sit nyoprettede organ, Aktive Lyttere og Seere, som især holdt skarpt øje med Mogens Vemmers Børne- og Ungdomsafdeling, lavet af unge for unge, som mestendels var venstreorienterede. En medarbejder gik over gevind, da han ved en demonstration foran den amerikanske ambassade råbte: »Fremad kammerater! Mikrofonen er med jer!« Gang på gang måtte Vemmer stå skoleret i Radiorådet og forsvare sine folk mod den angrebslystne Jakobsens kritik. Men med navne som Thomas Winding, Poul Nesgaard, Tine Bryld, Søren Kragh-Jacobsen og Jesper Klein havde han en vis talentmasse som forsvar.
På Christiansborg blev der indgået et forlig om at bringe monopolet til ophør, indføre konkurrence og reklamer. Jens Bilgrav-Nielsen fra Radikale Venstre var en central figur i forhandlingerne — og havde forestillet sig, at det skulle være provinsens svar på københavneriet i DR. Sådan gik det ikke helt, selvom der kom regionalt tv, og TV 2 fik hovedkvarter i Odense. Den første administrerende direktør, Jørgen Schleimann, tog sagen i egen hånd. Han vil have positive nyheder og mere erhvervsvenlighed. Han skuffede mange små produktionsmiljøer ved at give den største entreprise til Nordisk Film, og med flagskibe som Lykkehjuletog Eleva2erenovergik TV 2 snart DR i seertal.
DR svarede igen ved at gøre sig mere lækker på underholdningsområdet, og der konkurreres stadig på seertallene.
Den fjerneste afkrog
Tv er blevet en del af danskernes hverdag i en grad, at man kan undre sig over, hvad vi fik tiden til at gå med om aftenerne før tv. På godt, men også på ondt vil nogle mene, men de er nok et fåtal. Efter den nølende start for 60 år siden har barnet vokset sig stort og stærkt og har fået talrige børn, fætre og oldebørn i form af store og små kommercielle stationer ved siden af DR og TV 2, som stadig er absolut markedsdominerende i forhold til TV3, TV3+, Kanal 4 og 5 og 6'eren, og hvad de alle hedder. Hertil knopskydning som TV 2 News, Charlie, Zulu, Sport, DR 2, K og Ramasjang, osv. Tre-fire timer bruges let hver dag på tv, den største kommunikationsbegivenhed siden Gutenberg og før internettet. Med ny teknik kan man stille et program på pause, mens man går på toilettet, og med forskellige pakkeløsninger og via satellit kan man få alt fra BBC og CNN til al-Jazeera og Roj-TV. For politikere betyder tv alt.
Takket være tv har vi fået den globale landsby, som medieforskeren Marshall McLuhan forudsagde i 1967 i bogen Mennesket og Medierne. Tv kan nå ud i den fjerneste afkrog af verden, som til gengæld kan nå lige ind i vores stuer.

