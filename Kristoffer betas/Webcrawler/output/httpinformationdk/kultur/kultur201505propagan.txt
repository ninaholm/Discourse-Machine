Propaganda med virkelige lig
Terroristerne vinder, hvis vi indfører drastiske antiterrorlove og lader demokratiet udvikle sig til en overvågningsstat. Det, der nytter, er at nedbryde terroristernes miljø af sympatisører, siger den tyske terrorforsker Stefan Aust, der har kulegravet Baader-Meinhof-gruppens historie og kendte gruppens inderkreds personligt
’Terrorgrupper kan kun eksistere og operere, hvis de kan omgive sig med et miljø af sympatisører,’ siger Stefan Aust.


 Hvad er terrorisme? Det ved man ret så nøje, hvis man har oplevet et terrorangreb på tæt hold og mærket eftervirkningerne på egen krop og psyke.
Men det betyder ikke, at begrebet er let at definere. Selv sagkundskaben er uenig. For indvendingerne står i kø. Er den ene mands terrorist ikke bare den anden mands frihedskæmper? Terrorister er den svage part. De udkæmper en asymmetrisk krig mod en overmagt, hører man også. Og så er der jo ’statsterrorisme’ … Skulle det nu være så meget bedre, når USA angriber med droner, og Israel mishandler palæstinensere?
Vil man ind under klichéforståelserne, er Stefan Aust god at tale med. Den 68-årige tysker regnes for en førende terrorforsker – ikke mindst takket være sin kulegravning af Baader-Meinhof-gruppen, hvis medlemmer han i sin tid omgikkes. Aust var for nylig i København, indbudt til at tale på Den Sorte Diamants forfatterscene. Forinden fik Information ham for os selv i en halv time.
– Stefan Aust, hvad er terrorisme?
»Jeg kan ikke henvise til en internationalt anerkendt definition, for en sådan eksisterer ikke. Selvfølgelig vil det være sådan, at enhver definition afspejler iagttagerens betragtningsvinkel. Men jeg vil gerne pege på et konstituerende fællestræk: Terrorisme er propaganda med virkelige lig. Når terrorister dræber mennesker, er det sjældent på grund af personlig animositet. Det er for at gøre opmærksom på en sag.«
– Er terrorisme så ’fortsættelse af politik med andre midler’ – dette var jo Clausewitz’ definition på ’krig’?
»Terrorisme er ikke det samme som krig. I krigen gælder det om at besejre en fjende og diktere ham sine betingelser. Det er ikke et perspektiv, terrorister kan operere inden for. Deres mål er mere begrænset. Det gælder om at skræmme fjenden eller tvinge ham ud i at begå handlinger, han ellers ikke ville gribe til, og som kan destabilisere ham. Kommer terrorister til magten, ophører de med at være terrorister og bliver til sejrrige revolutionære.«
– For nogle årtier siden døjede Europa med venstreekstremistisk terrorisme. Den er i dag et overstået stadium. Rote Armee Fraktion (RAF) tabte. Det liberale demokrati vandt. Findes der en lære af RAF & co.’s nederlag, vi kan bruge i dagens kamp mod islamistisk terrorisme?
»Terrorgrupper kan kun eksistere og operere, hvis de kan omgive sig med et miljø af sympatisører. Der skal være en omkreds, der deler terroristernes ideer og bifalder om ikke deres metoder, så deres motiver. Som Mao sagde: ’Der skal være et vand, fiskene kan svømme i’. Det vil konkret sige støttestrukturer, der kan hjælpe med logistik, skaffe sikre boliger og penge osv. Sådanne støttestrukturer kunne RAF regne med i de første mange år, da gruppen nød opbakning i den venstreradikale studenterbevægelse. RAF’s politiske endemål var sammenfaldende med studenternes: Man var mod vietnamkrig, NATO-medlemskab, gamle nazister i statsapparatet, ville kapitalismen til livs osv.
– Men så begyndte støtterne at falde fra?
»Ja, støttestrukturerne begyndte at visne væk, i takt med at RAF og deres allierede begik stadig grusommere terrorhandlinger, kulminerende med kapringen af et Lufthansa-fly. Til sidst var RAF trængt ud i en skyggetilværelse som undergrundsbevægelse, før de kapitulerede og nedlagde sig selv. Så læren er: Vil man bekæmpe terrorisme, må man nedbryde terroristernes støttekreds.«
– De grusomheder, terrorister af islamistisk observans har stået bag i det seneste kvarte århundrede, ser ikke ud til at tære på støttekredsen. Selv efter 11. september og Islamisk Stats (IS) fremfærd kan islamistiske terrorister stadig påregne støtte fra titusinder af transnationalt forbundne …
»Terrorisme afspejler et øjebliksbillede af spændinger, ydmygelser og faktiske undertrykkelsesforanstaltninger, som mange mennesker kan identificere sig med. IS – det, ved vi nu – står på et dobbelt grundlag. Dels religiøse ideologer, dels strateger fra Saddam Husseins statsapparat. At to så forskellige grupperinger finder sammen, skyldes kaosset i Irak efter Saddam Husseins omstyrtelse. Islamisk Stats terror bliver dermed i sidste ende en afledt følge af den skæbnesvangre, uansvarlige beslutning om at invadere Irak.«
– Irak og Syriens kaos kan vel ikke fuldt forklare, hvorfor tusinder af unge europæere, de fleste – men ikke alle – af indvandrerbaggrund drages mod kalifatideologier og ønsket om at udkæmpe væbnet jihad?
»Vi har her gøre med rodløse unge fra Vesten, der kommer under en stærk psykologisk indflydelse af hadprædikanter. Nok er de fleste børn af indvandrere, men alle er børn af den moderne massekommunikation, som de islamistiske netværks propagandister dygtigt forstår at udnytte. I den forbindelse har vold og excessive grusomheder en radikaliserende propagandafunktion«.
– Hvad skyldes radikaliseringen?
»Når vi taler indvandrermiljøer, er problemet gensidig marginalisering. Europa er et kontinent med velstand forenet af en fælles model: demokratisk oplysning, parlamentarisme, pluralisme, separation mellem stat og kirke osv. Men vi må erkende, at mange af de indvandrere, vi har fået fra Afrika og Mellemøsten, ikke genkender sig selv i og ikke føler sig inddraget i dette værdifællesskab. De står under en stærk religiøs indflydelse om ikke at integrere sig. Resultatet bliver en ghettomentalitet, der forværres, når de søger sammen i eller ikke har andet valg end at bosætte sig i fysiske ghettoer – det ser vi ikke mindst i visse franske forstæder. Værre bliver det, når det omgivende samfund i en slags ond cirkel reagerer med sin egen udgrænsning.«
– Findes der en typisk psykologisk profil for terrorister? Er de alle sammen humorforladte narcissister?
»Hos terrorister er den grundlæggende empati, der gør det muligt at se et andet menneske som sig selv, suspenderet. Terrorister ser sig selv som en del af en større bevægelse, der rækker ud over dem selv. Deres sag opsluger dem. Sagen er vigtigere end både deres eget liv og andres liv. RAF ville indføre et socialistisk samfund. De vidste ganske vist ikke hvordan, men dét var målet, der helligede midlet.«
– RAF fik penge fra DDR. Tilsvarende finder petrodollars fra de arabiske Golf-nationer vej ind i islamistiske terrornetværk. Hvorfor kan man ikke få bremset den trafik?
»Vi må skelne imellem to grunde til disse sponsorater. Nogle midler gives utvivlsomt ud fra en delt ideologisk overbevisning, men et stærkere motiv kan være ønsket om at pacificere terroristerne, så de ikke giver problemer indadtil – at betale dem for ikke at lave terroraktioner i Saudi-Arabien eksempelvis.«
– For at forsvare sig mod terrorisme har demokratiet grebet til modforanstaltninger, som kritiseres for at være på kant med retssikkerhed og borgerrettigheder: teknologier til masseovervågning, udvidede politibeføjelser, særlove som Patriot Act i USA. Kritikere finder denne kur værre end sygdommen – har de ret?
»Det er svært at sige, hvad der er fornuftigt og nødvendigt her. Vi ved fra Edward Snowdens læk, at masseovervågning ophober uendelige mængder metadata, men at det er vanskeligt at bruge disse proaktivt til at finde ud af, i hvilken retning man skal lede. De giver kun begrænset besked om, hvad der foregår i menneskers hoveder. Efter en pågribelse kan metadata være nyttige til at optrævle kontaktnetværk, men det virker for mig, som om masseovervågning er blevet til et mål i sig selv, der kun i ringe grad giver de resultater, man havde håbet på.«
– Et strategisk mål for RAF var at afsløre, hvad de så som den indre fascistiske kerne i det liberale demokrati. Det skulle ske ved at provokere politistaten til at træde i karakter. Det skete ikke dengang, men måske rykker scenariet tættere på i dag. Terroristerne vinder vel, når vi indskrænker de demokratiske rettigheder?
»Ja, naturligvis. Og dette er netop hensigten. Det lykkedes ikke for RAF i Tyskland, for dér havde vi en fordel: Vi vidste, hvad Gestapo var. Derfor var der massiv modstand mod udvidede politibeføjelser.«
– Der blev dog indført Berufsverbot?
»… hvilket var kontraproduktivt og latterligt. Berufsverbot havde intet med RAF at gøre, men var rettet mod medlemmer af kommunistpartiet. Alligevel kan man ikke sige, at retsstaten blev rystet i sin grundvold. Med hensyn til USA så var 11. september naturligvis af en helt anden størrelsesorden, og reaktionen i form af krig mod al-Qaeda og Taleban var fuldt forståelig. Det skabte dog ikke større sikkerhed at besætte Afghanistan, og alle kan se, at Irak-krigen og Guantánamo absolut ikke var til nogen hjælp.«
– Bør vi ikke se terrorister som simple kriminelle, som politiet må tage sig af, og se terrorisme som en ganske minimal risikofaktor, vi må lære at leve med – mange flere dør jo af trafikulykker og kræft?
»At bekæmpe terrorisme bør i udgangspunktet være en ren politiopgave, eventuelt for særlige enheder inden for politiet. Vi bør se terrorisme som først og fremmest et strafferetsligt og ikke et politisk anliggende. Men at vænne sig til fænomenet bliver nok svært. Vi vænner os også dårligt til kræft og trafikulykker. Det skal bekæmpes, men vi skal passe på, vi ikke lader os presse ud i de overreaktioner, terroristerne søger at afæske os. Vi skal udvise omtanke og holde hovedet koldt. På flere punkter kan vi gøre det bedre: At sætte radikaliserbare voldskriminelle til at sone straf med religiøse hadprædikanter burde være til at undgå. Fængsler behøver ikke at være terroruniversiteter.«
– Efter at have oplevet terrorangreb på tæt hold – jeg var til stede i Krudttønden i februar – har jeg tænkt på den hollandske filminstruktør og islamkritiker Theo van Goghs sidste ord, før han blev dolket ihjel: ’Gør det ikke! Vi kan stadig tale om det’. Men terrorister taler aldrig, gør de? Hvilken dialog kan vi føre med dem?
»Jeg har ofte talt med fængslede terrorister. Og det har slået mig, at mange efterfølgende ikke kan forstå eller forklare, hvad der drev dem. De gør sig nu klart, at de var i en psykologisk undtagelsestilstand ligesom den tyske pilot, der for nylig fløj sit passagerfly mod et bjerg. Selvmordstanker spiller en stor rolle. Selvmordet er del af den terroristiske strategi. Terroristens credo ser jeg ingen steder mere præcist indfanget end i det Brecht-citat, jeg fandt i et brev af Ulrike Meinhof: ’Afskyeligt er det at dræbe. Men ikke kun andre, også os selv dræber vi, når nøden kræver det. For denne morderiske verden kan kun ændres med vold. Som hver en levende ved’.«

