Canadisk kæmpekrammer
Stående bifald, amerikanske skuespilagenter og gode anmeldelser. Det er, hvad instruktøren Martin Zandvliet, produceren Mikael Rieks og skuespilleren Roland Møller indtil videre har fået ud af verdenspremieren på deres nye film, ’Under sandet’, på filmfestivalen i Toronto, der er en af verdens største og vigtigste
’Under sandet’ fik en flot modtagelse på filmfestivalen i Toronto, der regnes for at være den næstvigtigste efter Cannes.


 »Jeg skal nå den visning. Jeg har ti agenter, der skal ind og se Roland.«
Klokken er 11.30 torsdag formiddag, og skuespilagenten Ulrich Møller-Jørgensen står i Københavns Lufthavn og venter på flyet til Toronto. Han skal til filmfestival i den canadiske storby, hvor Martin Zandvliets nye film, Under sandet, har verdenspremiere senere samme dag. Med ind til premieren skal agenten have 10 amerikanske kolleger, der skal opleve en af hans skuespillere, Roland Møller, som spiller hovedrollen i filmen. Der er med andre ord meget på spil.
Små 15 timer senere står Ulrich Møller-Jørgensen på en bar i Toronto, hvor der afholdes reception for Under sandet. Klokken er 20.30 lokal tid, og han er i godt humør. Premieren gik strygende; de amerikanske agenter kunne godt lide filmen og Roland Møller.
»Nu skal vi bare finde ud af, hvilken af agenterne der er bedst for ham,« siger Møller-Jørgensen, hvis mest succesfulde klient, i hvert fald internationalt set, er Mads Mikkelsen, som lige om lidt skal i gang med optagelserne til Star Wars-filmen Rogue One.
Den første hovedrolle
Under sandet handler om tyske soldaters rydning af tusindvis af miner langs den jyske vestkyst lige efter Anden Verdenskrig. Det var miner, som tyskerne selv havde placeret under sandet, og som de blev tvunget til at fjerne med fare for liv og lemmer.
Roland Møller, der er i begyndelsen af 40’erne og tidligere i år modtog en Bodil-statuette for sin birolle i Michael Noers nærmest socialrealistiske gangsterdrama, Nordvest, spiller i Under sandet en hård hund af en dansk befalingsmand, der får ansvaret for en deling purunge tyske soldater, ikke andet end store drenge, og langsomt begynder at bløde op. Møller er ikke uddannet skuespiller, og dette er hans første hovedrolle, hvilket forpligter.
»Jeg prøver at lade være med at tænke over det, men jeg kan godt mærke, at folk forventer noget af mig, og at jeg virkelig skal præstere nu,« siger han.
»Det er nemmere at være outsideren, som folk ikke har nogen forventninger til. Så er det nemmere at imponere folk. Jeg vidste jo godt, at jeg kunne spille en hård fyr. Det har jeg jo gjort før og er blevet belønnet for det. Den store udfordring for mig i Under sandet var, om jeg kunne røre folk i deres hjerter og få dem til at græde. Der var en blandt publikum, som sagde til mig, ’du fik mig til at græde.’ Og jeg sagde til hende, at ’jeg er ked af, at jeg fik dig til at græde, men jeg er glad for, at jeg fik rørt dig.’ Så gav hun mig en kæmpekrammer. Det er først, når jeg mærker folks respons, at jeg tror på, at det, jeg har lavet, er godt nok. Jeg føler hele tiden, at jeg kan gøre det bedre.«
Oven på den positive modtagelse, som Under sandet har fået i Toronto, er Møller nu klar til at feste, inden det fredag morgen går løs med to lange dage med pressearbejde.
Internationalt liv
I et hjørne af den saunavarme bar står Mikael Rieks, der har produceret Under sandet, og taler med Mikkel Boe Følsgaard, som spiller en af de danske officerer i filmen. Rieks har haft alle sine film i Toronto – inklusive Martin Zandvliets to første film, Applaus og Dirch – og festivalen, der er en af de største i verden og regnes for at være den næstvigtigste efter Cannes, er for produceren på én gang et fantastisk og et udfordrende sted at præsentere og lancere en film – og en skuespiller.
Under sandet åbner tilmed et nyt filmprogram, Platform, der ifølge festivalchef Piers Handling skal sætte fokus på nogle af de lidt mindre internationale film, som kan have det lidt svært på en festival, hvor der er så mange store, engelsksprogede film og filmstjerner, i år blandt andre Johnny Depp, Matt Damon og Michael Moore.
»Toronto er en blanding af Hollywood, et kæmpe filmmarked og så publikum,« siger Rieks.
»Der sidder almindelige publikummer i salen, når man viser sin film, og det er dybt angstprovokerende. Det er en form for spænding, som er så uhyggeligt svær at kapere. Man bliver sat i spotlightet med det samme og finder lynhurtigt ud af, om filmen fungerer eller ej.«
En amerikansk aftale
Mikael Rieks fortæller, at Under sandet fik et flere minutter langt, stående bifald til premieren, og at et par gode anmeldelser var online lige bagefter.
I Screen skriver David D’Arcy således, at »Under sandet skaber øjeblikke af uhyggelig spænding i scenerne, hvor de utrænede soldater demonterer miner med hænderne, og de blodige kroppe, der flyver op i luften, når drengene fejler.«
Og i The Hollywood Reporter skriver Stephen Farber, at »på dette tidspunkt synes det måske at være svært at finde en historie fra Anden Verdenskrig, som ikke er blevet fortalt før, men den danske instruktør Martin Zandvliet har fundet en frisk og spændende vinkel på det velkendte materiale (...) filmen virker som et bevægende antikrigs-essay og som en gribende thriller«.
For Rieks som producer handler det dog ikke primært om anmeldelser.
»Forventningerne til Under sandet har været meget store. Nu er paraderne nede. Vi har afsløret os selv for verden. Og så skal filmen sælges, som vi siger. Det er fuldstændig essentielt, at vi får lukket en amerikansk aftale. Når amerikanerne køber, køber de andre. Det sikrer filmens internationale liv.«
En stolt og ydmyg instruktør
Aftenens egentlige hovedperson, filmens instruktør, Martin Zandvliet, er gået udenfor for at få lidt luft og ryge en cigaret. Det er en lun aften i Toronto, og der er masser af mennesker i gaderne. Man kan godt mærke at det er en festival for publikum, ikke bare for pressen og filmbranchen som f.eks. i Venedig og Cannes.
»Jeg har været meget mere nervøs, end jeg troede, at jeg ville være,« siger han om premieren, hvor den amerikanske journalist, som bagefter skulle interviewe Zandvliet og Roland Møller på scenen, sagde, at »hvad Steven Spielberg gjorde for hajer i Dødens gab, har Martin Zandvliet gjort for strande i Under sandet«.
»Jeg tror også, at min nervøsitet skyldes, at folk har haft store forventninger. Den var med på The Hollywood Reporters top-fem over film, man bare skulle se på festivalen. Men det var fantastisk at se folk reagere. De reagerede voldsomt. Det var dejligt at se. Den virkede også på mig. Den var voldsommere, end jeg huskede den.«
Han er stille et øjeblik, inden han forklarer, at han under det lange, stående bifald følte ydmyghed og stolthed.
»Jeg er meget, meget stolt, og jeg tænker, at det må være de forkerte, de klapper af. Det kan ikke være mig. Har man virkelig ramt nogen så meget?«
Filmfestivalen i Toronto begyndte i torsdags og fortsætter frem til den 20. september, tiff.net 
’Under sandet’ har dansk premiere til december. Stort interview med Martin Zandvliet om filmen i gårsdagens avis og på information.dk

