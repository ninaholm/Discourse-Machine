Kynismens tid, Lykkeberg



 Det lykkedes under det seneste præsidentvalg Rune Lykkeberg at forvandle journalistik til fankultur. Han heppede på Obama som en far til en ung amatør i X-Factor.
Vi har mødt ham i lufthavnen på vej til Texas i USA, hvor han igen skal skrive om valget.
– Er du stolt over begejstringen i dine artikler fra 2008?
»Begejstringen var historien om valget i 2008. Det kom bag på alle, at en politiker kunne mobilisere så stærke forhåbninger om en bedre verden. Jeg kan huske, hvordan en republikaner på CNN begyndte at græde og sagde, at det her for ham viste, hvor stort et land USA er. Jeg kunne da sagtens have sagt, at alle, der er begejstrede, er naive, for de glemmer alverdens lort. Historien var bare også, at den der trætte attitude tabte ved valget i 2008.«
– Så du gør som vinderne og træder på taberne?
»Pointen for mig var netop, at de sædvanlige tabere blev til vindere: Det var sådan i 2000’erne, at dem, der stillede sig op med et skilt, hvor der stod ’håb’, blev grinet ud som håbløse.«
– Men Lykkeberg, du glemmer fuldstændig substansen. Du taler om valget, som om det var en populærkulturel begivenhed. Hvad nu hvis håbløsheden ikke bare er en attitude, men en afspejling af de virkelig eksisterende problemer?
»Det er ikke helt forkert: Der var desværre ikke nogen direkte sammenhæng mellem Obamas evne til at skabe begejstring og hans evne til at løse USA’s store problemer.«
– Og der vælger du så begejstringen frem for politikken? Helt ærligt, hvor mange Obama t-shirts har du derhjemme?
»Jeg har ikke selv købt nogen ...«
– Men hvor mange har du?
»Ja på forskellige måder er jeg alligevel nået op på tre t-shirts. Du ved, gaver og den slags ...«
– Du skrev efter valget i 2008, at med valget af Obama var kynismens tid forbi. Nu står vi her fire år efter, og er alle blevet kynikere, fordi det ikke er lykkedes. Det var dumt sagt af en mand med idol-t-shirts og begejstringseufori ...
»Alle, der troede mest på forandring og forbedring, er blevet skuffede. Men frustration er ikke det samme som kynisme. Kynikeren kan slet ikke blive skuffet, fordi han afviser alle forventninger og forhåbninger på forhånd. Uanset hvad står den attitude efter valget i 2008 tilbage som en tarvelig indstilling – så stop lige de der spørgsmål. Stop!«
 

