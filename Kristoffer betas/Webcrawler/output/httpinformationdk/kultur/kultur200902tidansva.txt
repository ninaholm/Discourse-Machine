Tid til ansvarsfølelse
Historien om at amerikanske R.E.M. anklager danske Hej Matematik for plagiering har vist sig at være forkert. Men YouTube har ikke desto mindre haft lukket for adgangen til videoen til sangen ’Walkmand’ i en måneds tid. Det rejser alvorlige spørgsmål om YouTubes ansvar og rolle som centralt site i moderne kultur
-Hej Matematik- består af Nikolaj Rasted (bagest) og Søren Rasted. Deres Hit -Walkman- har i længere tid været blokeret på YouTube, fordi sitet mente, at det mindede for meget om et R.E.M.-nummer.


 Det er ikke første gang, og det bliver ikke sidste gang, at nogle musikere får ørerne i kopimaskinen og bliver anklaget for at have kopieret andre musikere. Men i tilfældet amerikanske R.E.M. versus danske Hej Matematik er vi blevet vidne til en af de mere bizarre sager: Balladen i dansk presse begyndte i onsdags med en pressemeddelelse fra Hej Matematiks pladeselskab og PR-bureau under overskriften "R.E.M. beskylder danske Hej Matematik for at stjæle." 
En noget populistisk overskrift taget i betragtning af, at det nok ikke var tyveri, men plagiering der kunne have været på tale. Og taget i betragtning, at det ikke nødvendigvis er sikkert, at R.E.M. overhovedet er klar over, hvad deres selskab Warner Music Group foretager sig for at forsvare deres ophavsret.
Nå, men, Hej Matematik blev angiveligt beskyldt af Warner/R.E.M. for at have plagieret R.E.M.'s "Supernatural Superserious" fra 2008 på nummeret 'Walkmand' fra samme år (som ellers bygger på en sampling af Michael Hardingers 'Walk, Mand!' fra 1981). Og der har skam også været en beskyldning om plagiering. Men den kom fra YouTube.
David mod Goliat
Den 29. december sidste år modtog Copenhagen Records følgende takedown notice fra det amerikanske site: 
" A copyright owner has claimed it owns some or all of the audio content in your video 'Walkmand - Hej Matematik'. (...) We regret to inform you that your video has been blocked from playback due to a music rights issue."
 Videoen har således været utilgængelig på YouTube i en måneds tid og er også siden blevet fjernet fra My-Space, Veoh.com og Dailymotion.com. Så det er altså den klassiske historie om David mod Goliat, som har fundet en populær fortolkning i medierne i skikkelse af de små kunstnere mod de store multinationale selskaber. Historien om hvordan de multinationale aggressivt forsvarer deres ophavsret over for værgeløse kunstnere - med store kulturelle skadevirkninger nede i fødekæden til følge. Men så enkelt er det alligevel ikke i denne sag.
R. E. M. vidste intet
Det har nemlig vist sig, at hverken Warner eller R.E.M. var klar over noget som helst. Warner Music danske chef, Mickey Lund, tog fredag til genmæle på dr.dk/nyheder og fortalte, at YouTube hverken havde informeret Warner endsige R.E.M. om dette takedown af Hej Matematiks materiale. 
"Hej Matematik er et fantastisk band, men det udnytter Copenhagen Records ved at skyde på Warner og R.E.M. Helt bevidst og uden at skamme sig, for de ved, at det ikke passer," siger Mickey Lund til dr.dk/nyheder.
Copenhagen Records har nu - efter forgæves at have kontaktet sitet - modtaget følgende besked fra YouTube: 
"The claim on your video, 'Walkmand - Hej Matematik', has been removed by WMG. Your video has been restored to its original state."
 Og videoen er ganske rigtigt tilgængelig. Men sangen er stadig utilgængelig på MySpace.
"Det viser sig nu, at en søgerobot hos Youtube tilsyneladende er skyld i, at 'Walkmand' bliver fjernet fra internettet," fortæller product manager Torben Ravn fra Copenhagen Records til Information. 
"Men det ændrer sådan set ikke ved, at vi finder det yderst tankevækkende, at et nummer uden videre bare fjernes fra i dette tilfælde Youtube og MySpace uden, at vi overhovedet bliver kontaktet på forhånd."
YouTubes herredømme
Sagen bringer således debatten om YouTubes ansvar som magtfuld formidler af moderne kultur inden for vores dronningedømmes grænser. Der har længe været kritik af det astronomisk populære sites manglende vilje til at forsvare enkeltbrugere mod krav om nedtagelse af videoer - såkaldte takedowns. YouTube er blevet en milliardforretning på almindelige brugeres såvel som multinationale selskabers upload af videomateriale, men sitet lukker også omgående for adgang til videoer, hvis de modtager en anklage om krænkelse af ophavsret fra en rettighedshaver. Der er rigtig mange dollar på spil, og som en interessant krølle på den aktuelle historie er YouTube i gang med at fjerne alt materiale, der tilhører netop Warner Music Group. Sidstnævnte har nemlig som det eneste af de fire multinationale selskaber afbrudt samarbejdet med YouTube, fordi de ikke er tilfredse med deres andel i sitets reklameindtægter. Om det har været en glitch i forbindelse med denne betragtelige nedtagningsopgave, der har ramt Hej Matematik, vides ikke.
Risiko for sagsanlæg
Det handler uanset hvad om overholdelse af den amerikanske Digital Millenium Copyrights Act. YouTube risikerer store sagsanlæg, hvis ikke de tager disse takedown notices alvorligt. Men nogle gange er de ikke bare dårligt og upræcist skruet sammen, men også decideret krænkende for private brugere. I begyndelsen af 2007 modtog YouTube således et krav om nedtagning af 100.000 videoer fra medieselskabet Viacom. Et krav som YouTube efterkom, hvorved de også kom til at nedtage hjemmevideoer, der indeholdt søgeord, som havde været i Viacoms søgelys.
Digital Millenium Copyright Act fastslår, at vis en web-hoster ignorerer en anmodning om takedown, så kan vedkommende risikere at skulle betale erstatning. Men kun hvis materialet viser sig at være krænkende. Der er altså intet krav i loven om at gøre det omgående og uden forudgående undersøgelse. Så YouTube går længere, end loven kræver. Og dermed krænker de almindelige brugere.
Kulturel magtfaktor
Nu er det så angiveligt en fejl i en søgerobot hos YouTube, der har medført fejlen i Hej Matematik-sagen. Hvis det forholder sig sådan, så er det jo også alarmerende, at en så fejlbarlig teknologi kan tage stilling i disse sager, ikke mennesker, endsige juridiske eksperter.
YouTube er en enorm kulturel magtfaktor på nettet, og alene inden for musik har sitet overhalet MySpace som verdens mest besøgte site. Med den position burde der følge et ansvar og en vilje til at beskytte retten til en fair behandling og i øvrigt til at bruge ophavsretsligt beskyttet materiale i kritiske, journalistiske og parodiske sammenhænge, som der står i den amerikanske forfatning.
Men som Hej Matematik-balladen og utallige andre takedowns af seriøst, morsomt, kulturelt værdifuldt materiale demonstrerer, så nægter verdens største musik- og videosite at beskytte sine brugere mod urimelige sagsanlæg og måske endda søgerobotters mangelfulde analyser. Som uploader under anklage er man som udgangspunkt skyldig indtil det modsatte er bevist.
 Det er tid til besindelse og ansvarsfølelse, kære YouTube. 


