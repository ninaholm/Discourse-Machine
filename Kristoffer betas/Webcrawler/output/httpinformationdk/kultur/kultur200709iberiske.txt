Iberiske fristelser
Det handler trods overskriften ikke om lystmorderiske angreb på skadedyr, men om nydelse. Tre vine fra Portugal, som for alvor er brændt igennem på det danske marked


 Efter en sommer, hvor pæne folk med ellers pæne holdninger har udviklet sig til en slags massemordere, der med salt, kogende vand, gift og skarpe instrumenter har været på udryddelsesjagt, må det være på tide at minde nationen om, at der faktisk også kommer gode ting fra den iberiske halvø.
September måned, der med lavere nattetemperatur helt af sig selv rydder ud i uønskede havegæster, er derfor dedikeret til røde, velsmagende og velduftende sager fra Portugal og Spanien. Med andre ord rødvin snarere end slimede kræ. Sæsonskiftet fra udryddelse til nydelse vil forhåbentlig få ledende politikere til at afblæse indkaldelsen af arbejdsløse til udryddelsestjeneste og samtidig sikre, at også Villy Søvndal nyder et glas vin og lader Hjemmeværnet nøjes med trafikregulering, cykelløb og andre mere traditionelle sysler. 
Mellemklassen er i top
Portugal er de senere år brændt igennem på det danske marked med en lang række flotte vine og er i stadig udvikling, og det bliver stadig nemmere at finde fine eksempler fra det knoldede land i de danske butikker. Mange af topvinene er efterhånden ublu dyre, men i den pæne mellemklasse er der masser at smage og købe sig frem til. Der er gode eksempler i den almindelige detailhandel, men et af de lande, de mange internetbutikker synes at have en vis forærlighed for, er tilsyneladende netop Portugal. 
Fra det nordlige Portugal er Churchill Estates Douro 2004 et fint eksempel på moderne portugisisk vin. Vinen er en ægte kapouw-vin, der med stor styrke fylder mund og svælg. Der er kraftig smag af peber, en flot duft af bær og meget vin at komme efter for pengene. Skal man klage over noget, skulle det være, at vinen næsten er for international og trods lokale druer som touriga nacional har et næsten californisk præg. Til 99 kroner flasken er der imidlertid ikke meget at betænke sig på, der er meget vin for pengene.
Til herrer og damer
Fra den store provins Alentejo leverer Roquevale 200o Reserva en lidt mere raffineret smagsoplevelse. Det er stadig en fyldig vin, men blidere end Churchill Estates og med en lidt lavere alkoholstyrke. På en dag, hvor der andetsteds i avisen gennemgås mindst én mandschauvinists bekendelser, kan man med nogen ret hævde, at hvis Churchill Estates er en ægte herrevin, indeholder Roquevalen mere kvindelig elegance. Begge vine repræsenterer en moderne portugisisk vintænkning, hvor smagfulde vine til det internationale marked er blevet den nye standard. Roquevalen kan med fordel åbnes et par timer før, den drikkes, og er bestemt værd at vente på.
Internationaliseringen af vinmarkedet har for længst sendt en række af de tidligere så nationale vinhuse på opkøbs- og ekspansionsrejser til andre lande. Derfor finder man også navne som Rothschild på blandt andet portugisiske flasker, i dette tilfælde en Dom Martinho 2004 fra Alentejo. Der er tale om en lidt lukket men i øvrigt velsmagende vin med masser af frugt. Farven er dybrød og helhedsindtrykket internationalt.
De tre vine er alle perfekte ledsagere til rødt oksekød eller lidt grillet lam - det eneste de med sikkerhed ikke kan anbefales til er snegle.

4/6:  Churchill Estates 2004 www.wine.dk 99 kr.
5/6: Roquevale, 2000 reserva www.vinovenue.dk 105 kr. v/12 stk.
4/6: Dom Martinho 2004 Skjold Burne butikker over hele landet 99,75 kr.

