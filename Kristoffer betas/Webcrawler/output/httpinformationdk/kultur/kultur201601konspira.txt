Vi er alle konspirationsteoretikere
Fra 9/11 til angrebene i Paris, fra ebola til Islamisk Stat: Alle større globale begivenheder inspirerer til modfortællinger fra ’truthers’, og de kan blive så altomfattende, at de overtager folks liv. Kan vores hjerner være prædisponerede til at tro på sammensværgelser, spørger ny bog
Forsøget på at få de voldsomme hændelser den 11. september til at give mening gav anledning til, at der opstod konspirationsteorier om, at den amerikanske regering stod bag angrebene.
 Arkiv


 »Jeg husker, jeg læste om Final Fantasy VII og glædede mig til filmen. Men så blev jeg skuffet, da jeg hørte, at den først ville få premiere om to år. For til den tid ville vi jo være underlagt et militærstyre.«
I 2004 sank Matthew Elliott fra San Antonio, Texas, stadig dybere ned i konspirationsteoriernes verden. Hans dragning mod den begyndte umiddelbart efter 9/11, da han var 19 år.
»At vi kunne blive udsat for et sådant angreb forekom mig helt ubegribeligt,« siger han i dag. I sine bestræbelser på at finde mening i den rystende begivenhed stødte han på den berygtede såkaldte truther-bevægelse. Truthers hylder den overbevisning, at angrebene var et inside job: Den amerikanske regering stod bag.
»I de fleste konspirationsteorier, er der altid en sammenhæng mellem alle begivenheder. Det ene fører til det andet. På den måde kom jeg til at tro på, at der fandtes en hemmelig gruppe ved navn New World Order, der sidder og trækker i alle trådene. Jeg lod mig også bilde ind, at gruppen snart ville indføre undtagelsestilstand og fratage os vores frihedsrettigheder,« siger han.
Et årti senere er Elliott, i dag 34, ’kureret’ ekskonspirationsteoretiker og har helt vendt ryggen til et verdenssyn, der postulerer, at skjulte, magtfulde kræfter er på spil for at skade almindelige mennesker.
Mønstret gentager sig
Elliotts reaktion på 9/11-chokket er ikke usædvanlig. Angrebene var så enestående, spektakulære og ødelæggende, at vi var mange, der havde svært ved at få dem til at give mening. De første forlydender var desuden forvirrende og selvmodsigende, hvilket bidrog til, at mange kom til at se på den officielle version med skepsis. Nogle hoppede imidlertid ud i forklaringer, der – hvis de var sande – ville kræve koordineret bedrag og komplotter af et svimlende og massivt omfang.
Det burde ikke overraske os spor, for mønstret gentager sig konsekvent efter enhver større global rystelse. Således også efter angrebene i Paris i november. På mindre end ét døgn, efter at terroren ramte den franske hovedstad, havde de første bloggere allerede erklæret, at det var regeringen, der stod bag – en såkaldt ’falsk flag’-operation.
Dækningen af globale begivenheder døgnet rundt betyder, at vi holdes konstant forsynet med kriser og kaos, som kræver fortolkning. Historier om tråde, som skjulte hænder trækker i, er en fast bestanddel af vores underholdningsindustri, fra Spectres Blofeld til den barokke sammensværgelse i London Spy – et af de mest populære britiske tv-dramaer sidste år, der er et skoleeksempel på den såkaldt paranoide stil.
Tempoet stiger
Der der dog ikke grund til at tro, konspirationsteorier vinder større udbredelse i vores tidsalder, siger Viren Swami, professor i socialpsykologi ved Anglia Ruskin University. $Selv om der endnu ikke er blevet forsket i det, er der mængder af anekdotiske beviser for, at troen på konspirationer har været stabil i det seneste halve århundrede eller deromkring. Hvad der har ændret sig, er den hastighed, hvormed de nye teorier opstår.
»Det ser jeg som symptom på en langt mere integreret verden,« siger han.
Internettet betyder højere tempo på stort set alle områder, hvilket giver konspirationsorienterede personer mulighed for at danne netværk og formulere deres ideer. Derimod tog det flere måneder, før der opstod alternative teorier om angrebet på Pearl Harbor i 1941.
Karen Douglas, socialpsykolog fra University of Kent, er enig: »Vores kommunikationsmønstre har ændret sig enormt på få år. Det er blevet så meget lettere for alle at få adgang til konspirative tanker, selv hvis man kun er en anelse i tvivl om sandheden af en officiel forklaring. Man kan så uden videre gå online og finde ligesindede.«
Er alle tilbøjelige til at forfalde til konspirativ tænkning, eller skal man være småtosset for at hoppe på den? Douglas vurderer, at det er mere udbredt, end de fleste er klar over.
»Nyere forskning har vist, at omtrent halvdelen af amerikanerne tror på mindst én konspirationsteori,« siger hun. »Vi taler om almindelige mennesker – den slags, vi møder på gaden.«
Tilbøjeligheder
Dette er også synspunktet hos Rob Brotherton, hvis nye bog, Suspicious Minds, udforsker de karaktertræk hos mennesker, der ifølge ham gør os modtagelige for konspirationsteorier. Han advarer mod at gøre sig til dommer, for vi har alle en rem af huden – og det med god grund: At identificere mønstre og være på vagt over for mulige trusler har trods alt hjulpet os med at overleve i en verden, hvor naturen ofte er ude efter én.
»Mange bøger om konspirationsteorier nøjes med gendrive teorierne. Jeg har valgt et helt andet perspektiv, hvor jeg slet ikke tager stilling til, om konspirationsteorier er sande eller falske, men ser på psykologien bag dem,« siger han. »Vi har alle i vores hjerner en indbygget tilbøjelighed til at søge intentionalitet, proportionalitet og bekræftelse. Disse særheder kan få os til at tro på sære ting, uden at vi gør os klart, at det er netop er denne tilbøjelighed, der gør, at vi tror på disse ting.«
»Når der sker et eller andet, som har en tvetydig karakter, kan vi blive narret af denne tilbøjelighed og derfor antage, at der var hensigt bag – at nogen må have planlagt det, at der var et slags formål med det, eller at en magt stod bag – i stedet for at tænke, at det bare var en tilfældighed eller en utilsigtet konsekvens.«
Denne intentionalitetsbias kan, hævder Brotherton, påvises allerede i den tidlige barndom.
»Hvis du spørger en treårig dreng, hvorfor en eller anden nøs, vil han sige, at vedkommende må have gjort det med vilje – at personen kan lide at nyse. Først i fire-femårsalderen begynder vi at indse, at ikke alt, som alle gør, udspringer af en intention. Vi lærer altså at tilsidesætte barnets automatiske antagelse. Men forskning viser, at tilbøjeligheden stadig findes i os i voksenalderen.«
Undersøgelser har således vist, at når folk drikker alkohol, bliver de mere tilbøjelige til at lede efter hensigter bag andres tvetydige handlinger.
»Hvis du er en på pub og nogen støder ind i dig, så du spilder din drink, og det er din første drink, tænker du nok bare, at det var et uheld. Men skulle det ske igen, efter lidt flere drinks, vil du være mere tilbøjelig til at udlægge det som en aggressiv handling.«
Som de fleste personlighedstræk, varierer graden af intentionalitetsbias i befolkningen.
»Nogle mennesker er mere modtagelige end andre,« siger Brotherson og forklarer, at der eksisterer en lille, men dog signifikant sammenhæng mellem denne modtagelighed og tro på konspirationsteorier.
’Chemtrails’ og abrikoskure
Eksterne faktorer spiller også en rolle. For Ryan, der beder om ikke at få sit efternavn nævnt, blev en enkelt karismatisk persons indflydelse afgørende: Johnny, en ven og bandkammerat, der introducerede ham til bøger og cd’er om ’verdensregeringen’ og fungerede som »en slags guru«. Han indførte ham i truther-bevægelsen og spillede samtidig musik for ham, »som jeg aldrig havde hørt før og blev meget begejstret for«.
På højdepunktet af sit engagement dyrkede Ryan, fortæller han, en bred vifte af konspirationsteorier, herunder teorien om chemtrails, ifølge hvilken de kondensstriber, jetfly efterlader på himlen, indeholder skadelige kemikalier, der kan forgifte eller underkue mennesker. Også teorien om, at aids og ebola er udviklet i regeringers forskningslaboratorier for at kontrollere befolkningen, hoppede han på, og han troede endvidere på, at månelandingerne er svindelnumre, og at et stof udvundet af abrikoser kaldet laetril var en effektiv kur mod kræft, men var blevet forbudt af sundhedsmyndighederne for at beskytte medicinalindustriens interesser.
»Jeg fik et meget anstrengt forhold til familie og venner. Det er altid dem, der elsker én mest, der presser på for at få dig til at ’vågne op’. Jeg havnede til sidst i enormt pinlige debatter og skænderier,« siger han.
Men var Ryans uortodokse overbevisninger skadelige, hvis vi ser bort fra de belastede familierelationer? Karen Douglas advarer imod automatisk at affeje konspirationsteorier som farlige.
»En mistroisk tankegang kan også føre til noget positivt. Hvis alle gik rundt og accepterede alt, hvad de fik at vide af regeringer, embedsmænd og medicinalvirksomheder, ville vi ikke være andet end en flok får.«
På den anden side kan visse teorier slå ud i skadelig adfærd. Douglas’ forskning har vist, at det at blive præsenteret for ideen om, at den britiske regering var involveret i prinsesse Dianas død, mindskede folks lyst til at engagere sig politisk. Tilsvarende var forsøgspersoner, der læste en tekst om, at klimaforandringer er et fupnummer iscenesat af forskere, der søger bevillinger, mindre tilbøjelige til at skride til handling og reducere deres kulstofaftryk. Og antivaccinenarrativer mindsker sandsynligheden for, at folk vil lade deres børn vaccinere, hvilket klart skader folkesundheden.
Gennemsigtighed
Skal vi så prøve at udrydde konspirationsteorier? En del af Brothertons tese er, at de er en naturlig konsekvens af den måde, vores hjerner har udviklet sig på. Desuden risikerer det blot at give bagslag, hvis man forsøger at modbevise dem.
»Hver gang man prøver at aflive konspirationsteorier, vil de mennesker, der virkelig tror på dem, bare tolke det sådan, at lige præcis disse bestræbelser er, hvad man skulle forvente, hvis teorien var sand,« siger han.
Swami ser ikke helt sådan på det: »Forsøg, vi har udført, viser, at det er muligt at reducere antallet af nytilkomne tilhængere af konspirationsteorier.«
Swami konstaterede, at mennesker, der var blevet stimuleret til at tænke analytisk under sproglige opgaver, efterfølgende var mindre tilbøjelige til at acceptere konspirationsteorier. Det får ham til at konkludere, at der er brug for, at uddannelsessystemet bliver endnu bedre til at undervise i kritisk og analytisk tækning.
Men ikke nok med det. Når folk har tiltro til deres ledere og repræsentanter, forstår, hvad de gør, og har tillid til, at de ikke er korrupte, vil de også være mindre tilbøjelige til at tro på coverups. Det er derfor, at også den politiske gennemsigtighed bør styrkes, hvor det er muligt – og ligesådan med gennemsigtigheden i erhvervslivet.
»Mange mennesker har svært ved at acceptere en stor organisations eller en regerings fortælling om en begivenhed, fordi de på forhånd betragter store magtkoncentrationer som utroværdige og løgnagtige,« hævder Swami.
Dommedag kom aldrig
Forbedret undervisning og ændringer i politik og virksomhedskultur ville uden tvivl hjælpe. Men konspirationsteorier kan også blive forkastet af personlige årsager. Ryans opfattelse ændrede sig, da han kom på afstand af sin ’guru’.
»Jeg mistede stort set kontakten til Johnny, da han blev gift og fik et barn,« siger han. »Han var også på vej længere og længere ind i den verden, og jeg kunne til sidst ikke følge ham i hans hjernegymnastik.«
Ryan begyndte at lede efter alternative forklaringer – mindre fantastiske, men mere plausible.
»Jeg begyndte at lægge mærke til, hvordan folk debatterede, f.eks. i præsidentvalgkampe. Jeg indså, at de her personer, der taler i floskler og generaliseringer, på ingen måde kan være snedige nok til at stå bag en global sammensværgelse med det formål at slavebinde eller dræbe mig.«
»Det var virkelig en åbenbaring. Jeg følte mig pludselig fri og meget gladere. Ingen af disse dommedagsforudsigelser gik nogensinde i opfyldelse.«
For Ryan, som dengang var 27 år, var rundturen i de bizarre konspirationers verden dermed slut. Den verden, der havde sat ham op imod onde bagvedliggende kræfter, havde samme appel som en spionthriller. Det virkelige liv var derimod langt mindre som en historie – og på flere måder også mere deprimerende. Hvilke kræfter tror han så i dag i virkeligheden har indflydelse på begivenhedernes gang?
»Det meste af det, der er galt med verden i dag – tja, jeg vil tilskrive det inkompetence og grådighed. Og mangel på medfølelse.«
© The Guardian og Information. 
Oversat af Niels Ivar Larsen

