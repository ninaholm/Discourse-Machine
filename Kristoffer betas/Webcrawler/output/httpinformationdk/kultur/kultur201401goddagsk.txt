Goddag til de skyldfri nydelser
Vi lever i en ny storhedstid for poppen. Sådan var det ikke for bare ti år siden, hvor rocken regerede. Men 10’erne er mere pluralistisk tider, og poppens ypperligste format – singlen – er blevet en seriøs udfordrer af rockalbummets særstatus
Pharrell Williams er special guest star under en Madonnakoncert i 2008 – en rolle, han har så ofte, at han måske er den essentielle singlestjerne. Han optræder på to af 2013’s største hits, Daft Punks ’Get Lucky’ og Robin Thickes ’Blurred Lines’. Nu er han aktuel i eget navn med hittet ’Happy’.


 
	Da den amerikanske musikjournalist Kelefah Sanneh den 31. Oktober 2004 i New York Times præsenterede sin nu nærmest legendariske artikel »The Rap Against Rockism«, blæste han til kamp mod et mangeårigt tyranni inden for musikformidling og musikdyrkelse. Til kamp mod den måde, hvorpå hvide mandlige kritikere og journalister hyldede hvide mandlige rockmusikere, der indspillede deres egne sange om deres egne følelser på album efter album efter album.

	»Rockisme betyder at idolisere den autentiske gamle legende (eller undergrundshelt), mens man håner den nyeste popstjerne; at man feterer punk, men dårligt kan tolerere disco; at man elsker koncert og hader musikvideoen,« skrev Sanneh dengang.

	I dag? Well, rockismen er på voldsomt tilbagetog. Der er stort set ingen rock på hitlisterne. Ideen om autenticitet er under skarp beskydning fra alle kanter. Og discoen er kommet tilbage, ikke mindst via Daft Punks bredt hyldede album Random Access Memory.

	Og herhjemme har vi haft et generationsskifte blandt anmelderne på dagbladene, samtidig med at nye medier har banet vejen for unge musikkritikere.

	Pop er ikke længere en guilty pleasure som dengang i punkdagene, hvor man skulle gemme sin ABBA-plade under madrassen. Eller dengang i 1990’erne hvor indiedrengene ikke dansede. Pop kan også sagtens være kunst. Og det er blevet bredt anerkendt, at poppens ligefremme sprog giver os mulighed for at mødes på et fælles grundlag. Poppen er blevet et slags kollektivt forum, hvor vi alle kan kommunikere og ikke kun danse og synge med, men også diskutere og finde spejlinger af køn, seksualitet, magtforhold, fantasier. Det er en mulighed for ekstatiske rollespil og overrumplende genkendeligheder.

	Vi er trådt ind i en ny storhedstid for poppen. Ikke fordi poppen er blevet bedre, men fordi stort set alle i dag lytter til pop. Den betyder simpelthen mere i dag for flere mennesker i bredere cirkler. Og det betyder også, at den bliver diskuteret fra mange forskellige vinkler.

	En monokulturel osteklokke

	Popmusikken er pluralistisk anlagt, og opgøret med rockismen har været et opgør med en monokulturel osteklokke, med en hvid, heteroseksuel, mandlig dagsorden. Også selvom pop og popformidling stadig kan være sexistisk og racistisk den dag i dag (i hvert fald hvis man skal tro sidste års ophedede diskussioner om bl.a. Miley Cyrus).

	Men brudfladerne bliver hverken ignoreret eller ligefrem latterliggjort i medierne. Det virker som om, vi er kommet et godt stykke vej siden det homofobisk og racistisk betonede had mod disco i 1970’ernes USA, der kulminerede ved Disco Demolition Night i Comiskey Park i Chicago. Her besluttede man sig for den 12. juli 1979 at sprænge discoplader i luften i pausen mellem to baseballkampe, og det endte med optøjer og kampklædt politi. Det virker i dag som en helt igennem svunden tid.

	Vi er også trådt ind i singlernes æra. Derfor anmelder Information i fremtiden fast en ugentlig hitliste, fordi et enkelt nummer i dag kan have lige så stor vægt som et helt album. Sådan var det ikke før mp3-filen. Popalbummet har i årtier været mængderabat og stordrift, men uden nogen egentlig gevinst for forbrugeren, kun for pladeselskabet.

	I ’de gode gamle dage’ kunne selskaberne lokke folk til at købe hele popalbummer, fordi begæret efter mere god pop var større end erindringen om, at man sidste gang var blevet narret til at købe et inferiørt album på baggrund af et par overlegne singler. Sådan er det ikke længere. Begæret er ikke mindre. Men alle og enhver kan høre hele albummet, før de køber det, og de kan omgående klikke videre til næste streaming, hvis de ikke kan lide, hvad de hører. I stedet for at købe en kage fuld af savsmuld, kan vi nu alle sammen fokusere på flødeskummen.

	Grove manipulationer

	»Problemet med rockisme er, at den synes at være stadig fjernere fra den måde, de fleste mennesker rent faktisk lytter til musik på. Tænker du virkelig over den falske distinktion mellem ’stor kunst’ og en ’guilty pleasure’, når du nynner med?« spurgte Kelefa Sanneh dengang i 2004.

	I dag er den rockistiske forestilling om rockalbummet som det ypperste musikalske udtryk blevet voldsomt udfordret, først via Napster, siden iTunes og i dag Spotify. Så voldsomt, at salget af album er begyndt at halte gevaldigt efter salget af singler.

	Men det betyder ikke, at al pop er lige god. På ingen måde. De grove manipulationer og de bevidstløse efterligninger fylder stadig alt for meget i popspektret.

	Derfor vil Informations anmeldere med nådesløs kærlighed revse og rose, hvad der har fundet vej op ad hitlisterne verden over.

