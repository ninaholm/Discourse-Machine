Den festglade fyr, der havde held til at få eget hus
Utroligt, hvad man som ung overkommer af arbejde, når man har bosat sig for dyrt. Til gengæld kunne man i 1970'erne glæde sig over tidsånden af fællesskab blandt beboere omkring et torv. Sådan er det ikke mere. Det bevidner én, der for 36 år siden var torvets yngste husejer og nu har boet der længst
Fra vinduerne i det lille hus på Dragørs store torv kan man iagttage, hvad de skiftende forbipasserende har gang i. Og hvordan nabohusene skifter beboere, efterhånden som årene går. Ingen af dem fra for 36 år siden er tilbage


 Der var en gang en fyr, der i en ung alder var heldig nok til at få eget hus, og den heldige unge fyr var jeg.
Efter at have slæbt min juridiske embedseksamen hjem blev jeg i 1975 blevet ansat som sekretær i Miljøministeriet. Det gav mig  en følelse af respektabilitet, som passende kunne understøttes af at være herre i  eget hus  og have skøde på det.
Så kom heldet ind i billedet. Ved en fest i min hjemby Dragør havde jeg som bordplanansvarlig sat en cand.polit.-ven ved siden af en sød pige, der lige havde fået hus i Dragørs gamle by. Hende gjorde min cand.polit.-ven fælles husstand med nogle dage efter. Pigens mor havde en bedste veninde, der hed Musse. Og Musse havde set på et lille hus i byen, som hun dog alligevel ikke ville binde an med. Så købte jeg det. Det var under oliekrisens nedtrykte ejendomsmarked. For et lille hus på byens store torv måtte jeg give 230.000 kr. Min cand.polit.-ven havde forinden regnet på min økonomi og sagt, at det lige kunne gå.
Jeg døbte huset 'Musehuset' og fik navnet på et skilt på porten. Til andre sagde jeg, at det var en dobbelt vits: Jeg ville mindes moderens bedste veninde Musse og hendes rolle i sagen  og lave et modstykke til, at et andet hus i den gamle by hed Kattehuset. I virkeligheden var det den oldgræske sagnverdens muser, jeg havde i tankerne. Jeg håbede, at navnet ville hidkalde dem over mig. Det var min far den eneste, der gennemskuede. Han morede sig over mit forsøg på at skabe skæbne ved dåb.
Ambition forpligter
Den ambitiøse betydning af 'Musehuset' forpligtede. Jeg fik den uspændende bygning, der havde indledt sit levnedsløb som udhus for naboejendommen, bragt i stand efter alle Dragør-byggekunstens regler, med kviste og det hele. Det kostede det samme som købet, regnede min cand.polit.-ven ud, da sidste regning var kommet ind. Han rådede mig til skyndsomst at øge min indkomst.
Jeg søgte job som manuduktør på universitetet. 1970'er-venstreorienteringen havde stadig sit greb, advarede venlige sjæle mig. Når jeg under ansættelsessamtalen i Studienævnet blev spurgt, hvorfor jeg havde søgt, måtte jeg for Guds skyld ikke sige noget om, at jeg stod og manglede penge. Jeg bød på ædle grunde til, at forvaltningsretten var mit kald  og fandt nåde.
Nu havde jeg tre job at passe. Jeg var nemlig også medlem af kommunalbestyrelsen, valgt af byens tværpolitiske liste. Jeg underviste på universitetet fra 0tte til ti om morgenen; så styrtede jeg ned i Miljøministeriet og ekspederede sager, hvorpå jeg ved 16-tiden susede ud til Dragør for at være med til møder i kommunalbestyrelse, udvalg, råd og nævn. Når jeg kom hjem ved 23-tiden om aftenen, satte jeg mig op i kvisten på førstesalen og rettede opgaver, som jeg skulle give mine studerende tilbage om morgenen. Samtidig skrev jeg tekster om alt muligt, både til den lokale presse og til landsaviserne, hvor kronikhonorarer den gang var synlige nok til at pynte på indtægtssiden.
Hvordan jeg overkom det altsammen, begriber jeg ikke i dag. Jeg havde også tid  megen tid, som jeg husker det  til at være med i en selskabelig klike af jævnaldrende i Dragør gamle by. I et par år rendte vi ud og ind hos hinanden, sejlede i lystbåd sammen, spiste sammen og holdt øresønderrivende fester.
Festcenter fra dag ét
Fordi jeg var en af de første med eget hus, blev huset et festcenter fra dag ét. Ja, faktisk tidligere. Allerede den vinter, totalombygningen stod på, sad vi i vintertøj på bræddebukke i råstuen, hørte transistorradio og drak øl, mens vi varmede os ved at brænde håndværkernes træpaller af i pejsen.
En varm sommeraften, da huset var færdigt, holdt vi for åbne vinduer og døre en gevaldig fest og dansede både ude og inde. På et sent tidspunkt dukkede to fiskere fra Gilleleje op. De var kommet sejlende ude i den stille nat i Køge Bugt og havde den hørt den livligste musik, og den var de styret efter, forklarede de. Det havde bragt dem til Dragør Havn og til fods op til mit hus. Vi gav dem en kasse øl, som de slæbte tilbage til deres kutter, mens jeg gruede for, hvad mine naboer havde måttet høre af festlighederne.
Så vidt jeg husker, faldt der aldrig et knubbet ord fra naboerne. De syntes måske, at det var sjov, at de var flyttet en festglad ung fyr ind. De var alle sammen ældre og havde boet i deres huse i mange år.
Jeg holdt en nabofestivitas, da ombygningen var færdig. En meget gammel kone, der boede to huse fra mit, kom med en hjemmelavet lagkage, hvor der stod: »Velkommen i vor gade.«
En gåseavler i huset skråt over for mit forærede mig et udpustet gåseæg til at hænge op. »Det er godt for frugtbarheden,« sagde han og puffede mig grinende i siden.
Spontan fællesfrokost
På sommerdage skete det, at vi torvebeboere pr. spontan indskydelse rykkede ud på pladsen med borde og stole og spiste frokost med, hvad vi nu hver især kunne diske op.
Det gav en oplevelse af at høre til og have til fælles. Følelsen af samhørighed kom også til at række bagud i tid. Naboerne fortalte mig, at der i 1930'erne i mit lille hus havde boet en bådebygger og hans kone med 13 børn. De sagde, at børnene blev lagt i skufferne. De fortalte også, at huset en gang i 1940'erne var blevet solgt for 500 kr., men ham, der havde købt, havde ikke betalt, og så havde sælgeren bestemt sig til, at det da også kunne være lige meget.
Endnu længere tilbage kom historien om mit hus til at række, da byens lokalarkivar kom og forærede mig en væglyseholder, han havde lavet som en mosaik af potteskår. Stagen til lyset udgjordes af en hank til en lerpotte. Da mit hus var under ombygning, havde lokalarkivaren foretaget arkæologisk udgravning i det gamle sandfundament. Dér havde han fundet, hvad beboere tilbage til den tidlige middelalder havde tabt på gulvet. En vildfaren kanonkugle fra Englandskrigene var også dukket op.
Det var meget bevægende. Jeg var blot én generation i rækken af slægtled, der  tabte ting på gulvet præcis det sted på jordens overflade.
Alle er væk
Det er også bevægende i dag, hvor jeg har boet i huset i 36 år. Nu er det bevægende på en anden måde. Alle mine naboer fra den gang er væk. Jeg er den, der har boet længst på torvet.
De sidenhen skiftende naboer omkring mig har jeg været på venligt nik og hils med, selv om jeg ikke altid har været sikker på, hvor de præcist boede. Ingen bringer hinanden lagkager med velkomst. Ingen spontane fælles frokoster. Tiden er blevet en anden. Tidsånden er en anden.
Stille skærsommeraftener går jeg tur på torvet. Kigger over på mit eget hus. Kigger på de andre huse. Tænker på, hvem der boede der i sin tid. Jeg er klar over, at alle huse igen vil skifte ejer på et eller andet tidspunkt, også mit.
Når jeg ser, at et af husene på torvet er til salg, griber jeg mig selv i at tænke: Nu håber jeg ikke, der flytter nogen ind, som larmer meget.



