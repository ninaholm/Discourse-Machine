30.000 uskønne personer i skønhedsland
Datingsiden Beautifulpeople.com vil definere skønhed. Den optager nemlig kun dem, der bliver stemt ind som værende smukke af de øvrige medlemmer. Indtil sidste måned, hvor siden blev angrebet, og 30.000 grimme mennesker slap gennem nåleøjet til de smukkes slarafenland


 Det skulle være en datingside for 'smukke mænd og kvinder,' hvor medlemmer blev frasorteret, hvis ikke de faldt ind under andre medlemmers definition af det gode udseende. Det var ideen, da en gruppe danskere for næsten 10 år siden åbnede beautifulpeople.com. Men i maj blev siden angrebet af en virus, og pludselig kunne alle grimme mennesker besudle de smukkes mødested. Det skriver The Guardian. Omkring 30.000 nye medlemmer fik adgang til det virtuelle slaraffenland i løbet af lidt over en måned, og det var det, der fik alarmen til at hyle hos beautifulpeople.com.
»Vi blev mistænksomme, da titusindvis blev optaget på få uger, og mange deriblandt var ikke ligefrem 'oliemalerier,« siger Greg Hodge, administrerende direktør for Beautifulpeople.com, til The Guardian. Han forsvarer sidens beslutning om at smide de uegnede ud igen.
»Vi kan ikke bare feje 30.000 grimme mennesker ind under tæppet,« siger han.
Virussen blev hurtigt døbt 'Shrek' navnet på den grønne, grimme trold fra Dreamworks-filmen af samme navn. Den angreb det software i Beautifulpeople.com, der bliver brugt til at screene potentielle medlemmer. Normalt fungerer det via et program, der tillader sidens resterende medlemmer at vurdere dem, der ønsker at blive optaget, men programmet har altså været ude af drift og har tilladt alle ansøgere at blive optaget.
En dyr omgang
At Beautifulpeople.com har været i gang med at sortere de almindelige fra dukkerne har kostet operatørerne bag siden 100.000 dollar og har skabt en bølge af raseri blandt dem, der først troede, de var smukke, men nu er røget ud på røv og albuer. Der er sågar blevet oprettet en hjælpelinje for de kriseramte forulempede. Det er dog ikke noget, der skaber røre hos de smukkes talsmand.
»Vi må stå ved vores fundamentale principper om kun at acceptere smukke mennesker. Det er det, vores medlemmer har betalt for,« siger Greg Hodge.
Hodge siger, at han er »vældig ked af det« på de menneskers vegne, der blev optaget på siden og for en kort stund troede, at de gik for at være smukke.
»Jeg har sendt dem alle en meget omhyggelig e-mail, hvor jeg prøver at være så følsom som muligt. Men naturligvis føler mange af dem, at det er lidt som et stik at være blevet bedømt som smuk og så miste den titel fra en dag til en anden.«
Irere er grimmest
Den brutale nedskæring i medlemmer er ikke den første kontroversielle beslutning fra hjemmesidens ledelse. Sidste år blev 5.000 mennesker efter jul fjernet fra siden, fordi de havde været for letsindige med den fede julemad. Det viste sig at være et mediestunt, og it-sikkerhedsbloggeren Naked Security spekulerede da også i går i, hvorvidt den nylige seance kan være et mediestunt.
I denne måned skabte siden igen debat, fordi den i en skrivelse påstod, at irere er blandt de grimmeste folkefærd i verden.
Det var baseret på, at kun ni pct. af alle irske ansøgere bliver optaget på siden. Kun 20 pct. af de irske kvinder blev accepteret, hvor tallet for svenske kvinder for eksempel er 70 pct.
Norske kvinder og svenske mænd har den største mulighed for at blive optaget på beautifulpeople.com, men både brasilianske og danske mænd er ligeledes populære, ligesom kvinder fra Island og Sverige ofte bliver fundet smukke nok.
I øvrigt søgte Information som led i researchen til serien om singlekultur om optagelse hos beautifupeople.com. Det lykkedes, og det var vi glade for. Indtil nyheden om en virus ramte redaktionslokalet ...



