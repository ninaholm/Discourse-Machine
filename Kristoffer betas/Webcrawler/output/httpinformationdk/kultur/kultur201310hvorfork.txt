Hvorfor knalder han dem ikke?
Der er sket en ændring i kønsrollerne – i hvert fald i reality-segmentet. Pigerne er udfarende og siger, at de vil have diller. Drengene er passive og giver dem ikke altid lov. Sådan var det ikke i 90’erne. Information har spurgt Steven og Shila fra ’Paradise Hotel’, hvad der er sket
 
	Den klassiske forestilling om manden som den aktive, der jager, og kvinden som den passive, der enten afviser manden eller lader sig nedlægge, er i opløsning. I hvert fald i reality-segmentet. Foto: TV3


 
	»Hvorfor helvede knalder han dem ikke?« Det var Ulven Peter – vinderen af den sjette sæson af Paradise Hotel – jeg råbte ad siddende i sofaen foran fjernsynet. Melissa og Stina, to unge og smukke piger, var blevet enige om at liste sig ind til Peter, vække ham og invitere ham med i en trekant.

	Det var i sig selv temmelig opsigtsvækkende: »Vi mangler noget diller, og alle drengene sover,« som Stina sagde. Men helt absurd blev seancen dog først, da Peter valgte at takke nej til tilbuddet. Det selv om Melissa slikkede på Stinas bryster og hoppede op og ned på hans underliv. Jeg blev faktisk en lille smule sur, kan jeg huske. På mit køns vegne. En ung knægt i begyndelsen af 20’erne skal da bare give den gas, hvis han er så ufattelig heldig at havne i den situation. Peter havde ikke problemer med at dyrke sex for åben skærm, vidste vi, så det kunne ikke være hans undskyldning. Nej, han var ikke lige i humør til det, sagde han bagefter – og trekanter, tilføjede han, var i øvrigt ikke lige ham.

	Undskyld, men sådan var det altså ikke i 1990’erne. Alt, hvad vi fyre foretog os, handlede dengang om at komme i seng med pigerne. Vi var villige til at hoppe, danse, springe, sprælle, købe drinks, spille saxofon med rumklang og massere skuldre i timevis – blot der var et spinkelt håb om, at der ville falde bare en lille smule af. Vi antog, at det var en del af pakken for det køn, vi nu en gang havde trukket. Derfor er det direkte provokerende at se ham Peter ligge i sengen og ikke lige have lyst.

	Siden jeg så afsnittet i 2010, har jeg lagt mærke til, at mønsteret går igen i flere reality-programmer. Den klassiske forestilling om manden som den aktive, der jager, og kvinden som den passive, der enten afviser manden eller lader sig nedlægge, er i opløsning. I hvert fald i reality-segmentet. I Sommer i Sunny Beach ser man fulde og kåde kvinder jagte mænd, som tilsyneladende kan gøre, som det passer dem. Det samme gælder til en vis grad Kanal 5’s Kongerne.

	Sandwichsex

	Det hidtil mest markante eksempel stammer dog fra dette års Paradise Hotel og udspiller sig mellem Steven og Shila. Shila vil gerne dyrke oralsex med Steven, og det giver hun ret tydeligt udtryk for:

	»Hvis nu du modtager i dag, er der så en anden dag, hvor jeg kan få?« siger Shila, da de ligger i sengen. »Måske,« svarer Steven og kommer så med en noget speciel tilføjelse:

	»Hvis du henter en toast eller en sandwich til mig.« Siden bliver det sådan, at Shila allernådigst kan få lov til at give Steven et blowjob – men kun hvis hun henter en sandwich.

	»Skal hun have lov til at give mig et blowjob, så skal jeg sgu også have noget at spise,« som Steven formulerer det. »Med kylling,« råber han ud ad døren, da hun kun iført bikini løber ud på hotellet efter mad.

	Men der er ikke flere sandwich:

	»Har du ikke hentet mad til mig. Så får du ikke noget,« siger Steven og vender sig væk fra Shila for at lægge sig til at sove. »Hvad jeg ikke ville have gjort for en sandwich,« siger Shila bagefter til kameraet, inden vi ser det afsluttende klip, hvor Shila giver scoringen et sidste forsøg:

	»Har du slet ikke lyst til at modtage noget som helst – jeg forventer intet til gengæld?,« siger hun.

	»Nej.«

	Og så lægger Steven sig til at sove. Jeg var målløs, da jeg så scenen. Jeg identificerede mig 100 procent med Shila. Jeg er den, der desperat har løbet rundt og ledt efter sandwich – eller hvad der nu måtte være adgangsbilletten – hele min ungdom. Til gengæld kunne jeg på ingen måde genkende mig selv i Steven, der arrogant og afvisende lå i sengen og sagde nej tak til et blowjob. Så hvad sker der egentlig med kønsrollerne?

	»Jeg kan godt lide at have kontrollen. Det skal være mig, der styrer det,« fortæller Steven Solfjeld, da jeg ringer til ham. Han er 22 år og arbejder som sælger. Om episoden siger han:

	»Jeg ved ikke, hvor sulten jeg var. Jeg kunne måske nok spise en sandwich, men det var mere for at se, hvor langt hun ville gå. Det var lidt en leg,« fortæller han.

– Men hvorfor endte du med at sige nej til et blowjob?

	»Jeg havde bare ikke så meget lyst. Jeg var ikke lige i den stemning.«

– Det må du forklare lidt nærmere?

	»For mig er det psykologiske spil det vigtigste. Når jeg har vundet det, er det ikke så vigtigt, om man rent faktisk gennemfører det eller ej,« siger Steven Solfjeld.

	Shila er mere konkret i sin lyst: »Jeg vil bare gerne dyrke sex med ham igen (de havde dyrket sex på et tidligere tidspunkt, red.). Så jeg prøver ihærdigt at få det til at ske – og bruger min kvindelighed,« siger Shila Schrøder, som er 29 år og arbejder som tjener. Hun føler ikke, at scenen med sandwichen er grænseoverskridende:

	»Jeg tænker, at det bare var sjov og ballade. Jeg lægger ikke så meget i det.

– Du føler dig ikke ydmyget?

	»Nej. Jeg går efter det, jeg vil have, og det er typisk for mig. Det synes jeg ikke er ydmygende. Hvis ikke han gider, så finder jeg da bare en anden, der gider. Jeg ved, at jeg er en pæn pige, og at der er masser, der gerne vil,« siger Shila Schrøder.

	Udfarende kvinder

	Og der er vitterligt sket ting og sager med kønsrollerne, fortæller flere eksperter – blandt andre kønsforsker Kenneth Reinicke fra RUC: »Der er helt klart ved at ske en tilnærmelse af kønnene, så de begynder at ligne hinanden mere i de her situationer. Det er blevet mere legitimt for kvinder at være udfarende, og for mændene er det blevet mere legitimt at være dem, som siger: »Jeg har ikke lige lyst«. På den måde kan man i dag trække på flere af det modsatte køns arketyper,« siger han. Samme udlægning har sexolog og forfatter og Jacob Olrik:

	»Fra kvindefrigørelsen og frem til i dag er der sket en langsom udvikling i retning af, at kvinderne er blevet mere proaktive i stedet for kun at være de passive modtagere,« siger Jacob Olrik, som understreger, at der er forskel segmenterne imellem – og at der stadig er mange steder i samfundet, hvor manden som udgangspunkt er den udfarende, mens kvinden er den passive. Men kønsrollerne er ved at blive ’forvirrede’, som han formulerer det. Jeg refererer sandwich-episoden for Jacob Olrik.

– Er det ikke påfaldende, at Shila ikke fortryder?

	»Jo. Og det lægger igen op til den maskuline seksualitet. Det at få et nej tager man ikke som et personligt nederlag. Det er ekstremt maskulint, i virkeligheden,« siger Jacob Olrik, som mener, at ændringen også kan spores i retorikken:

	»Piger er begyndt at sige: ’Jeg kneppede ham’, ’jeg skal ha’ noget’ osv. Det er noget, man normalt forbinder med mandesprog. Det er blevet mere tilladt,« siger Jacob Olrik. For et par sæsoner siden sang Samantha fra Paradise Hotel ofte sangen: »Kommer der ikke snart noget diller til mig?« og generelt er tonen hård blandt pigerne i reality-tv. Men også i virkeligheden fortæller Shila Schrøder: »Jeg tror, man er blevet mere åben om, hvad man gerne vil have. Og man tør sige det højt i stedet for at være mut,« lyder hendes vurdering.

	Passive mænd

	Omvendt har mændene tilnærmet sig en mere ’feminin’ rolle, fortæller Morten Emmerik Wøldike, der som sociolog og projektleder i Sex og Samfund ofte er ude på landets gymnasier at holde oplæg:

	»Når fyrene i stigende grad siger nej, bryder de med klicheen om fyren, der altid er på – og altid vil dyrke sex og se porno,« siger Morten Emmerik Wøldike, som ser den generelle udvikling i kønsrollerne som positiv:

	»Det er mere frihed i de der kønsspil, der foregår blandt unge mennesker. Man kan spille mere, som man selv vil, uden længere at være helt så underlagt nogle gamle forestillinger om, hvordan man skal være som dreng og pige,« siger han.

	Det oplever Shila Schrøder også. Med sine 29 år er hun gammel nok til at have iagttaget en udvikling, siden hun selv begyndte at gå i byen:

	»Jeg synes generelt, at pigerne er blevet mere modige. Før var det altid drengene, der skulle hen til pigerne. Men nu stræber pigerne lidt mere efter det – og de er klar til at give lidt af sig selv for at få det, de vil have. Man må prøve lidt, i stedet for at trille tommelfingre. Man må ind i kampen. Vi er kommet ind i kampen,« siger hun og tilføjer, at hun selv er blevet træt af at vente på initiativet fra fyrene:

	»Det gider jeg ikke længere at bruge tid på. Det sker alt for ofte, at man ikke får noget ud af det, hvis man er passiv. Måske falder man slet ikke i snak med den fyr, som man er interesseret i,« siger Shila Schrøder. De gamle kønsroller spøger dog stadig. Steven Solfjeld siger, at han »godt kan være lidt gammeldags i det«, og for ham er det ikke udelukkende positivt, hvis kvinden er udfarende:

	»Jeg synes som udgangspunkt, at det er fyren, der skal tage initiativet. Hvis pigen er for aggressiv, så kan jeg godt trække følehornene lidt tilbage – dermed ikke sagt, at det ikke kan gå begge veje, det kan det selvfølgelig, og det er også fedt, når det sker. Men en pige kan godt blive lidt for aggressiv,« siger han.

	»Hvis jeg mærker, at en pige er mere interesseret i mig, end jeg er i hende, så er det ikke sjovt længere, for så har man allerede vundet. Hun skal gerne være lidt svær at få fat i, så man skal kæmpe for det. Hvis pigen er afventende, så gør jeg selv mere,« siger Steven Solfjeld og fortæller om en aften i byen, hvor en pige hev ham ind i en baggård: »Hun hev bukserne ned og sagde, at jeg skulle knalde hende,« griner han.

– Gjorde du så det?

	»Nej.«

– Var hun ikke pæn?

	»Jo, hun var meget køn.«

– Men hvorfor gjorde du det så ikke?

	»Det skræmte mig på en måde. Vi stod i en baggård, og der var lejligheder, som man kunne se os fra. Jeg nussede hende lidt, men så stoppede jeg. Det var også lidt koldt, og det var onsdag, og jeg skulle på arbejde dagen efter. Jeg havde kun drukket to Sommersby eller sådan noget. Hvis jeg havde været stiv, havde jeg måske nok gjort det.«

