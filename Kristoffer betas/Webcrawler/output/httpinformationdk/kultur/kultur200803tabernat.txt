Tabernationen
Havde det været bedre for Danmark at blive opfattet som en del af Anden Verdenskrigs tabere? Så ville der måske ikke være gået over 60 år, før vi var klar til at se en film om Flammen og Citronen og høre om uskyldige ofre for en forvirret modstandsbevægelses drab
Historikeren Aage Trommer påviste, at de sprængninger og anden sabotage, der blev gennemført under besættelsen for at besvære tyskerne, havde en forsvindende lille militær betydning


 29. oktober 1971 forsvarede historikeren Aage Trommer sin doktorafhandling om modstandsbevægelsens jernbanesabotage under krigen. Et forsvar, der blev et sandt tilløbsstykke - op mod 1.000 mennesker mødte op, for afhandlingen havde allerede vakt en del opsigt og var blevet gjort til genstand for massiv kritik. Også i Information. Børge Outze anmeldte afhandlingen på forsvarets dag under overskriften "Doktor på kritik af jernbane-sabotagen". 
Aage Trommers arbejde påviste, at de sprængninger og anden sabotage, der blev gennemført under besættelsen for at besvære tyskerne, havde en forsvindende lille militær betydning. De tyske tropper kom frem lige meget hvor mange broer og overskæringer, der blev ødelagt. Mens afhandlingen blev rost i forskerkredse affødte den et ramaskrig i offentligheden. Børge Outze skrev om afhandlingen: "Det er altsammen meget, meget lærd. Måske var det godt, sabotørerne ikke prøvede at erhverve sig så megen viden - så havde de læst lektier, til krigen var forbi. Og 'de andre virkninger' af jernbanesabotagen var nu ikke til at kimse ad."
I historikerkredse er den ophidsede debat omkring Aage Trommers afhandling berømmet, fortæller professor emeritus Claus Bryld, der blandt andet har skrevet Besættelsestiden som kollektiv erindring i fællesskab med Anette Warring. 
"Forfølgelsen af Aage Trommer var et godt eksempel på, at forskningen var nået længere, end befolkningen var klar til. Her var den nationalpatriotriske grundfortælling stadig dominerende, og selvom Aage Trommers arbejde var solidt og holder den dag i dag, så udløste det en hetz, blandt andet ført af Jesper Langballe, der på det tidspunkt arbejdede for Jyllands-Posten. Aage Trommer dekonstruerede myterne om jernbanesabotagerne, og det kunne man ikke acceptere. Mange af modstandsbevægelsens veteraner blev mobiliseret."
Andre fortolkninger
Mens Aage Trommer forsvarede afhandlingen, blev der lagt blomster i Fredericia ved mindestenen for de DSB-folk, som saboterede tysk trafik. Lektor i historie ved RUC Claus Bundgård Christensen fremhæver også Aage Trommer-eksemplet for at eksemplificere, hvor langt vi siden er nået i vores erindringsbearbejdelse af besættelsen.
"De seneste 10 år er der sket en del. I takt med at mange af modstandsbevægelsens talerør efterhånden er væk, så bliver der også åbnet for andre fortolkninger. Alene det at man kan lave en film i dag om Flammen & Citronen siger noget om, at vi har fået et andet forhold til besættelsen. Det ville have været fuldstændigt utænkeligt for 10 eller 20 år siden. På den måde er der sket et skred i det traditionelle syn," siger han.
Claus Bundgård Christensen har selv bidraget til forskning i hidtil urørte emner fra besættelsestiden. Blandt andet har han sammen med to kolleger skrevet bogen Under hagekors og Dannebrog - danskere i Waffen SS. 
Lukkede for diskussion
En bog som Claus Bryld henviser til, når han karakteriserer den nyere forskning: "For eksempel afsløringerne af Riffelsyndikatet og F.L. Smidths brug af slavearbejdere i Estland og vores behandling af tyske flygtningebørn og de mere nuancerede beretninger om de østfrontfrivillige. Alt dette har relativeret den overordnede grundfortælling, som er meget forsimplet: Vi gjorde modstand og befriede os selv. Modfortællingerne har ført til større åbenhed, for det karakteristiske ved grundfortællingen var jo, at den lukkede af for al diskussion, og man kunne ikke sætte spørgsmålstegn ved, om den var rigtig eller forkert," siger Claus Bryld.
Claus Bundgård Christensen mener også, at forskningen har bevæget sig langt, men nogle gange måske lidt for langt: "Vi har fået et efterhånden mere nuanceret syn på besættelsen, faktisk kan det nogle gange komme til at kamme helt over. I den optik bliver vi nogle gange opfattet som sådan en stor medløbernation, som har noget ekstraordinært at skamme sig over i forbindelse med besættelsen, og det mener jeg også, at man skal passe på med. Det er en balance," siger han.
At opfattelsen kan bevæge sig helt over i den anden grøft er en modreaktion, tror Claus Bundgård Christensen, en modreaktion i forhold til den lukkethed og den utroværdighed, der har omsluttet grundfortællingen om Danmark som modstandsnation. Claus Bryld mener, at Danmark kunne have haft godt af denne udvikling langt tidligere.
"I slutningen af 40'erne var grundfortællingen mægtig god, fordi vi skulle med i Nato. Den 'viste', at vi havde kæmpet, og Danmark blev da også anerkendt som allieret nation. Men Danmark kunne med en vis ret være blevet udpeget som tabernation af de allierede pga. samarbejdspolitikken de første mere end tre år. Tænk på Antikomintern-pagten osv. Lad os forudsætte, det var sket. Ville det måske i virkeligheden have været bedre for dansk selvforståelse? Måske ikke på kort sigt, men på lidt længere sigt, fordi der så ikke havde været hele den der selvforherligelse, og vi havde været nødt til at hive skeletterne ud af skabet lang tid før, vi gjorde det. Jeg vil mene, at vi har gjort det de sidste 10 år, men det er jo også over 50 år efter. Tysklands taberstatus har betydet, at de næsten selvpinerisk er gået til deres fortid, og det er egentlig bare blevet stærkere og stærkere. Man kan ikke åbne en tysk avis den dag i dag, uden at der et stort selvopgør på grund af de forbrydelser, de begik i 30'erne og under krigen. Nu har danskerne jo ikke begået store forbrydelser, men der er alligevel kommet noget frem, som vi har godt af at se i øjnene," siger Claus Bryld.
Positiv diskussion
Hvis Danmark var blevet stemplet som tabernation, så havde dette opgør med grundfortællingen måske heller ikke været reduceret til historikerkredse, men haft gennemslagskraft i hele offentligheden. Her tror både Claus Bryld og Claus Bundgård Christensen stadig, at grundfortællingen er meget udbredt, og først nu er historikere blevet mere opmærksomme på formidlingsaspektet, så forskningen når ud til flere. Dér har fiktionen langt større gennemslagskraft.
"Det er klart, at en film vil blive set af mange mange flere mennesker end der er folk, der vil gå på biblioteket og låne en bog, jeg har skrevet om besættelsen. Men der en spinovereffekt på os historikere. Jeg fulgte Edderkoppe-serien, som Ole Christian Madsen lavede om den danske sortbørsmand Svend Aage Hasselstrøm med stor interesse, fordi jeg skrev en afhandling om sortbørshandel, og da kunne jeg da mærke, at den serie affødte en stor interesse for det emne, jeg arbejdede med. Det fungerer fint sammen," siger Claus Bundgård Christensen.
Claus Bryld opfatter det som positivt, hver gang diskussionen om besættelsestiden blusser op, men den gør det for det meste kun, "når nogen bander i kirken", som Aage Trommer gjorde det. 
"Fiktionen kan have stor betydning i den sammenhæng, men kun hvis den viser en ny vinkel og udfordrer grundfortællingen. Hvis den ikke gør det, er det ligegyldigt i forhold til den kollektive erindring og diskussionen om den. Så opretholder den jo bare grundfortællingen. Forstærker den måske ligefrem, og set i forhold til det brede publikum, en sådan film når ud til, så kan det godt komme til at tage endnu længere tid, før den mere nuancerede version af besættelsen slår igennem i den almindelige offentlighed," siger Claus Bryld.


