En balancegang mellem kunst og kommercialisme
Det handler om at lave gode og kunstnerisk stærke film, hvis man vil udtages til filmfestivalen i Cannes, men det handler også om at lave film, der passer til festivalen, beskæftiger sig med den verden, vi lever i, og om at finde det rigtige selskab med de rigtige forbindelser til at sælge ens film
Cannes er i stand til at tage kunstnerisk stærke, men publikumsmæssigt smalle film og give dem en eksponering, som gør, at de bliver mere kommercielt egnede, end hvis de ikke havde haft den platform, siger acob Neiiendam, chef for den danske spillefilmfestival CPH PIX.


 
	Efter premieren på sin første spillefilm, Gitarrmongot (2004, Guitarmongolen på dansk), tog den svenske filminstruktør Ruben Östlund en beslutning: Hans næste film skulle udtages til filmfestivalen i Cannes. På den måde ville de svenske kritikere være tvunget til at tage filmen og ham seriøst.

Gitarrmongot havde nemlig delt anmelderne i to lejre, siger Östlund i telefonen fra Göteborg, hvor han bor og arbejder: Dem, der godt kunne lide filmen, og dem, der slet ikke kunne fordrage den.

	Det var hårdt for den da 30-årige instruktør. Men han tænkte, at hvis nu den næste film kom til Cannes, ville det give den en slags forhåndsgodkendelse, som kunne neutralisere modtagelsen derhjemme i Sverige.

	Da Östlund, sammen med sin producent og medmanuskriptforfatter, Erik Hemmendorff, offentligt meldte ud, at målet var, at deres næste film skulle til Cannes, turde investorerne ikke andet end at sige ja til projektet. Det kunne jo være, det lykkedes, forklarer instruktøren, som tilmed oplevede, at hans egne kvalitetskriterier blev skærpet af at have så store ambitioner.

	Et internationalt gennembrud

	»Man ved, at det er en af de sværeste filmfestivaler i verden at komme med på, og bare det at have sådan en målsætning medfører, at man hele tiden sørger for at skærpe sig og gøre det bedre. ’Er det her godt nok til at komme med på festivalen? Kan vi gøre det endnu bedre?’ Det var næsten ligesom at være med i en konkurrence eller et idrætsstævne,« siger Ruben Östlund.

	Hans nye film, der fik titlen De ufrivillige (2008), blev da også udtaget til den prestigefyldte sideserie, Un Certain Regard, hvor filmfestivalen i Cannes kaster et særligt blik på nye, spændende talenter og film. Det betød et internationalt gennembrud for filmskaberen, der i sine film tager det berøringsangste, politisk korrekte svenske velfærdssamfund – og den vestlige verden – under bidsk og sorthumoristisk behandling.

	I 2011 blev instruktørens tredje film, Play, også vist i Un Certain Regard, og i år er han for tredje gang med i konkurrencen med Turist. Takket være Cannes er han blevet en af verdensfilmens uomgængelige skikkelser, hvilket understreger den betydning, den franske filmfestival har for alverdens filmskabere, ikke mindst fordi den balancerer så dygtigt mellem kunst og kommercialisme og filmkunstnere og filmstjerner og tiltrækker opmærksomhed fra journalister og filmfolk fra hele verden.

	En form for attitude

	»Filmfestivalen i Cannes er den vigtigste i verden for en bestemt type film, kunstfilmen, som heldigvis stadig bliver produceret,« siger Jacob Neiiendam, chef for den danske spillefilmfestival CPH PIX. Hvert år er han eller programchef Thure Munkholm i Cannes for at se og vælge film til CPH PIX’ program.

	»Det er en af de få filmfestivaler, som har så stramt kurateret et program, et program, der som udgangspunkt alene handler om filmenes kvalitet. Cannes er i stand til at tage kunstnerisk stærke, men publikumsmæssigt smalle film og give dem en eksponering, som gør, at de bliver mere kommercielt egnede, end hvis de ikke havde haft den platform. Det er sindssygt vigtigt for den enkelte film og for filmen som kunstart, at man siger, at film kan andet end bare underholde, at film kan være kunst.«

	Men selv om det i høj grad handler om kunst i Cannes, kan man også nå langt med en bestemt attitude og indgangsvinkel til det at lave en film, forklarer Ruben Östlund, der efter eget udsagn designede De ufrivillige til Cannes.

	»Cannes står for en vis form for attitude, og så er de film, som er med på festivalen ofte gode. Men man er også nødt til at være spekulativ og overveje, hvad det er, der gør sig bedst i det rum, som Cannes er. Man kan ikke bare håbe, at ens film kommer med. Filmene i Cannes ser ud på en bestemt måde, og det er også noget, man må have med i sine beregninger.«

	Spekulation med indhold

	Det er ligesom med al anden kommunikation, understreger den svenske filmskaber, og punkterer den romantiske forestilling om, at der ikke i den mere kunstneriske del af filmbranchen også foregår en vis manipulation og spekulation i virkemidler og publikum.

	»Når jeg taler med dig, anvender jeg bestemte ord og et bestemt toneleje for at overbevise dig,« siger Ruben Östlund.

	»Det samme gør man, når man laver film. Film stiller sig jo an på den måde, som man selv synes virker ægte og vigtig, og det er jo også en form for spekulation. Så kan man fylde den spekulation med mere eller mindre vigtige emner. Man kan jo spekulere i et biografpublikum: ’Nu vil jeg have mange mennesker til at se denne film.’ Eller også kan man spekulere i indholdet: ’Jeg synes, at det er vigtigt at beskæftige sig med dette emne.’ Enten fylder man spekulationen med noget, som man synes er vigtigt, spejler samtiden og rejser spørgsmål, eller også fylder man spekulationen med noget, der handler om økonomi. Det handler mere om at gøre dét, end om hvorvidt en kunstner kan tillade sig at være spekulativ eller ej.«

	Kunstfilm kan også være en genre i sig selv, og man er nødt til at gøre op med den automattænkning, der siger, at kunstfilm pr. definition er gode, mener Ruben Östlund: »Filmene kan ligne hinanden og være totalt livløse. En bestemt indpakning gør, at vi tror, der er tale om vigtige film. Men vi er sgu nødt til at se på indholdet, om det er noget, der flytter noget.«

	Salgsselskab med muskler

	Har man så lavet en god film, som handler om noget væsentligt og endda fortæller om det på en original måde – hvilket man faktisk kan sige om alle Ruben Östlunds film – har man en chance for at komme i betragtning til en af de forskellige programserier, der tilsammen udgør filmfestivalen i Cannes.

	Siden kan man øge sine chancer ved at alliere sig med den rigtige salgsagent; enten én med magt i form af mange i forhold til Cannes store og vigtige film eller én med en sikker smag og en sans for kvalitet, som festivalen stoler på og lytter til. I Cannes vil det ofte være en fransk salgsagent, på filmfestivalen i Berlin en tysk.

	»Der er en urørlig top 20 af filmskabere, som kommer i hovedkonkurrencen i Cannes, når de har lavet en ny film,« siger Jacob Neiiendam og nævner Mike Leigh, Lars von Trier, Dardenne-brødrene, Michael Haneke, Coen-brødrene, Aki Kaurismäki, Ken Loach, David Cronenberg – de gamle mænd, som han udtrykker det – som oplagte eksempler.

	»Det er fint, og det giver god mening for festivalen og for filmskaberne. Men så er der også plads til en lang række mindre kendte, men lige så interessante filmskabere, og vil man gerne være blandt dem, er det alfa og omega at ligge hos et fransk salgsselskab, der har nogle muskler og et katalog af store titler, der kan trække mindre titler med sig.«

	Et bedre efterliv

	Det handler ikke om, at filmfestivalen i Cannes af politiske årsager vælger dårlige film, understreger Jacob Neiiendam.

	Men festivalen bag skal prioritere i et stort felt af gode film – programlæggerne på hovedprogrammet ser mellem 1.500-2.000 titler hvert år – og et salgsselskab, der også repræsenterer Lars von Trier, Michael Haneke eller Coen-brødrene, har en større chance for at få placeret nogle af sine mindre film på festivalen. Ikke nødvendigvis i hovedkonkurrencen, men i hvert fald i et af de andre officielle programmer.

	»Man skal holde sig for øje, at selv om der fra mediernes side er et til tider overdrevet fokus på hovedkonkurrencen, så er det at blive udvalgt til Cannes et stempel i sig selv, som betyder, at en film får et bedre efterliv,« siger Neiiendam.

	»Det er det bedste sted for en film at indlede en international karriere. Det betyder ikke så meget, at ens film næsten ikke er blevet set i Cannes; bare det at man er blevet vist på festivalen, er fint. Det betyder, at andre festivaler som f.eks. vores vil sikre sig, at de har set alt, der har været i Cannes. Og så har man jo allerede stillet sig foran i køen i forhold til alle de film, der er blevet afvist. Det er et spørgsmål om tid for både købere, andre festivaler og kritikere. Man kan ikke nå at se alt, men et stempel fra Cannes betyder, at man prioriterer en film.«

	Ruben Östlund og Erik Hemmendorff tog kontakt til franskmanden Philippe Bober, da de skulle ud i verden med De ufrivillige. Han kunne lide filmen og blev både medproducent og filmens salgsagent.

	Bobers salgs- og produktionsselskab, Coproduction Office, er ikke et af de største af slagsen, men det er vigtigt, fordi Bober er så respekteret en mand. Hans film har stort set kun premiere på filmfestivalen i Cannes, og ifølge Jacob Neiiendam er franskmanden dygtig og i besiddelse af en meget klar, målrettet og eksklusiv filmsmag, som programlæggerne i Cannes ikke kan sidde overhørig.

	»Han interesserer sig for film ud fra et kunstnerisk aspekt og de tanker, man kan sætte i gang med filmen,« siger Östlund.

	»Det ved de i Cannes, og når han kommer og præsenterer en film, har han et bedre udgangspunkt end så mange andre. Men det er jo også vigtigt, at han kan lide filmen. Når så først Cannes har set og udvalgt en film, er der også en prestige for dem i, at de tidligt har fået øje på en instruktør, og derfor sørger de også for at se, hvad den instruktør laver sidenhen.«

	Man skal råbe højt

	Et andet salgsselskab, som gennem de seneste mange år har været tilstede på filmfestivalen i Cannes, er danske Trust Nordisk, som ejes af Zentropa og Nordisk Film og blandt andet har film af Lars von Trier og Susanne Bier i kataloget.

	»Hvis man ikke er til stede i Cannes, kan man lige så godt lade være,« siger Rikke Ennis, direktør for Trust Nordisk. »Så skal man bare blive hjemme og tænke på det danske marked. Hvis man vil noget internationalt, er man i Cannes. Og hvis der er købere og distributører og festivaler, som ikke prioriterer at komme til Cannes, så tænker man lige en ekstra gang, om det er værd at lege med dem. Det er et underligt signal at sende ikke at være i Cannes.«

	Ud over Biers kommende film, En chance til, har Trust Nordisk også Kristian Levrings western, The Salvation, med til Cannes i år. Og der er ingen tvivl om, at det hjælper på interessen for Levrings film – og salgsselskabets øvrige film – at den er med i festivalens hovedprogram, dog ikke i konkurrence.

	»Der er mange film, der konkurrerer om opmærksomheden i Cannes, og derfor skal man råbe højt for at blive hørt,« siger Rikke Ennis.

	»Det, at The Salvation er med i det officielle program, betyder, at vi kan skabe noget ekstra opmærksomhed. Og det er alt sammen noget, vi regner ind i en kampagne for Trust Nordisks titler. Hvordan kan vi løfte de øvrige titler frem på baggrund af en film, der bliver fremhævet, fordi den er blevet udvalgt til Cannes?«

	Krydsbestøvningen mellem kunst og kommercialisme er grunden til, at Ruben Östlund godt kan lide filmfestivalen i Cannes. Det skaber en speciel stemning og et tryk, der kan mærkes, siger han.

	»Det er en balance, som kun få andre steder lykkes lige så effektivt. Der er noget attraktivt ved hele Cannes-cirkusset. For hvert år, jeg deltager i festivalen, kan jeg også mærke, at der bliver en større mediebevågenhed omkring min person og mine film. Der er distributører fra hele verden i Cannes, hvorfor man har et godt udgangspunkt for at sælge filmen. Økonomisk betyder det, at det er lettere at få støtte – filmskabere er jo støttemodtagere. Det er jo ikke, fordi man arbejder i en kommerciel branche.«

	Der er dog én ting, som irriterer den svenske filminstruktør: At hans nye film, Turist, ikke er blevet udtaget til hovedkonkurrencen og som de to forrige film må ’nøjes’ med Un Certain Regard. Han føler selv, at filmen er god nok til det, selv om det kan være farligt, fordi der er så meget fokus på og forventninger til filmene i hovedkonkurrencen, at nogle af dem bliver flået i stykker af kritikerne.

	»Vi gik efter hovedkonkurrencen, men det lykkedes ikke,« siger Östlund og overvejer, om det ville have hjulpet med nogle verdensberømte skuespillere, som alle journalisterne gerne vil skrive om. Som for eksempel George Clooney.

	»Det er helt sikkert – men jeg tror ikke, at George Clooney kunne have gjort det lige så godt som Johannes Kuhnke, der spiller hovedrollen i Turist.«

Filmfestivalen i Cannes begyndte i går, og Informations filmredaktør er på plads i det sydfranske. 

Følg med i avisen, på information.dk og på Twitter: @monggaard

