Manden bag Mads



 – Christian Monggaard, tidligere i dag skrev du på Twitter, at du var stolt af, at Mads Mikkelsen skulle spille kannibalen Hannibal Lecter i en ny, amerikansk tv-serie. Hvorfor er du ligefrem stolt?
»Åh jo, jeg føler, at jeg har en vis andel i Mads’ succes.«
– Var det også derfor, at han–som rapporteret i Politiken–hilste personligt på dig til pressemødet i Cannes, da han havde vundet en Guldpalme for sit skuespil i Thomas Vinterbergs ’Jagten’?
»Det skal jeg ikke kunne sige. Det er jo ikke, fordi jeg mener, at Mads skylder mig noget … men jeg har da gjort, hvad jeg kunne for at fremme hans karriere og bringe ham dertil, hvor han er i dag.«
– Hvordan har DU kunnet fremme hans karriere?
»Jo, ser du, det er en lang historie, som begynder i 2003 på en filmfestival i Rusland, hvor jeg modtager en pris på Mads’ vegne for De grønne slagtere. Siden har vores skæbner så at sige været forbundet. Jeg har sågar skrevet en lille bog om den succesfulde Anden Verdenskrigs-film, Mads spiller hovedrollen i …«
– ’Hvidsten Gruppen’?
»Nej, nej, nej! Ole Christian Madsens Flammen & Citronen. Sidste år i december fulgte jeg i Berlin i hælene på Mads, der skulle have en vigtig ærespris til European Film Awards, og skrev om det til avisen. For et par måneder siden lavede jeg et stort interview med ham om rollen som Struensee i En kongelig affære. Og fra Cannes i maj skrev jeg meget positivt om Jagten og Mads’ præstation i filmen–og se, han vandt en pris. Det er da ikke tilfældigt. Det er alt sammen led i en større strategi.«
– Men er det ikke Mads Mikkelsens hans agent, der bestyrer hans karriere?
»Jo jo, den forretningsmæssige og administrative del af den. Der er brug for sådan nogle velansete skribenter som mig, der kan skrive om Mads, pumpe ham op, så at sige, så omverdenen bliver opmærksom på hans ubestridelige talent.«
– Men det klarer han vel selv ved at gøre det godt i de film, han medvirker i!?
»Ja ja, men uden mig til i Information at skrive om Mads ville Hollywood f.eks. ikke have fået øje på ham. Nu øjner jeg en Oscar.«
– De læser da ikke Information i Hollywood.
»Jo da. Information læses verden over.«
– Men sætter du ikke din integritet og uafhængighed over styr ved at skrive Mads Mikkelsen op på den måde?
»Selvfølgelig gør jeg ikke det.«
– Hvorfor ikke?
»Fordi … nej, nu har jeg ikke tid til at tale mere. Farvel.«

