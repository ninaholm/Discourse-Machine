Læserbreve

Vrede. Fra Tyskland var vi for nylig heldige nok til at få 'Axolotl Roadkill' af Helene Hegemann. Copy-pasted eller ej, der er vrede, skriver en læser.


 Hører vi den vrede stemme?
Helle Büchler-Friis, læser KA i litteraturvidenskab, København
I den senere tid har den vrede stemmes manifestation i musik og litteratur været tema her i disse spalter. Et spørgsmål, der ikke er blevet stillet, men som må være et af udgangspunkterne for debatten er: Kan vi overhovedet høre den vrede stemme, når den påkalder os?
Slavoj Zizek opererer i bogen Violence med bl.a. to begreber: nemlig »action«, den eventprægede, voldelige/vrede handling, der kortvarigt har vores opmærksomhed og efterfølgende lægges bag os, og »act«, der omvendt tilkendegiver en vred handling, der ikke bare opsluges i mediestrømmen, men hvis kilde bærer kimen til noget større, muligvis systemomvæltende. Forskellen mellem »action« og »act« er altså i sindelaget og ikke nødvendigvis mulig at afkode i udtrykket. Men hvordan kan vi så kende forskel? Den stemme, der raser, insisterer eller råber, må og skal være i stand til at trænge ind til os. Det betyder 1) at der er et specifikt, defineret budskab, og 2) at udtrykket/stemmen formår at adskille sig fra den almene polyfoni af stemmer. I dagligdagen blandes nyhedsindslag om oprør, katastrofer, demonstrationer, terrorangreb med alskens underholdning af mere eller mindre voldsom karakter.
Man skal være en formidabel lytter for i den sammenhæng at høre en vred stemme skille sig ud fra de andre stemmer. I tv-mediet fortaber sig både pkt. 1 og 2. Men måske kan musikken og litteraturen stadig formidle vreden? Et aktuelt eksempel er Thomas Thurahs artikel i Politiken den 30.10.2010, hvor han efterlyste at høre vrede stemmer fra ghettoerne. Det er nærliggende her at tænke på rap, stemmen fra den amerikanske ghetto. Men det er nok et uomgængeligt faktum, at der skal mange år på ghettobagen til, før vreden får en stemme, der når de litterære højder, der giver avisomtale. Når det er sagt, mener jeg nu ikke, at vreden er mere end et par klik væk. Jeg kan anbefale Suspekt med f.eks. »Nulpunktet« og »Prima Nocte« til dem, der efterlyser vred tekst.
Fra Tyskland var vi for nylig heldige nok til at få Axolotl Roadkill af Helene Hegemann. Copy-pasted eller ej, der er vrede. Stemmen er intens og vedholdende, hvilket giver den »act«-kvaliteter. Den eneste indvending er, at den er mulig at afskrive som produkt af uheldig opvækst, kombineret med omsorgssvigt i teenageårene. Intet som lidt god terapi og en ordentlig afvænning ikke kan rette op på senere hen.
Anderledes står det til med intensiteten i den stemme, Imre Kertész lader os høre i Kaddish for et ufødt barn. En stemme, der insisterende og uophørligt taler til os, af en erfaring, der bærer hele den vestlige verdens åg på sine tålmodige, uafbrudt talende skuldre. Jeg-personen er, som Kertész selv, overlevende fra Auschwitz og taler til os om den menneskelige omkostning ved at overleve overlevelsen. I Violence fremfører iek, at drivkraften bag en sand »act« er den »guddommelige vold«, der kan omstyrte og indstifte nye verdensordener. Det er ikke så lidt endda! Og igen er spørgsmålet, om vi overhovedet kan høre volden og vreden, eller om den glider ind i hverdagens evige action-strøm. En stemme, der skal nå os, må kunne omgå vores indre mediefilter.
Hvorvidt Kertész' stemme er en sådan, må den enkelte læser gøre op med sig selv. Hvad den mangler i verbale splatterudbrud, besidder den i intensitet. Den kræver læserens opmærksomhed, i lighed med et menneske, der sidder over for os, fastholder vores blik og samtidig taler lige præcis lavt nok til, at vi må anstrenge os for at lytte. Den stemme, der drives af tab og vrede, flyder uophørligt ind i os, uden om al filtrering, som en mental tinnitus, der ikke lader os i fred.
Lille sorte Sambo hører til i 1800-tallet
Rikke Andreassen, lektor, ph.d., Malmø Universitet
I Magasins onlineshop var børnebogen Lille Sorte Sambo indtil for et par dage siden markedsført som et »julegavehit«. Den kendte britiske børnebog fra 1899 af Helen Bannerman er som så mange andre bøger fra den tid kendetegnet ved en fremstilling af sorte mennesker som dumme og naive. Tegningerne er i tidens trend typiske i deres karikerede fremstilling af de sorte som mennesker med store læber, stort hår og tendens til underbid. Navnet »Sambo« blev gennem 1800- og 1900-tallet brugt som det stereotype kaldenavn for sorte i USA, og navnet forbindes i dag med en nedladende holdning til sorte. På samme måde som betegnelserne »nigger« og »neger« anvendes betegnelsen »Sambo« derfor ikke længere i USA og Storbritannien. Magasin skrev om bogen:
»Lille Sorte Sambo er så indtagende, at småbørn øjeblikkeligt falder for dens charme. Læs den for Deres børn og De vil opleve den virkelige henrykkelse.« En række lande publicerer ikke længere bogen, da man ikke mener, at det er konstruktivt at fastholde denne fordomsfulde fremstilling af ikke-hvide mennesker i vores tid, mens andre lande har ændret tegningerne og teksten, så den er mindre fordomsfuld. Derfor kan det undre, at Magasin havde valgt denne bog som et af årets »julegavehits« og mente, at den er charmerende og ville frembringe henrykkelse hos børnene. Hvad er det for en henrykkelse, der er tale om? Det er næppe de mange danske børn af forældre eller bedsteforældre fra Pakistan eller Somalia, der vil blive henrykte? Og det er vel ikke hensigtsmæssigt, at danske børn skal henrykkes over at se ikke-hvide børn fremstillet på denne måde? Ja, det er en børnebog, og ja, den er gammel, og tiden var en anden, da den blev skrevet i 1899. Men børnelitteratur er som alle kulturprodukter ikke neutrale. De lærer vores børn om verden og andre mennesker. Er det denne fordomsfulde verdensforståelse, vi gerne vil give videre til vores børn? Både forlag og salgssteder som Magasin har et ansvar for, hvilke produkter vi giver vores børn, ligesom kunderne selvfølgelig har det. Det er derfor med stor glæde, at jeg har konstateret, at Magasin efter henvendelse har fjernet bogen fra sin onlineshop. Det er dejligt at erfare, at Magasin lever op til sit ansvar og er kommet ind i det globale og multikulturelle Danmark anno 2010. Nu venter vi bare på, at andre salgssteder følger efter. Kom nu boghandlere og butikker - det vil jo være et virkeligt julehit, hvis I alle fik solgt ud i lagerne af fordomsfulde børnebøger og begyndte at sælge lidt mere tidssvarende litteratur.


