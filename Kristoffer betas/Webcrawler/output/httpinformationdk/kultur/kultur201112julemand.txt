Julemandens by — sådan da
Siden ’Nissebanden i Grønland’ første gang blev vist i 1989,  har initiativrige borgere brandet den sydsjællandske by Holme-Olstrup som ’Julemandens by’ — med busture, nisseskulpturer  og en julebutik. At Nissebanden rent faktisk er optaget i Slaglunde, betyder ikke det store, fortæller byens tidligere borgmester,  Ove Larsen — som selv er autoriseret julemand


 En strid vinterblæst fejer op gennem Stationsvej i Holme-Olstrup øst for Næstved. På venstre hånd, hvis man kommer oppe fra Uno-X-tanken på Landevejen, ligger gadekæret — et slags centrum i den lille sydsjællandske by.
Her står Ove Larsen, der frem til 2004 var socialdemokratisk borgmester i den daværende Holmegaard Kommune, som havde Holme-Olstrup som midtpunkt. Da julekalenderne Nissebanden i Grønland — som i år bliver genudsendt — første gang blev vist på tv i 1989, var Ove Larsen og den daværende borgmester ikke sene til at gribe chancen. Holme-Olstrup var fra da af ’Julemandens by’.
»Holme-Olstrup var ’Julemandens by’ lige med det samme,« siger Ove Larsen, som altid har været fascineret af julen — og i dag er autoriseret julemand i Dansk Julemands Laug.
Ved siden af ham står en stenstatue af nissen Lunte — alias skuespilleren Flemming Jensen og kigger ud over gadekæret.
Lunte er iført halstørklæde og nissehue med påskriften »Julemandens by Holme-Olstrup«. Huen og halstørklædet kommer på hvert år, når byens borgere søndagen inden første søndag i advent går i julefakkeloptog fra forsamlingshuset til gadekæret.
Jo, i Holme-Olstrup har man vitterligt taget julen til sig. Ganske vist er der aldrig optaget en eneste scene i Holme-Olstrup — det hele er optaget i landsbyen Slaglunde, fortæller Flemming Jensen, som har skrevet og instrueret Nissebanden i Grønland:
»Da teknikerne havde været i Holme-Olstrup, kom de tilbage og sagde, at der var for kedeligt. Så det hele er filmet i Slaglunde. Vi har kun holdt fast i navnet, fordi det lyder så dejligt dansk,« siger Flemming Jensen. Og der er da også flere, der har bemærket, at det slet ikke foregår i Holme-Olstrup, fortæller Ove Larsen:
»Der er da nogle, der siger ’Er det hele bare svindel og humbug med den julekalender’. Og der må man så sige ’ja, det er det’,« siger Over Larsen.
Gadekær anlagt i en fart
Men det fik ikke byen til at droppe sin julede profil — eller sit brand, selv om det ikke var et ord, man brugte tilbage i begyndelsen af 90’erne. Ove Larsens kone åbnede Julemandens Butik i den gamle kro, og snart efter kom Café Lunte til. Begge dele havde helårsåbent og gik godt. Turistbusserne begyndte at gøre holdt der — og der blev lavet deciderede juleudflugter, hvor man besøgte den lokale stolthed, Holmegaard Glasværk, spiste på Cafe Lunte og shoppede i julebutikken. Men noget manglede. I Nissebanden på Grønland bliver skurken, Fiffig Jørgensen, på et tidspunkt tryllet fra Grønland og tilbage til sin hjemby, Holme-Olstrup. Og han lander pladask midt i gadekæret. Men det var jo gadekæret i Slaglunde. I Holme-Olstrup havde man ikke noget gadekær, og det blev bemærket:
»Der var nogle af turisterne, der spurgte, ’Hvor er gadekæret?’« husker Ove Larsen.
Han var i mellemtiden blevet borgmester, og han har altid været hurtig til at handle — så han fandt en tom grund midt i byen, og med hjælp fra kommunens gartnere og penge fra den lokale erhvervsforening, som han selv er formand for, lykkedes det at få anlagt det gadekær, som Ole Larsen i dag står og peger på. Det blev indviet i 1994.
En ældre herre kommer gående bag sin rollator oppe på Stationsvej.
»Hej Sigurd,« råber Ove Larsen.
Sigurd hilser pænt igen, inden han siger: »I kommer vel ned til os en dag?«
»Det kan du tro,« svarer Ove Larsen, inden Sigurd går videre.
»Han er 95 år. Hans kone er vist 93. Og det kan ikke blive jul, medmindre vi lige kommer forbi og drikker en snaps med dem i løbet af december,« siger han og husker tilbage på indvielsesdagen af gadekæret.
Selvdøde karper
Det lokale Urania Orkester fra Holmegaard Glasværk, som blandt andet spiller på glasinstrumenter, var der. Flemming Jensen selv, Jesper Klein og mange flere kendte var mødt op:
»Og vi havde fem store skåle fra Holmegaard — med en karpe i hver,« fortæller Ove Larsen. De fem karper var opkaldt efter nisserne i Nissebanden. De skulle så tømmes ned i gadekæret som et slags indvielsesritual. Men det gik ikke helt som planlagt:
»Det var sommer, og der var gået nogen tid. Så nogle af dem var vist halvdøde, inden de kom i.« Flemming Jensens version af historien er bedre endnu:
»Der lå fem fisk med bugen opad,« griner han.
Men nu har Holme-Olstrup et gadekær — og året efter blev statuen af Lunte, som blev udført af tandlægen og fritidskunstneren Aage Berntsen fra Næstved — og betalt af Erhvervsforeningen — afsløret.
Imidlertid gik det ikke helt med Julemandens Butik og Cafe Lunte, som Ove Larsen og andre Holme-Olstrup-borgere havde håbet. Butikken flyttede først til BonBon-Land og blev siden lukket:
»Det var vi da ærgerlige over,« siger Ove Larsen, som på grund af den kolde vind ved gadekæret har budt på en kop kaffe i de rigt julepyntede stuer på privatadressen.
Væggene er røde, og overalt kigger nisser frem. En god del af pynten er fra Holmegaard Glasværk, hvor hele 61 af Ove Larsens familiemedlemmer har arbejdet.
Proppet med nisser
Han har derfor også været involveret i arbejdet med at få etableret Holmegaard Park i den nu nedlagte fabriks bygningerne. Her kan man i dag puste glas og lave keramik. Men mest kendt er han dog for sin rolle som julemand i ’Julemandens By’, og går man ned i kælderen — forbi en juleudstilling, der snildt kunne fylde et udstillingsvindue i en middelstor butik — kommer man frem til hjertet i hjemmet. Et kælderrum, der er proppet med indrammede Nissebande-avisudklip, billeder fra sammenkomster i Dansk Julemands Laug, kunstige skæg, juleøl, brochurer og plakater for Julemandens Butik, et papir med de nøjagtige koordinater for Lunte-statuens placering — udarbejdet af en landmåler — et stort billede af Ove Larsen som julemand og hans kone, Lone, som nisse. Og så selvfølgelig midt rummet i en krog i loftet: Ove Larsen blodrøde julemandskostume. Han viser stolt Dansk Julemands Laugs mærke på brystet.
»Der er så mange fulde julemænd,« siger han og understreger, at de autoriserede julemænd borger for kvalitet.
På væggen lige ved trappen hænger streamere til at sætte i bilbagruden:
»Gør som julemanden. Kom til Holme-Olstrup,« står der.
»De er også fra erhvervsforeningen. På et tidspunkt kørte alle fra Holme-Olstrup med dem. Og dem, der ikke ville, blev mobbet.« Ved kommunalvalget i 1998 var Ove Larsen den borgmester, der fik flest personlige stemmer i forhold til vælgermassen. Men der var da også dem, der havde fået nok af julen og borgmesteren:
»Der var nogle, der sagde, at det bare var for at samle stemmer, at jeg var julemand året rundt. Men det må man tage med. Jeg har været interesseret i alt med jul, nisser og julemænd, siden jeg var fem år,« siger han. Mange borgere er dog glade for det, forsikrer Ove Larsen. Også Lunte — eller Flemming Jensen — som i dag er æresborger i Holme-Olstrup, har respekt for projektet om at gøre Holme-Olstrup til Julemandens by:
»Jeg synes, det er sjovt. Jeg tager sgu hatten af for det,« siger Flemming Jensen.

