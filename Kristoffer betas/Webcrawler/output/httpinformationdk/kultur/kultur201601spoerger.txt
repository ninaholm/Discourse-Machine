’Jeg spørger ofte mig selv, hvornår det er min tur til at være ung’
Paolo Sorrentinos nye film, ’Youth’, handler ifølge den italienske instruktør selv om evnen til i en hvilken som helst alder at bevare sin ungdommelighed. Information har mødt 45-årige Sorrentino, der laver visuelt og dramatisk pågående film om de ting, der bekymrer ham
’Når jeg går i biografen, vil jeg se noget, som er sandt, men fuldstændig forskelligt fra det virkelige liv,’ siger Paolo Sorrentino.


 Når Paolo Sorrentino bliver besat af et eller andet, når noget bekymrer eller skræmmer ham, så laver han en film om det, for sådan bliver det skræmmende i stedet ganske trivielt, og så kan han slappe af. Det er en af grundene til, at den italienske filminstruktør har lavet sine to seneste, brillante film, Den store skønhed og Youth, hvoraf den sidste har dansk premiere i morgen.
Begge film handler om at blive ældre og samtidig forsøge at få det mest mulige ud af livet, selv om man måske ikke har så lang tid tilbage. I Youth spiller Michael Caine og Harvey Keitel to aldrende venner, den ene en berømt dirigent, den anden en succesfuld instruktør, der hvert år holder ferie på det samme luksus- og helsehotel i Alperne. Her nyder de hinandens og de øvrige gæsters selskab, mens de blandt meget andet taler om fortiden, sejre og nederlag, kvinder og kunst, og om at nyde deres sidste tid.
»Kunstnere siger ofte, at de skriver bøger eller laver film for at slippe af med frygt eller løse eksistentielle problemer,« siger 45-årige Sorrentino, da jeg sammen med en anden journalist sidder over for ham på en fashionabel bar i Paris.
»Jeg gør det samme, men på en anden måde. Selvfølgelig har jeg selv ting, jeg er besat af og bekymret over, og gennem film lykkes det mig at udleve dem. Det skal forstås på den måde, at når jeg beslutter mig for at beskæftige mig med et tema, som også har indflydelse på mit liv – som f.eks. at tiden går, hvilket er noget, jeg ofte tænker over – så begynder det at kede mig. Hvis jeg laver en film om noget, bruger jeg så meget tid på at tænke over det, at jeg ender med at overvinde mine egne bekymringer. I stedet begynder jeg at holde af det tema. Nu er jeg ikke længere optaget af eller bekymret over, at tiden går – i stedet er jeg glad for det.«
Han er stille et øjeblik og siger så: »Som menneske har jeg det som Woody Allen, der siger, ’jeg lider altid af en mild form for depression’. Professionelt set er det meget anderledes. Jeg er meget mere ængstelig som menneske end som instruktør. Som instruktør falder alting mig let, og arbejdet er en fornøjelse og en nydelse, som jeg normalt ikke oplever i mit liv. Når jeg er forelsket i en idé, og jeg beslutter mig for at lave den til en film, er det en rar proces. Det er en stor fornøjelse for mig at filme Maradona (spillet af en skuespiller, red.), der i Youth går op af en svømmepøl. Jeg er i godt humør, og jeg slapper af med at gøre det.«
Romantik forklædt som ironi
Det synes oplagt at spørge Paolo Sorrentino, hvorfor filmen egentlig hedder Youth, altså ungdom på dansk. Hvorfor ikke kalde den Old Age, alderdom? Den handler jo om to gamle mænd, hvoraf den ene er gået på pension, mens den anden, filminstruktøren, arbejder på et manuskript, der skal blive hans kunstneriske testamente.
Sorrentino synes dog ikke, at Youth kun handler om alder.
»Den handler ikke nødvendigvis om at blive ældre eller være gammel,« siger han.
»Den handler om vores evne til i en hvilken som helst alder at bevare ungdommen i os selv. Da jeg selv var ung og forventedes at leve et ungt menneskes liv, endte jeg på grund af forskellige omstændigheder med en sindsstemning, som er mere almindelig, når man er gammel, end når man er ung. Jeg spørger ofte mig selv, hvornår det er min tur til at være ung. Det er også en grund til, at jeg lavede Youth. Det gik op for mig, at man kan beholde følelsen af frihed, fornemmelsen af at alting er muligt, som man normalt har, når man er ung. Den kan blive hængende og ledsage én hele ens liv, indtil man er 80 – hvis man altså er sund og rask.«
Youth er fuld af humor og ironi, og så er det også en kærlighedshistorie – det er flere af Sorrentinos film – og det indså instruktøren selv, da han så den første gang.
»Den handler jo også om venskab og forholdet mellem far og datter og far og søn. Det er alle sammen små kærlighedshistorier. Jeg er en stor romantiker, og ligesom alle andre romantikere skammer jeg mig en smule over det. Ironi er min måde at skjule det på.«
Sigter meget højt
Ironien, Paolo Sorrentino taler om, kommer i høj grad til udtryk i den rappe dialog, der er i hans film, og den satiriske, filosofiske og samfunds- og kulturkritiske åre, der løber gennem alle hans historier, fra The Consequences of Love og Il Divo til Den store skønhed og Youth. Den napolitanske instruktør er blevet en slags kronikør af et Italien på sammenbruddets rand, og ambitionerne synes at være vokset fra film til film.
I The Consequences of Love handlede det om én mand, i Il Divo om italiensk politik i skikkelse af den gennemkorrupte Mario Andreotti, i Den store skønhed om Rom og Italien som et Titanic, hvor orkesteret spiller videre, selv om skibet har ramt isbjerget. I Youth, der altså foregår på et luksushotel i bjergene, synes det at handle om hele verden. Hotellet bliver i hvert fald en slags mikrokosmos befolket af meget forskellige mennesker og nationaliteter.
Sorrentino nikker samtykkende, da jeg forelægger ham min teori om hans film. Helt enig er han dog ikke.
»Set fra et narrativt synspunkt er det rigtigt til og med Den store skønhed, der var min hidtil mest ambitiøse film, og hvor jeg sigtede meget højt,« siger han.
»Jeg ville fortælle alt om Italien og om alting. Youth er en mindre film. Den foregår på et hotel og er på en måde en ferie, også for mig, og nu vil jeg så fortsætte, hvor jeg slap med Den store skønhed.«
Visuel rigdom
Enige er vi dog om, at Paolo Sorrentinos visuelle stil altid har været særegen, og at han med tiden og erfaringen kun er blevet mere sikker, modig og vild i sin måde at skrue filmiske fortællinger sammen på. Han benytter sig af alle mulige og umulige virkemidler, og hans film er sjældne eksempler på værker, hvor form og indhold glider sammen på en tilfredsstillende og overraskende facon. Det være sig enten det ultramobile kamera, der ikke synes at kende til tyngdekraft, brug af musikvideoens eller reklamefilmens æstetik eller en umiddelbart sælsom blanding af pop- og rockmusik og klassisk musik.
Det er en nærmest barok audiovisuel stil, der resulterer i film, som ud over at være dramatiske, morsomme, begavede og dybt originale også er smukke og poetiske i deres udtryk.
»Jeg ved ikke, hvordan det sker,« siger Sorrentino om sin arbejdsmetode.
»Jeg ser tv og dermed tv-serier og reklamefilm, jeg ser på mennesker på gaden og på restauranter, og jeg prøver på at kombinere det hele på en intelligent måde. Der er ikke noget kulturelt eller intellektuelt hierarki forbundet med mine valg. I Youth drømmer Rachel Weisz, der spiller Michael Caines datter, om sin mand sammen med en elskerinde, og fordi elskerinden er sangerinde, fik jeg ideen til at lave drømmesekvensen som en musikvideo. Jeg var meget imponeret af The Wolf of Wall Street lavet af geniet Martin Scorsese. Filmens visuelle fortællestil forbløffede mig i al sin rigdom. Den mindede mig om de kanaler med tv-shopping, hvor man kan købe luksusvarer. Scorsese er 70 år gammel, og han finder hele tiden på nye måder at fortælle sine historier på, også visuelt.«
Virkelighedens visuelle kraft
Når det kommer til musikken, han bruger i sine film, skifter Paolo Sorrentinos måde at arbejde på fra historie til historie.
»Når jeg skriver manuskripter, lytter jeg normalt til musik, og nogle gange hører jeg stykker musik, som rammer mig og påvirker mig så meget, at jeg prøver at oversætte følelserne, jeg får, når jeg lytter til den musik, til film,« siger han.
»Andre gange er det lige omvendt. Jeg kender de følelser, jeg gennem personerne gerne vil putte ind i filmen, og så leder jeg efter musik, som kan udtrykke dem. Det er det sidste stykke musik, vi hører i Youth, Sumi Jos »Simple Song #3«, et eksempel på. Når jeg så klipper filmen, arbejder jeg sammen med vidunderlige mennesker, som er lige så glade for musik, som jeg er, og de giver mig også musik at lytte til i klippeprocessen, indtil jeg finder de smukke stykker, jeg vil bruge i filmen. Men jeg kan ikke skrive, hvis ikke jeg lytter til musik.«
Men ellers laver den italienske instruktør film, han som biografgænger gerne selv vil se. Det gør mange filminstruktører, men for Sorrentino gælder der ganske særlige, selvpålagte regler.
»Når jeg går i biografen, vil jeg se noget, som er sandt, men fuldstændig forskelligt fra det virkelige liv. Jeg vil ikke gå i biografen og se film, hvor personerne taler ligesom almindelige mennesker, for så bliver det bare trivielt på samme måde, som en hverdagssamtale bliver det. Jeg vil have, at en film skal have virkelighedens visuelle kraft, og virkeligheden er fuld af risici og består af en række hændelser, man ikke kan forudsige. Det er min personlige regel, og som instruktør er jeg, ligesom jeg er som biografgænger – jeg vil se sande scener, der er noget helt andet end det virkelige liv. Det kan godt være, at det lyder modsætningsfyldt, men sådan vil jeg gerne have det, og det er derfor, at mange biografgængere og kritikere synes, at min stil er irriterende. Men hvis personerne i en film taler som mennesker på gaden, foretrækker jeg at lytte til mennesker på gaden. De er meget mere uforudsigelige end noget, en manuskriptforfatter kan finde på.«
Gode begrænsninger
For nogle år siden skrev Paolo Sorrentino sin første bog, Hanno Tutti Ragione (alle har ret), der er befolket af de samme søgende og excentriske personer som hans film. Det var en noget anden oplevelse at skrive den bog end at lave film, forklarer instruktøren.
»Det handler om frihed. Når man laver en film, bliver ens frihed kompromitteret og begrænset, men når man skriver en bog, er man meget mere fri. Da jeg besluttede mig for at skrive en bog, opsøgte jeg en forlægger og sagde, at jeg gerne ville skrive den, men kun hvis ingen bagefter ændrede et ord af det, jeg havde skrevet. Når man laver en film, er der rigeligt med mennesker, som begrænser én og laver regler – der er så mange mennesker involveret, og det er i højere grad en kollektiv proces. Omvendt er begrænsninger en god ting, fordi de gør én mere intelligent, fordi man skal forholde sig til begrænsningerne og finde på kreative løsninger.«
I bogen takker Sorrentino sine forældre for de regler, de gav ham. Hvad er det for regler?
»Mine forældre lærte mig så mange ting. En af dem er ironi. Af min mor lærte jeg at dele folk ind i dem med god smag og dem uden. Det var hendes måde at klassificere folk på. Jeg stjal alting fra dem. En anden ting, jeg lærte af mine forældre, er, at man aldrig skal skamme sig over at komme fra provinsen eller være provinsiel (Sorrentino kommer fra Napoli, der især af romere regnes for at høre til den fattige provins, red.). Hvis man holder fast i den del af sin personlighed, vil man hele tiden formå at blive overrasket, og det er en essentiel del af arbejdet som filminstruktør og historiefortæller.«
’Youth’ har premiere i morgen og bliver anmeldt i Kultur på fredag Informations rejse til Paris er betalt af filmens distributør, Scanbox

