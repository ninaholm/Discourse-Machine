Angribernes forbandelse
Både England, Frankrig, Spanien og Italien kæmper i øjeblikket for at strømline og tæmme deres stjerneangribere. Ingen af dem er endnu lykkedes med opgaven
Den 24-årige Real Madrid-angriber Karim Benzema var på forhånd udset til at være Frankrigs vigtigste EM-spiller. Men han har ikke scoret endnu.


 Frankrig, England, Spanien og Italien har alle én. Angriberen, der ikke trives, ikke kan tøjles og styres på landsholdet, og som endnu ikke har slået til under EM-slutrunden. Men som ikke desto mindre er så afgørende for holdet, at den videre deltagelse afhænger af ham.
Der kan næppe være tvivl om, at de forsvarende europa- og verdensmestre blandt størstedelen af verdens etablerede og selvbestaltede fodboldeksperter er favoritter til at gentage succesen fra Schweitz/Østrig og Sydafrika. Og Spaniens stjerner har da også leveret, hvad der var forventet i gruppespillet: en førsteplads i gruppen med syv point. Uafgjort mod Italien og pligtsejre over Irland og Kroatien. En målscore på 6-1. Den spanske offensiv ledes som sædvanlig af Xavi og Iniesta, der også i denne slutrunde har vist eksempler på deres overlegne overblik. Men angrebsesset Fernando Torres, som har haft en horribel sæson i Chelsea, har heller ikke ved dette EM formået at børste fiasko-imaget af sine skuldre, trods to mål i kampen mod Irland. Det frustrerer hele det spanske hold, at den vellidte og indiskutabelt talentfulde Torres har mistet gejst og skarphed, og slutrunden har indtil videre mestendels budt på forspildte oplagte målchancer for Chelsea-angriberen. Så permanent er skuffelsen efterhånden over Torres, at de forsvarende mestre ofte stiller op helt uden el nueve, en angriber på den traditionelle 9’er-position.
Tam på landsholdet
Trods Torres’ problemer er Spanien blandt turneringens stærkeste hold, og Frankrig går således ind i kvartfinale tre, der spilles lørdag i den ukrainske by Donetsk, som undertippede. Ikke mindst fordi ’Les Bleus’ viste skræmmende lavt niveau i sidste gruppekamp mod Sverige. Her tabte Frankrig fortjent 0-2 - vel at mærke i et opgør, hvor Laurent Blancs tropper havde alverden at spille for, mens Sverige kun havde æren. Der er således ingen tvivl om, at de franske underdogs både offensivt og defensivt skal oppe sig ikke bare et, men adskillige niveauer for at have en reel chance for avancement til semifinalen. Holdets profiler skal findes fremme på banen, og her har samspillet mellem teknikerne Franck Ribery, Samir Nasri og særligt bomberen Karim Benzema langt fra fungeret som planlagt. Benzema, der med 21 sæsonmål var med til at sikre Real Madrid det spanske mesterskab, har lignet en skygge af sig selv, og der er intet, franskmændene ønsker sig højere, end at den 24-årige fysisk stærke angriber, bare tilnærmelsesvis kan gentage kunsten på landsholdet. Trods, eller måske netop på grund af, de høje forventninger, har Benzema endnu ikke formået at komme på tavlen i gruppespillet.
De færreste af verdens forsvarskæder kan forhindre et velspillende spansk hold i at nå frem til både chancer og mål – næppe heller den franske. Derfor bliver det altafgørende, at ’Les Bleus’ offensiv kan matche målfarligheden i den anden ende. Det er tvivlsomt.
Målfarligt problembarn
Det engelske hold troppede for en gang skyld op til en slutrunde uden, at de medrejsende fans forventede, at de vendte hjem med guld om halsen. Og mand for mand har England nok også det svageste mandskab blandt de fire kvartfinaledeltagere. Men fodbold handler som bekendt også om individualister, og her har England fået deres største, Wayne Rooney, tilbage. Manchester United-angriberen sparkede en modstander ned i kvalifikationskampen mod Montenegro – vel at mærke uden, at bolden var i nærheden. For den hjerneblødning indkasserede Rooney en fortjent karantæne. Og det er langt fra første gang, problembarnet Rooney volder problemer for det engelske landshold, der har så meget brug for hans skarphed.
Efter at have afsonet karantæne de første to EM-kampe sikrede Manchester United-bomberen da også England de tre point og dermed førstepladsen i gruppe C med sit mål mod Ukraine. Bevares, målet var langt fra det flotteste, der er set i Polen og Ukraine denne sommer – men det hele tæller som bekendt, og en angriber som Rooney, der er god for en kasse i de fleste kampe, kan blive Englands redning i kvartfinale fire, som spilles søndag. Især sammenholdt med det faktum, at Italien må undvære forsvarsgeneralen Giorgio Chiellini, der er ude med en lårskade.
Italienerne har spillet den vel nok bedste slutrunde siden holdets VM-triumf i 2006. Ikke at det siger så meget, for i de seneste år har de azurblå langtfra imponeret. Denne gang har spillet momentvis været ganske imponerende – både mod Spanien, Kroatien og Irland. Det samme kan man ikke sige om Manchester City-angriberen Mario Balotelli, der trods et flot mål mod Irland har skabt flest overskrifter af den negative slags. Balotelli valgte at fejre målet ved at råbe så vrede ting mod landstræner Cesare Prandelli, at holdkammat Bonucci var nødt til at bruge sin ene hånd til at give City-angriberen mundkurv på. Forud var gået en åbenlys strid, hvor træner og holdkammerater havde kritiseret Balotelli for at sløse og ikke følge taktikken.»Jeg skreg mig hæs i et kvarter for at få Mario til at placere sig korrekt, modtage og beholde bolden, som aftalt,« sagde Prandelli efter kampen mod Kroatien.
Svingende præstationer og usportslige optrædener til trods har trænerne erkendt, at selv om fodbold er et holdspil, er der brug for de individualister, der efter 89 dårlige minutter kan afgøre en kamp. Det kan både Torres, Benzema, Rooney og Balotelli (og i øvrigt også Sveriges Zlatan, og Danmarks Bendtner). Derfor får vi alle fire mænd at se på banen i weekenden.
 

