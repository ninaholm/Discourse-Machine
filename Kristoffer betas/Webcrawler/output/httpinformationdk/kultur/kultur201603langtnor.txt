Langt fra nordic noir
Krimigenren boomer i Sydamerika. Lokale forfattere stormer frem, mens forlagene importerer europæiske og amerikanske krimier i stor stil


 Solen brager ned over Rio de Janeiros berømte strand Copacabana, der er tætpakket med lokale strandløver, blege turister og ihærdige sælgere. Rios kendemærke, Pao de Acucar, en 400 meter høj bjergtop, tårner sig op i baggrunden, mens luftfugtigheden lægger sig kvælende over byen. Der er langt til det evindelige tusmørke, der hyller mangen en skandinavisk krimi ind. Ikke desto mindre er det her i byen, at politiinspektøren Espinosa skal opklare tre politimord og afdække det korrupte, brasilianske politi i Luiz Alfredo Garcia-Rozas krimi Et vindue i Copacabana.
2.000 kilometer syd for Rio, i Argentinas hovedstad Buenos Aires opklarer detektiven Lascano mord foretaget af juntaen under 1970’erne og 1980’ernes militærdiktatur. Og mellem de to lande, i Uruguay, overværer en mand et snigmord, der aldrig bliver opklaret på grund af et korrupt system i den uruguayanske forfatter Andrés Ressia Colinos krimi In the Dark Core of the Night.
Over hele kontinentet og den latinamerikanske verden oplever krimien pludselig popularitet. Et stort antal latinamerikanske forfattere har taget den til sig, og omverdenen har lagt mærke til det; sidste år koncentrerede den store internationale krimifestival i Lyon, Quais du Polar, sig om latinamerikanske krimier, det velansete litterære tidsskrift Timothy McSweeney’s Quarterly Concern dedikerede en udgave til de latinamerikanske krimiforfattere i 2014, og et stigende antal latinamerikanske forfattere bliver oversat til engelsk, fransk og dansk.
»Den latinamerikanske krimi nyder stor fremgang for tiden. Der bliver skrevet utrolig mange, og de bliver oversat i stigende grad – stadig mest til fransk, men også til engelsk. Nu har vi læst og set skandinavisk noir i mange år, så folk er nysgerrige efter, hvad den næste destination for krimien bliver, og meget tyder på Sydamerika,« siger Marina Sofia, der skriver om krimier for siden Crime Fiction Lover.
Popularitet og politik
Ifølge flere af de latinamerikanske forfattere og eksperter er det langtfra tilfældigt, at krimigenren vokser voldsomt netop nu – den er nemlig tæt forbundet til udviklingen i samfundet, og i takt med at det er blevet mindre voldeligt og korrupt, er krimien blevet mere populær, siger de.
»Det lyder måske bizart, men vi har ikke nogen lang tradition for krimilitteratur her. Brasilianske læsere er ikke så vilde med krimier som eksempelvis skandinaverne. I samfund som vores, hvor kriminalitet er en del af hverdagen uanset social klasse, er fiktion, der fokuserer på det emne, mindre interessant,« sagde den brasilianske forfatter Carol Bensimon til McSweeney’s i forbindelse med særudgivelsen.
Hun er inde på en tese, som i dag er udbredt, men som første gang blev fremsat af forskeren Ernest Mandel i bogen Delightful Murder; A Social History of the Crime Novel fra 1985: Jo mere korruption og politisk vold der er i et samfund, des mindre populært er det at skrive og læse om det. Ifølge Patrick Blaine, der forsker i latinamerikansk kultur på University of Texas of Arlington, holder den tese stadig; sydamerikanske lande, der har oplevet politisk og økonomisk fremgang, kaster sig over krimien, i takt med at de vinker farvel til den værste korruption og politiske vold.
»Et mønster, der har gentaget sig over hele den spansktalende verden, er, at lande, der har oplevet økonomisk pinsel, diktaturer og autoritære regimer eller andre massive sociale forandringer, har tendens til at producere en uforholdsmæssig stor mængde fiktion om detektiver, når de kommer ind en periode, hvor de stiller sig kritiske over for fortiden og begynder at evaluere den – ofte i takt med, at der kommer højtflyvende politiske løfter om et nyt og bedre samfund,« skriver han i en afhandling om tesen.
Den økonomiske fremgang er tydelig i Rio de Janeiro, hvor nybyggede, polerede skyskrabere skyder op overalt, mens brasilianernes personlige forbrug og gentrificeringen langsomt presser kriminaliteten ud af visse kvarterer.
Et af dem er Lapa, et kvarter, der siden Estado Novo-diktaturtiden sluttede i 1945, har været kendt som et slumkvarter beboet af Rios fattigste borgere, men som nu oplever en bølge af gentrificering. På kvarterets centrale plads under skyggen af den smukke, faldefærdige akvædukt Arcos da Lapa, står en gruppe sortklædte teenagere i kø til en koncert med et lokalt gothband, mens hjemløse går rundt og tigger blandt dem. En gruppe kameraklædte turister leder nervøst efter Lapas berømte trappe med farvede trin; deres taxachauffør har fortalt dem, at de ikke skal blive hængende for længe. De brede fortove er ildevarslende tomme for fodgængere. Mangt et krimimord er begået i Lapa, i skyggen af akvædukten. Her får ligene lov til at rådne op i varmen, mens de fryser til is i de skandinaviske krimier.
Samfundskritik
Det kan være svært for danske læsere at komme til at læse om de forrådnede lig og samfund: Mens de sydamerikanske krimiforfattere i stigende grad bliver oversat til engelsk og fransk, har den sydamerikanske krimibølge endnu ikke nået de danske kyster. Den forhenværende socialdemokratiske minister Ole Sohn udgav forfattere som cubanske Leonardo Padura og colombianske Evelio Rosero på forlaget Sohn, indtil det blev solgt til Lindhardt og Ringhof, og han mener, der er klare politiske undertoner i de latinamerikanske krimier.
»De har noget på spil, når de skriver. Padura bruger figurerne i bøgerne til at beskrive den kritiske side af det cubanske samfund,« siger den tidligere folketingspolitiker og forlægger.
»Selvfølgelig er der også politiske toner og undertoner i nordiske krimier, men det er velfærdssamfundskrimier. De cubanske og sydamerikanske krimier foregår i en anden verden og under andre politiske forhold, som man måske ikke kan kritisere som journalist, men som man godt kan behandle i fiktion,« siger Ole Sohn.
Oversætter Kirsten A. Nielsen, der har oversat flere latinamerikanske krimier fra spansk til dansk, blandt andet for Forlaget Sohn, er enig:
»Padura er typisk, i og med at han har den her samfundskritik, som er noget, en del latinamerikanske forfattere bruger litteraturen og krimien til. De, der sidder på magten, synes ikke, det er så godt med den kritik, men det er ikke sådan, at forlagene ikke kan få bøgerne ud,« siger hun og understreger, at der også er mange latinamerikanske forfattere, som ikke er samfundskritiske.
Politiet er ikke helte
Ifølge flere krimieksperter og -forfattere påvirker den politiske tilstand i samfundet også krimien på en mere jordnær måde; politiet er sjældent helt i de latinamerikanske krimier.
»Noget, mange krimiforfattere fra Sydamerika snakker om, er, at det er vanskeligt at finde en hovedperson, folk kan sympatisere med, og at man derfor ikke kan have en politimand som helt og hovedperson, eftersom der er så stor mistro til og modvilje mod politiet i mange sydamerikanske lande,« siger krimieksperten Marina Sofia fra Crime Fiction Lover.
Mens de fleste skandinaviske og britiske krimier har et mere enkelt plot – et mord sker, politiet efterforsker det, og en af politiets mænd eller kvinder er hovedperson – vil helten i de sydamerikanske krimier i stedet ofte være en tidligere politimand, der har sagt op i protest mod korruptionen, eller en civil, fortæller Marina Sofia:
»Mange af dem har som hovedperson en almindelig borger, der mod sin vilje bliver rodet ind i en voldelig, korrupt underverden med politiske overtoner,« siger hun.
Den brasilianske forfatter Joca Reiners Terron er enig.
»Det er vanskeligt at lade en krimihistorie foregå i Brasilien eller i andre lande, hvor demokratiet endnu ikke er konsolideret, og hvor det civile samfunds basale rettigheder ikke bliver mødt. Det er der en simpel forklaring på: Den mest forfærdende kriminelle i Brasilien er staten selv. Begrebet om godt og ondt står mindre skarpt her,« sagde han til McSweeney’s i forbindelse med særudgivelsen.
Ifølge colombianske Andrés Ressia Colino er den overvejende grund til, at krimiforfatterne først pibler frem i Uruguay nu – og ikke for 10 år siden – at det først er for nylig, at staten er blevet mindre korrupt.
»I 25 år var politiet en offentlig magt, der praktiserede intimidering, forfølgelse og tortur mod almindelige borgere i stedet for at opfylde de roller, man normalt forbinder med dem. Uruguay var meget korrupt, og retshåndhæverne havde en nøje sammenhæng med organiseret kriminalitet, indtil begyndelsen af dette århundrede,« sagde han til McSweeney’s.
Ifølge Marina Sofia adskiller de latinamerikanske krimier, som udspiller sig i korrupte samfund langt fra de ordnede, skandinaviske velfærdssamfund, sig på et sidste punkt afgørende fra nordisk noir:
»I de fleste nordiske krimier er der ofte en opklaring og en følelse af retfærdighed i slutningen, selv om de pårørende til offeret må leve videre med sorgen. Den følelse af orden, retfærdighed og udsigt til lysere tider er ofte fraværende i sydamerikanske krimier. De har ofte en slutning, der føles desperat og trøstesløs, og hvor der ikke er udsigt til, at det bliver bedre fremover.«
 
 

