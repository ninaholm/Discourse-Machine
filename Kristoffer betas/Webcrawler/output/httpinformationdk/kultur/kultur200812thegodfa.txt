The Godfather I-II (1972-74)



 Den har været udgivet på dvd før, Francis Ford Coppolas Godfather-trilogi, men nu er den kommet igen i en nyrestaureret boksudgave med masser af interessant ekstramateriale. Og der er virkelig grund til at gense især de to første film, som er stor filmkunst og fascinerende portrætter af både gangsterfamilien Corleone og USA gennem flere generationer. Marlon Brando, Al Pacino, James Caan, Diane Keaton, Talia Shire, Robert De Niro og Robert Duvall har de vigtigste roller i filmene, der handler om, at loyalitet er vigtigere end alt andet. Coppola - og Mario Puzo, der skrev bogen bag - fortæller om mafiaen fra mafiaens egen synsvinkel, hvorfor Corleone-familien fremstår som såre sympatiske mennesker. Marlon Brandos aldrende Don Corleone er en slags moralsk kompas i filmen, og det får fatale følger for ham og hans familie, at han ikke vil gå med til, at mafiafamilierne i New York begynder at sælge stoffer. Gordon Willis står bag de atmosfærefyldte billeder, Nino Rota har komponeret den melankolske musik, og Coppola er en ren virtuos som iscenesætter af den komplekse, episk-tragiske historie. 
The Godfather Collection - the Coppola Restoration. Instruktion: Francis Ford Coppola. Manuskript: Mario Puzo og Francis Ford Coppola. Just udgivet på dansk dvd af Paramount

