Bogfolk



 Eugen Ruge
Den tyske forfatter er årets navn på Verdenslitteratur på Møn til september. Han er født lige uden for en arbejdslejr i Sibirien, hvortil hans far var deporteret. Romanen I tider med aftagende lys fra 2011 (dansk oversættelse i 2012) handler om hans families historie i DDR og i et Tyskland præget af Sovjettiden. I anmeldelsen af bogen her i avisen hed det om Ruges store slægtsroman, at den var en »vellykket litterær gennemlysning af DDR-tiden«. Eugen Ruge optræder i Fanefjord Skovpavillon den 12. og 13. september. Mere herom på www.verdenslitteratur.dk.
Art Spiegelman
Den episke tegneserie Maus har rystet, underholdt og provokeret siden sin udgivelse i 1992. Det er en Holocausthistorie som vi kender den, men med jøder som antropomorfe mus og nazister som ditto katte. 23 år efter udgivelsen kan bogens fremstilling stadig skabe problemer: Russiske boghandlere vil forbyde den, da de frygter, at den kan læses som nazipropaganda. Tegneseriens forfatter, Art Spiegelman, er bekymret for udviklingen. »Det, der virkelig er en skam, er, at det er en bog om at mindes. Kulturer skal ikke kunne slette minder,« siger han til The Guardian.
Nathalie Handel
Mens vi i Danmark raser over Movias Gaza-relaterede reklamebeslutninger, produceres der skelsættende, ny litteratur om konflikten. Maj-udgaven af det litterære magasin Words Without Borders har fokus på palæstinensiske forfattere. »Hvor end palæstinensere er, om det er på Vestbredden, Gazastriben, USA, flygtningelejre i den arabiske verden, eller fordrevne rundt omkring på kloden, er de altid trængt af de grænser – nationale eller fysiske, psykiske eller mentale – som de fik uddelt efter Nakbaen,« siger forfatter Nathalie Handel, gæsteredaktør på bladet.

