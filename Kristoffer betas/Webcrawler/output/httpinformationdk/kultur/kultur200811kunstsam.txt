Kunstsamlernyt



 Måske er det svært at kende forskel på Krøjer og Wesselmann, men det er ingen undskyldning for, at Bruun Rasmussen har vendt et værk af sidstnævnte på hovedet. Den omvendte fod, der var til salg i går aftes efter deadline, er sågar kommet med i kataloget. På hjemmesiden har de rettet det.
Christies fotografiauktion gav et lille gennembrud til
Pierre Winther, en sympatisk dansk fotograf, der fik et bud på over 100.000 kroner for et mindre billede af en mand og en haj. Astrid Kruse Jensen fik også flotte 40.000 kroner for ’Hypernatural # 4’, fotografiet af den uhyggeligt oplyste rutchebane, der også findes i ARoS’ samling. Endelig gik et dagfrisk foto af Per Bak Jensen, af en sten, for 125.000 kroner. Olafur og Howalt plus Søndergaard blev desværre ikke solgt.
God kunst
Hvem elsker ikke, når der kan trækkes tråde mellem de store kendte udlændinge og de lidt mindre danskere? ’God Kunst’ kan i dag afsløre, hvordan en af Englands førende kunstkvinder, samleren, kunstinvestoren og filantropen Anita Zabludowiczs formue er bygget på danske våben. Den opsigtsvækkende nyhed er kommet Kunstsamlernyt i hænde under læsning af Peter Øvig Knudsens ’Blekingegadebanden’, hvoraf det fremgår, at tidligere formand for Dansk Industri og ejer af Radiometer Johan Schrøder via en stråmænd solgte den danske våbenproducent Wejra til Shlomo Zabludowicz. Handlen var ulovlig, og Schrøder blev sigtet af politiet, der mørklagde alt, indtil Informations Ulrik Dahlin for et år siden fik aktindsigt. Schrøder fik otte måneders betinget, men Shlomo fik en virksomhed, der solgte våben til nogen af de grimmeste, og som i dag har udviklet sig til Tamares Gruppen, der producerer våben og ejer Las Vegas-hoteller. Shlomos søn Poju, der officielt er finne som sin far, ejer Tamares. Og Poju er gift med Anita Zabludowicz, der blandt andet finansierede årets ZOO Art Fair i London og er en af de økonomiske kræfter bag Tate Modern. Parrets egen kunsthal i London hedder Projectspace176.

