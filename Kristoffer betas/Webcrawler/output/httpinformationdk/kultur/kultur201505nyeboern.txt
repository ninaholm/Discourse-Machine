Nye børnebøger sprænger rammerne
Børnebøger har tradition for at lege med bogmediet, men en række nye skud på stammen tager denne tendens et skridt længere. Er det en reaktion mod digitale medier? Information kigger nærmere på de såkaldte bogobjekter for børn og barnlige sjæle
 Illustrationer: Brikker fra ’Knokkelmandens Cirkus’ (Høst & Søn, 2014), hvor man selv sætter karaktererne ind på bogsiderne. Illustrationerne er udført af Oskar K. og bogen er forfattet af Dorte Karrebæk


 En bog med ’poetsne’ og løse bogsider, som hvirvler rundt, når man åbner den papæske, der erstatter det traditionelle bogbind. En bog med to meter lange friser, uden ryg, hvor man kan sætte klistermærker ind og selv være med til at fortælle historien. En bog man skal dreje for at læse historien. Og en bog med monstre, der med spidse tænder vælter ud fra siderne og trænger sig ind på læseren.
En række nye børnebøger er gået amok med at presse bogmediets og kreativitetens rammer, og selvom børnelitteraturen har tradition for at lege med bogmediet, så har børnebogen bevæget sig ind i en ny æra.
»Illustrationer har jo altid fyldt meget i børnebøger, og det er ikke unormalt, at man har eksperimenteret med materialerne – at man for eksempel har lavet sider af plastik eller af stof – ligesom man har leget med bogens form, sådan at man kunne blive i tvivl, om det er en bog eller en rangle, man sidder med,« siger Nina Christensen, der er forsker ved Center for Børnelitteratur på Aarhus Universitet.
»Men inden for de sidste par år er der utvivlsomt blevet skruet op for de knapper.«
Det er en tendens, som man ser i hele Norden og også andre steder, fortæller hun, men man ser den altså ikke mindst i Danmark, hvor bøger som Oscar K.’s og Dorte Karrebæks fold-ud-bog Knokkelmandens Cirkus, Birde Poulsens dreje-rundt-bog Hvirvelvinden og Mette Hegnhøjs løse-blade-i-en-papæske-bog Ella er mit navn vil du købe det? – som i øvrigt netop er blevet nomineret til Nordisk Råds børne- og ungdomslitteraturpris – udfordrer bogmediet på hver deres måde.
Men hvorfor sker der så meget med børnebøgerne lige nu? Er det udtryk for, at bogmarkedet er presset? Eller er det måske en modreaktion rettet mod digitaliseringen?
»Det er svært at sige entydigt, men det er i hvert fald, som om man er blevet ekstra opmærksom på bogmediet og på, hvad man kan med det. Der er tilsyneladende en lyst og en vilje til at vise, at den fysiske bog også kan være interaktiv og formmæssigt levende,« siger Nina Christensen.
»Måske skyldes det, at iPad’en har vist os nye sider af bogen.«
Hun tror dog ikke, at det er en decideret modreaktion imod de digitale medier. Og det var det heller ikke for Dorte Karrebæk, der har illustreret Knokkelmandens Cirkus.
»Vi ville egentlig gerne have lavet bogen som en digital app, men det viste sig at være for dyrt. Så det var på ingen måde en reaktion imod iPad’en,« siger hun.
Det var det derimod for illustrator ved iBureauet Mia Mottelson, da hun tidligere på året, i forbindelse med sit afgangsprojekt ved Kunstakademiets Designskole i København, lavede en række interaktive børnebøger om gys og gru.
»Den forskning, jeg stødte på i forbindelse med min research, pegede på, at iPad’en passiviserer barnet, og at det at bruge skærmen på ingen måde fremmer børns motoriske udvikling, som altså er en central del af barnets udvikling i det hele taget. Blandt andet læste jeg om et barn, der lavede såkaldte interaktive ting på iPad’en, men som ikke kunne finde ud af at bruge en saks,« fortæller hun og peger på, at det også kan være asocialt at sidde med en iPad. »Derfor ville jeg gerne lave interaktive børnebøger, der fordrer, at børn er både aktive og sociale, når de læser eller bruger dem.«
 Illustrationer: Brikker fra ’Knokkelmandens Cirkus’ (Høst & Søn, 2014), hvor man selv sætter karaktererne ind på bogsiderne. Illustrationerne er udført af Oskar K. og bogen er forfattet af Dorte Karrebæk

Børn og bogobjekter
De nye eksperimenterende børnebøger udfordrer konventionerne for, hvad en bog er, og bør derfor snarere kaldes bogobjekter, mener Nina Christensen. Den traditionelle bog – som man i øvrigt kalder ’kodeks’ i faglingo – er defineret ved, at man har nogle ark, som man skriver på, der limes eller syes sammen, og som har et omslag eller en ryg. Med bogobjekterne gør man noget ved et eller flere af disse elementer:
»For eksempel kan man, i stedet for at bruge mange ark, vælge at bruge ét langt stykke papir. Det ser man et eksempel på i bogen Knokkelmandens Cirkus. Eller man kan gøre noget ved ryggen eller omslaget, som man gør det i Ella er mit navn vil du købe det?. Så har man ikke længere at gøre med en bog i traditionel forstand.«
Det er ikke kun i børnelitteraturen, men også inden for øvrig eksperimenterende kunst og –litteratur, at der findes en lang tradition for at manipulere med bogen som medie. En bog som Ella er mit navn vil du købe det? peger da også helt konkret tilbage på dele af avantgardetraditionen, hvor man ser flere eksempler på bøger, der består af løse blade i en boks.
For eksempel kan man nævne den amerikanske kunstner George Brechts Water Yam fra 1963, som siden er blevet et af de mest kendte værker i forbindelse med den internationale tværkunstneriske avantgardebevægelse Fluxus, der i 60’erne og 70’erne netop fokuserede på at lege med forskellige medier. I en dansk kontekst kan man nævne Martin Larsens Svanesøsonetterne fra 2004 som en sådan ’boksbog’. Eller Henrik Haves Folkets bog om landets forsvar fra 1970’erne, der består af løse ark holdt sammen af to handsker, der fletter fingre omkring arkene.
Ella er mit navn vil du købe det? trækker også på konkretlyrikken – en afart af strømningen konkretisme, der er kendetegnet ved at lege med sit materiale – fordi den, som Kamilla Löfström også beskriver i sin anmeldelse af bogen i Information, leger med den typografiske opsætning. F.eks. ’tegner’ Ella sin kat Kattekismus ved hjælp af de tegn, som er til rådighed på skrivemaskinen.
iBureauet/Mia Mottelson
Form følger fortælling
»Bogobjekterne føjer noget til læseoplevelsen. De gør læsningen til en mere taktil oplevelse, hvor man i højere grad læser med fingrene,« siger Nina Christensen.
I Ella er mit navn vil du købe det? bevæger man sig et niveau længere ind i bogen, hver gang man tager et lag af: »Man skal tage det her bånd af, man skal pakke æsken op, man sidder og roder med de ustyrlige løse sider og den ligeså ustyrlige ’poetsne’ – altså de her små stykker papir, som skal forestille at komme fra Ellas hullemaskine, og som forlaget har lagt i bogæsken. Det bliver en fysisk bevægelse at komme ind til historien,« siger Nina Christensen.
Bøgernes udformning og den taktile læseoplevelse spiller ofte direkte sammen med bøgernes fortællinger, fortæller hun. Og det sker også i høj grad i Ella er mit navn vil du købe det?, hvor bogens hovedtemaer bliver gjort levende af bogens fysiske udformning:
»Fortællingen om Ella handler jo meget om tab. Om denne her børnetilværelse, der er ved at falde fra hinanden, og som Ella forsøger at holde sammen på. Bogens udformning mimer dermed den følelse eller den tematik, for den er jo også hele tiden ved at falde fra hinanden, og man har et forfærdeligt hyr med at holde sammen på poetsneen og de løse sider. Man oplever altså med andre ord tematikken på sin egen krop.«
Det gælder også – om end på en lidt anden måde – for Birde Poulsens Hvirvelvinden, som handler om en gris, der er ude i blæsevejr. I fortællingen flyver alting rundt i hvirvelvinden, og bogen er udformet sådan, at man er nødt til at dreje den for at læse historien.
Bogens form mimer altså bogens fortælling. Ligesom Knokkelmandens Cirkus i sin udformning mimer oplevelsen af den rejse, som knokkelmanden og hans optog er ude på, samtidig med at man med klistermærkerne, som man kan tage ud, får mulighed for rent fysisk at opleve den del af historien, som handler om, at deltagerne i optoget falder fra.
Dorte Karrebæk har haft formidlingen af den gode historie som førsteprioritet, da hun arbejdede med udformningen af Knokkelmandens Cirkus.
»Det er jo vigtigt, at det ikke bare bliver et eksperiment for eksperimentets skyld, og at det er historien, der driver værket. Vi lavede udelukkende bogen på denne måde, fordi historien egnede sig til det,« siger hun.
iBureauet/Mia Mottelson
Mia Mottelson, der i sine bogprojekter arbejder med temaet frygt, har også overvejet, hvordan formen kunne afspejle temaet. Derfor har hun blandt andet udviklet en pop-up-bog, hvor drabelige monsteransigter vælter op fra siderne, når man bladrer i bogen. Men hovedårsagen til, at hun valgte at lege med bogmediet, har været, at hun ville skabe bedre plads til, at børnene kan blive stimuleret – i modsætning til de tendenser, hun ser i forbindelse med iPad’en.
»Det er vigtigt for mig, at bøgerne kan bruges i en social sammenhæng. Jeg har lavet mine bogobjekter uden tekst, sådan at det ikke bare er den voksne, der læser op og altså derved skaber en monolog. I mine bøger skal barnet selv være med til at udvikle historierne i dialog med den voksne på baggrund af bøgernes visuelle univers,« siger hun.
Dorte Karrebæk er ikke helt så skeptisk over for iPad’en. Hun vil gerne lave både digitale og analoge børnebøger:
»Jeg synes, at begge dele kan noget. Jeg tænker det nok i virkeligheden lidt som to sider af samme sag.«
Forlaget har lagt en trailer til ‘Knokkelmandens Cirkus’ på YouTube.

