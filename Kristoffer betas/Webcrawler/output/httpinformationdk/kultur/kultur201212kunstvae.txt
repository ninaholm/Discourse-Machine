Nu skal kunst være umiddelbar
Selv om samtidskunsten stadig betjener sig af filosofiske, metaforiske og kunsthistoriske referencer, kan den i stigende grad forstås uden forudsætninger. I dag laver kunstnerne værker, der forestiller det, de er. Men under overfladen er der mange betydningslag, og skønt kunsten er tilgængelig, er den stadig elitær
span class="photo-credit"&gt;Foto: Tine Sletting oF

En dag i gymnasiet blev Michael Elmgreen og hans klasse slæbt på kunstmuseum. Teenagerne blev placeret foran et maleri af Mark Rothko, og Michael Elmgreen husker det, som om de blev bedt om at »føle røven ud af bukserne«.Mest af alt syntes Elmgreen, at Rothko-maleriet lignede et ryatæppe, og det eneste, der skete, når han kiggede på det, var, at han fik dårlig samvittighed. Hvorfor vakte det ingen store følelser i ham? Han følte sig skyldig og uværdig til at kunne opleve kunsten. Opleve den spirituelle, åndelige og kunstrefererende kunst – hvad Elmgreen syntes, at især kunstformidlerne gjorde den til.Det eneste, Michael så, var et ryatæppe.»For det var sådan, jeg oplevede det,« husker den verdensberømte kunstner.I disse dage er han i Bangkok i Thailand for – med sin partner Ingar Dragset – at producere en 30 meter høj skulptur, der forestiller en bunke mønter, og som skal stå i Oslo.»Følelsen af at være ekskluderet har gjort meget for min generation af kunstnere. Nu vil vi gøre det anderledes. Hvis jeg laver noget, der ligner et ryatæppe, så er det, fordi det refererer til et ryatæppe. Og så er der ikke mere i det.«Han fortæller, at den form for abstrakt eller konceptuel kunst, som blev lavet i modernismen, ikke længere passer til den globale virkelighed. I Kina, Japan og Sydøstasien forstår man for eksempel ikke den overtekstlige kunsthistoriske reference-iver, fordi det ikke ligger i kulturen, og fordi tingene – f.eks. i zen-buddhismen – er, som de er.»Verden kan godt være kompliceret og åndelig – og samtidig være meget virkelig. Og god nok.«Også mange andre lagTre af årets mest omtalte samtidskunstnere herhjemme er Danh Vo, Elmgreen &amp; Dragset og Eva Koch.Danh Vo udstiller blandt andet en kobberkopier af dele af Frihedsgudinden i størrelsesforholdet 1:1 på Statens Museum for Kunst, hvor også duoen Elmgreen &amp; Dragset har udstillet værker. Eva Koch har et ti meter højt lærred stående i et kirkerum, som konstant viser en projektion af et vandfald – med dertilhørende reallyd.Og for nylig har Louisiana lanceret web-tv-kanalen Lousiana Channel, som er støttet med 12 mio. kr. af Nordeafonden, og som skal bringe kunsten ud til masserne.Kunsten forsøges med andre ord folkeliggjort, og der er en tendens til, at samtidskunsten er håndgribelig og ikke abstrakt: Man kan faktisk se, hvad den forestiller.Førsteinspektør på Statens Museum for Kunst Marianne Torp oplever det ikke som en særlig tendens eller som en reaktion imod en særlig elitær kunst. Til gengæld mener hun, at megen samtidskunst opererer på mange niveauer, hvor der er et fremherskende element af umiddelbar genkendelighed og umiddelbar appel – for eksempel i form af humor eller æstetik.»Det ligger både i Danh Vos We Are The People (frihedsgudinden, red.) og i Elmgreen &amp; Dragsets Keep Quiet. Men samtidig opererer kunstnerne med en raffineret og indforstået kritik af kunstinstitutionen,« siger hun, mens vi træder ind i netop Keep Quiet, som er en 1:1-gengivelse af en hospitalsstue med fire senge.I tre af dem ligger meget virkelighedstro voksfigurer, og selv lugten er klinisk og hospitalsagtig. Torp forklarer, at mange beskuere umiddelbart reagerer voldsomt på kunstværket eller bliver helt stille.»I virkeligheden bevæger man sig ind i et rum, som har mange ligheder med det, man lige har bevæget sig rundt i. Ligesom museumsrummet animerer hospitalet også til højtidelighed og tavshed,« siger hun.»Kunstnerne peger på, hvad institutioner gør ved vores adfærd, og i mange af deres værker er der subtile referencer til andre kunstværker og kunstscenens mekanismer, som man måske faktisk skal have forudsætninger for at afkode.«Disse værker har dog samtidig en umiddelbar æstetisk dimension, forklarer hun og trækker paralleller til Danh Vo og en kunstner som Olafur Eliasson.Men bare fordi man refererer til virkeligheden – understreger Michael Elmgreen – kan der sagtens være symbolladning. Både Elmgreen &amp; Dragset og Danh Vos kunst bruger symbolladninger og kunsthistoriske referencer, som netop opleves umiddelbart. Det forklarer han med, at mange kunstnere fra den tid, han er vokset op i, ikke mente, at den verdslige, materielle, hverdagsagtige virkelighed ikke var ’tilstrækkelig’. Derfor skulle de altid lave noget, som var ’noget andet’. »Hver ting skulle have en form for virkelighed – ud over den virkelighed, vi alle sammen deltager i. Dét reagerer vi på,« siger Elmgreen.Let at afkodeEt andet eksempel på samtidskunst, som refererer til litteraturen og Symbolismen, men som samtidig er meget stærkt i sit umiddelbare udtryk og let at afkode, er Eva Kochs I Am A River, vandfaldet i Nikolaj Kunsthal.Men det ’umiddelbare’ ændrer ikke ved, at kunsten er og bliver elitær, siger kurator og kritiker Toke Lykkeberg, som dog påpeger, at det, der engang var elitært, ikke længere opfattes sådan.»Engang var installation, et fremmedord, og publikum stejlede, så snart de så en installation. I dag stejler folk næsten over samtidskunst, der ikke er installatorisk. Man forventer kunst, der nedbryder distancen og gør publikum til en del af værket.«At megen samtidskunst i dag er lettilgængelig, skyldes ikke, at den er blevet mindre elitær – tværtimod, siger han.»Ai Wei Wei laver kunst, som er letfatteligt for den brede offentlighed. Samtidig er der masser af kunsthistoriske referencer i hans kunst, som kun eliten forstår. Det er de referencer, som sikrer ham et navn i kunstverden, men det er ikke de referencer, som den brede offentlighed værdsætter, for de kender dem slet ikke.«En af grundene til, at kunsten i dag er »mere succesfuld end nogensinde før«, mener Michael Elmgreen, er, at den ny kunstnergeneration er mere kommunikerende: Dens kunst er bare det, den er.»Den er mere tilgængelig, og den skræmmer ikke folk væk. Man står ikke længere foran kunstværket og føler sig dum. Tidligere følte man sig udelukket, ekskluderet af den lille intellektuelle, elitære gruppe, men det er slut,« siger Elmgreen.At det ligefrem skulle være slut, er ifølge Toke Lykkeberg en optimistisk overdrivelse:»Kunsten er faux-lettilgængelig,« siger kuratoren, men tilføjer: »Ej, jeg ved ikke, om det er et godt ord.« Han tænker sig lidt om for at finde et bedre. Opgiver, men uddyber i stedet:»Den er – for en overfladisk betragtning – blevet mere lettilgængelig.«
