Når den skæggede dame synger
Af alle offentlige debatter er dem, der handler om det, man engang kaldte sædelighed de absolut mest tåkrummende


Det kræver kun en lille variation af en gammel, oprindeligt engelsk talemåde, så er den der: der er ikke noget, der er afgjort, før den skæggede dame har sunget. Det må selv russiske borgmestre bøje sig for. At nogle af deres landsmænd mener at Grand Prix-sejren til en skægget dame fra Østrig – eller en bekjolet mand, hvad det nu var for en skabning – er det endelige bevis på Vestens forfald, kan man nok heller ikke gøre noget ved. Synspunktet bliver nok i øvrigt delt af en del mennesker i Vesten, men det er der heller ingen kur imod, i alt fald ikke her og nu. Ingenting er afgjort før den skæggede dame har sunget, nemlig. Hun, eller han evt., lignede Jesus Kristus ’lavet til’ – som det hedder i Vendsyssel – i en skønhedssalon. Hvis der stadig ligger en Chez Bente i Hjørring, kunne de sikkert sagtens have ordnet det. Og det var da bestemt pænt arbejde, det burde kunne holde til en aften i Vendelbohus. Dagen efter skulle skægget så nok lige rettes til, men det er da til at finde ud af. Bente i gamle dage var ferm på fingrene. Dengang var der ingen kvinder, der gik med skæg, men hvis det er tidens løsen, kan man lige så godt gøre det pænt.Tro på oprøretMå jeg i den forbindelse sende en venlig hilsen til Bente i gamle dage. Hun sagde dengang til mig, at hvis det var meningen, jeg ville have langt hår ligesom en pige, så kunne jeg ikke nøjes med barberen i Sulsted. Så måtte jeg lære at gå til damefrisør – og når jeg nu kendte en sød pige i Hjørring, så var jeg da velkommen her ved os, sagde hun. Der var her min tro på oprøret – som grundholdning og sejrende princip – fik sit første knæk: kan det virkelig være meningen, at en rask ung mand skal gå til damefrisør? Chez er fransk, det betyder, ja, jeg ved sgu i grunden ikke hvad det betyder, men folk her i Hjørring synes vist, det lyder dejligt internationalt, sagde Bente også. Hun var en dygtig næringsdrivende. Og netop næringsdrivende har altid haft et praktisk forhold til sædernes forfald. Hvis de unge mænd, dengang, ville have langt hår, kunne man da lige så godt tjene penge på at klippe dem efter alle damekunstens regler. I det hele taget må man sige, at hvis man vil forhindre sæderne i at gå i forfald, så skal man ikke regne med at det er de næringsdrivende, der kæmper i forreste linje. Hvorfor skulle de dog? I gode vin- og tobaksforretninger, kan man da selvfølgelig købe cigaretpapir i så passende en længde, at de kunder, der måtte ønske det, kan rulle sig en ordentlig joint. Papiret egner sig ikke til at rulle almindelige cigaretter, men hvad kommer det butiksindehaveren ved? Så selvfølgelig da, hvis det nu skulle vise sig, at skæggede damer er den nye trend, skulle det vel være muligt at opfinde et næringsstof af en slags, gødning eller hvad man skal kalde det, der kan få de bette damers hagers og kinders bette dun til at vokse sig tykke og farverige. Hvis man vil, kan alt lade sig gøre. Der er noget opmuntrende og livsbekræftende ved, at pjank, tant og fjas, kan lukke kæften på folk, som saglige argumenter, lange, grundige avisartikler, indslag i radio og tv ikke gør det mindste indtryk på.Ikke mere at snakke omDer er ikke noget i vejen med bøsser og transvestitter, står der i artiklerne, jo, der er, siger de fordomsfulde og de fordømmende, det er noget svineri og det skal forbydes. Men så kommer den skæggede dame og vinder Grand Prix – og så er der ligesom ikke mere at snakke om. Folk der stadig brokker sig, f.eks. russiske borgmestre, er dem, der bliver til grin. Damen med skægget får derimod tolv fuldfede point! Til publikums bragende bifald. Både statsministeren og Johanne Schmidt-Nielsen var der, næste gang vi ser dem i ideologisk kappestrid, bliver helt sikkert med hver sit nydeligt formede fuldskæg. Bjarne Corydon var der for øvrigt også. Han er cool, sagde hans datter. Det skal jeg ikke gøre mig klog på, men han så relativt nybarberet ud. Mænd er jo lidt tunge i røven, når det drejer sig om mode. Og hvis de så ovenikøbet er socialdemokrater ... Hr. Corydon udtrykte glæde over, at han ikke havde noget at gøre med Grand Prix-arrangementets økonomi. Hvad mon han mente med det? Af alle offentlige debatter er dem, der handler om det, man engang kaldte sædelighed de absolut mest tåkrummende. I sin tid var debatten om hvorvidt homoseksuelle skulle have lov til at gifte sig, en debat om hvorvidt homoseksualitet overhovedet skulle være tilladt. Hvem skulle de spørge, for resten? De mandlige præster? Kvindelige var der jo ingen af. Må en fyrreårig kvinde have sex med en syttenårig dreng? Vi taler om frivillig sex, så igen: hvem skal hun spørge? Hvis den svigtende sammenhængskraft i samfundet skyldes, at færre og færre uden videre accepterer de almindeligste forestillinger om normalitet, og den skæggede dame ikke automatisk skjuler sin skam, men synger os lige op i synet, er det måske meget godt at slippe for den? Christopher Isherwood blev engang spurgt om, hvordan han reagerede, når han på forskellig måde blev afvist på grund af sin homoseksualitet. Jeg anerkender ikke nogen, der ikke anerkender mig, svarede han. Det er der flere og flere skæggede damer, der heller ikke gør, har man indtryk af. Den gode, solide sædeligheds værste fjende, er selvfølgelig at folk begynder at synes, at forfaldet er sjovt. At de ligefrem klapper, når den skæggede dame har sunget sin sang.
