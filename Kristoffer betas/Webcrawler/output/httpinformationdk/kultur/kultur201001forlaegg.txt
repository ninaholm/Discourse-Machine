Forlægger bag dansk fremstød i Indien anholdt
Forlæggeren Mahesh Dutt, der skulle have stået bag den største lancering af dansk litteratur i Indien nogensinde, er blevet anholdt af de indiske myndigheder. 'Vi har hele tiden tænkt, at projektet var for godt til at være sandt',  lyder det fra centerchefen i Kunststyrelsens Litteraturcenter
Morten Ramsland var en af de forfattere, der havde udsigt til at blive udgivet i Indien med bogen 'Hundehoved'. Men efter at en eventyrlysten indisk udgiver er blevet arresteret, sker det nok ikke lige med det første.


 Armbevægelserne var store, da det nystartede indiske forlag Interword Publications sidste sommer under stor bevågenhed fra den samlede danske forlagsbranche lancerede det største fremstød af dansk litteratur i Indien nogensinde. Det lød næsten for godt til at være sandt - og det var det formentlig også.
Det viser sig nemlig, at den 48-årige indiske forlægger Mahesh Dutt sandsynligvis ikke har haft rent mel i posen, da han sidste sommer underskrev kontrakter med flere danske forlag.
Forlagets hjemmeside www.interword.in er lukket ned, og den 48-årige indiske forlægger Mahesh Dutt har ikke ladet høre fra sig siden oktober.
»Han er som sunket i jorden,« siger Louise Langhoff Koch fra Gyldendal Group Agency, som er et af de forlag, den indiske forlægger har lavet handlet med.
På Mahesh Dutts personlige facebook-profil er den sidste statusmeddelelse fra 12. oktober 2009 - to dage før bogmessen i Frankfurt, hvor han havde aftalt at mødes med repræsentanter fra Kunststyrelsens Litteraturcenter og flere danske forlag. Men Mahesh Dutt dukkede aldrig op - og dét af gode grunde, viser det sig nu.
»Vi har fået en meddelelse fra den danske ambassade i Indien om, at han blev anholdt på vej til bogmessen i Frankfurt, mistænkt for underslæb,« siger centerchef i Kunststyrelsens Litteraturcenter Marianne Kruckow.
Hun understreger, at den indiske forlægger endnu ikke er dømt for nogen kriminelle forhold, og at tvivlen derfor stadig bør komme ham til gode.
»Omvendt er der ingen - heller ikke i Norge, Sverige, Finland og Holland, som han også tidligere har været i forbindelse med - der har hørt fra ham siden Frankfurt. Så vi har grund til at formode, at der i hvert fald er et eller andet galt,« siger Marianne Kruckow.
Usandsynligt projekt
Da Information i sommeren 2009 første gang kunne fortælle om den indiske forlæggers store danske satsning kaldte Marianne Kruckow projektet for »helt fantastisk stort«, men hun opfordrede samtidig til at slå koldt vand i blodet. Allerede dengang var hun nemlig skeptisk over for projektet, fortæller hun.
»Vi har hele tiden haft på fornemmelsen at der var noget uldent ved det hele. Det virkede ganske enkelt usandsynligt, at en nystartet forlægger, der aldrig havde udgivet noget før, pludselig skulle til at udgive så mange danske bøger på én gang. Når man kigger på, hvordan danske bøger normalt formidles i udlandet, foregår det i et langt mindre størrelsesforhold,« siger Marianne Kruckow, der oplyser, at Kunststyrelsen endnu ikke har udbetalt nogen støttekroner til den indiske forlægger. Skulle han have haft intentioner om at vriste penge ud af dansk kulturliv, er det altså ikke lykkedes ham.
»Status er, at han har søgt penge hos os, men vi mangler stadig en række oplysninger fra ham, og han reagerer ikke på vores henvendelser. Så med mindre vi får de oplysninger, der skal til, for at Kunstrådets litteraturudvalg kan behandle sagen, så bliver ansøgningen afvist,« siger Marianne Kruckow. Hun har blandt andet drøftet sagen indgående med sine norske kolleger. »Norge stoppede tidligt i forløbet samarbejdet med ham, hvorefter han blev meget vred - men det viste sig at være fordi, de afviste, at han kunne få forudbetaling,« siger Marianne Kruckow, der under hele forløbet har holdt et vågent øje med den indiske forlægger.
Ingen kontakt
»Vi har været meget opmærksomme på ham og har selvfølgelig også delt vores opmærksomhed med de danske forlag, der har haft med ham at gøre og sagt, at der muligvis var ugler i mosen. Mere kan vi ikke gøre, for vi skal ikke anklage ham for noget, han endnu ikke er dømt for. Og i øjeblikket afventer vi bare, at han skal kontakte os.«
- Forventer I, at det vil ske?
»Det ved man aldrig.«
Også på Gyldendal Group Agency afventer man sagens udfald. Foreløbig har Louise Langhoff Koch skrevet en mail til de berørte forfattere, hvori hun forklarer, at der er grund til at nedsætte forventningerne.
Ifølge den oprindelige plan skulle det indiske forlag Interword Publications have udgivet mindst 65 af Gyldendal titler, herunder 54 børne- og ungdomsbøger og 11 skønlitterære voksenbøger. Blandt de indkøbte børnebøger var Ib Spang Olsens Drengen i månen, Ole Lund Kierkegaards Frække Friderik, Lene Kaaberbøls Drengen i kufferten og Kim Fupz Aakeson & Niels Bo Bojesens 'Vitello'-bøger. Voksenudgivelserne rummede samme blanding af nye og gamle klassikere, herunder Johannes V. Jensens Kongens fald, Ib Michaels Prins, Jakob Ejersbos Nordkraft samt Morten Ramslands Hundehoved. Information forsøgte i aftes at få fat i Mahesh Dutt for en kommentar, men uden held. De tre telefonnumre, han tidligere har opgivet, er nu ude af funktion.


