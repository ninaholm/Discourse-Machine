Galanteri og drab
Irriterende. Man ser manden for sig, Louis-Ferdinand Céline, manden, der bagtalte vores kønne lille land på det groveste — man ser ham for sig gående tur med katten i et bombekrater, mens han fodrer den med madrationer, som kunne have holdt i det mindste et barn i live. Hvorfor slog han ikke den skide kat ihjel?


 Den franske forfatter Louis-Ferdinand Céline kunne bedre lide dyr end mennesker. Det er, ved nærmere eftertanke, egentlig ikke noget særligt tillidsvækkende træk, men Céline var sikkert ligeglad. Folk måtte mene om ham, hvad de ville. I sine sidste bøger beskriver han, hvordan han i slutningen af Anden Verdenskrig flygter op gennem det bombehærgede Tyskland i selskab med sin kone og sin ven, en berømt fransk filmskuespiller — og sin kat. Uanset hvor kritisk situationen bliver, med sult, risiko for at få en bombe i hovedet eller blive skudt, glemmer han aldrig sin elskede kat. Han sørger for, at den får sin part af de for det meste yderst sparsomme madrationer. Han går tur med den hver dag, om det så er i et helt frisk bombekrater. Da Tyskland blev for farligt at opholde sig i for ham, som franskmændene ikke var i tvivl om var kollaboratør, en gemen, antisemitisk forræder, flygtede han videre til Danmark, hvor han havde sine indtægter fra debutbogen Rejse til nattens ende stående i den daværende Privatbankens afdeling på Gl. Kongevej på Frederiksberg. Han havde ikke megen fidus til almindelig valuta, så indtægten fandtes i form af guldbarrer, han tidligere selv havde transporteret til Danmark, som han mente måtte være det mest sikre land i Europa.
Le Vestre Fangsel
Mens han opholdt sig i Danmark, sluttede krigen, og danskerne, de røvhuller, puttede ham i Le Vestre Fangsel og udsatte ham for psykisk tortur ved at tvinge ham til at arbejde som læge — hans civile fag. Om han fik lov til at have sin kat hos sig i fængslet, ved jeg ikke, men da han senere sammen med hustruen flyttede til et sommerhus ved Korsør, som en velhavende advokat stillede til den berømte forfatters rådighed, dog mod betaling, var katten også med. Af kvinder foretrak han, kan man læse sig til, danserinder, og det var netop sådan en, han var gift med. Korsør var et skrækkeligt sted, i øvrigt. Om vinteren blæste der en iskold polarvind, og blodtørstige isbjørne strejfede vintersultne rundt i den lille bys gader. Céline elskede sin kat, men han hadede Danmark. Han hadede den danske luft, der var fugtig og klam, han hadede danske grøntsager, der var blege og næringsfattige. Danskerne selv tog skade af farveløsheden, fugten og den ringe kost — det bedste, man kunne sige om den, mente han, var, at den i det mindste ikke smagte af noget. Hvis den havde gjort det, ville den utvivlsomt have smagt rædselsfuldt. Men der var trods alt forskel på årstiderne. En sommerdag fik han besøg af den danske nobelprismodtager Johannes V. Jensen. Han ankom netop som fru Céline kom hjem fra en svømmetur. Jensen sagde noget galant om, at han så inderligt gerne ville have været de bølger, der fik lov til at omfavne hendes smukke krop. Det brød Louis-Ferdinand sig ikke om at høre. Ikke på grund af ordene, for galanteri havde han også selv smag for, men fordi Jensen udtalte dem kluntet. Det må man måske nok give Céline ret i: hvis man skal sige komplimenter, skal man kunne det. Man skal være god til det, ellers lyder det bare dumt. Céline brød sig i det hele taget ikke om Jensen. Da Jensen senere døde skrev Céline, der på det tidspunkt var tilbage i Frankrig, ordret til en ven: »Danske Jensen er død. Jeg kunne ikke lide ham.«
Men katten, den må jo på et tidspunkt være afgået ved døden. Jeg kan ikke forestille mig, at Céline fik den aflivet, så den må være gået stille bort, som det udtrykkes af blufærdige mennesker. Céline var en af det tyvende århundredes helt store forfattere, men bortset fra hans første roman, ovennævnte Rejse til nattens ende, der i sammenligning med de senere næsten er lidt ’sød’, er han så udpræget en forfatter, man kun læser én gang. De senere romaner, inklusive Rigodon, som han ikke nåede at færdiggøre før sin død i 1961, overgår på mange måder debutromanen. Det er stor litteratur — men også skrækkeligt selskab, mens man læser dem. Stemmen, der taler, er fascinerende, men også dybt problematisk. Irriterende, enerverende, anstrengende, påståelig, bitter, selvretfærdig og manieret. Ikke en stemme, man ville gide høre på under andre omstændigheder. Man er voldsomt — for ikke at sige voldeligt — beriget, når man har læst sidste side. Men unægtelig også lettet. Nu har man hørt ham, man vil aldrig glemme hvad man har hørt, men man har under ingen omstændigheder lyst til at høre på ham igen.
Den satans kat
Og så den satans kat! Man ser manden for sig, Louis-Ferdinand Céline, manden, der bagtalte vores kønne lille land på det groveste — man ser ham for sig gående tur med katten i et bombekrater, mens han fodrer den med madrationer, som kunne have holdt i det mindste et barn i live. Hvorfor slog han ikke den skide kat ihjel? Og hvorfor kunne han i det hele taget bedre lide dyr end mennesker?
Mennesker kan være forfærdelige, det er rigtig nok. De er det heldigvis ikke altid, men de kan bestemt være det. Og det er ikke sjovt at slå dyr ihjel, det er modbydeligt. Jeg har skam prøvet det. Jeg har aflivet ikke bare en kat, men et helt kuld nyfødte kattekillinger ved hjælp af en Ladas udstødningsgas. Jeg følte mig som verdens dummeste svin. Men det var et nødvendigt drab. Som sagt var Céline læge. Han kunne vel have givet sin kat en sprøjte af et eller andet. Men der er selvfølgelig den mulighed, at katten var hans egentlige publikum. Den, han henvendte sin endeløse, misantropiske enetale til?

