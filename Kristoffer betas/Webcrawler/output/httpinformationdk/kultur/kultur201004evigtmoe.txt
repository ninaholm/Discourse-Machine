Fra evigt mørke til evigheden
Peter Steele var om nogen inkarnationen af en dyster kæmpe. I torsdags døde han, kun 48 år gammel


 »It's like a death / a death / a death / in the family / don't die«.
Manden bag disse ord, kendt som Peter Steele, har i de seneste årtier været en af rockscenens mest markante personligheder, som frontmand i det millionsælgende gotisk inspirerede hard rock-orkester Type 0 Negative.
Det kan faktisk undre at han overhovedet skiftede sit navn; hans oprindelige navn, Petrus T. Ratajczyk, synes at klæde manden ideelt: Som det absolutte centrum i bandet tiltrak den over to meter høje Steele sig, med sin muskuløse krop, lange ravnesorte hår og Rasputin-agtige ansigtstræk, naturligt opmærksomhed, og hans dystre, afgrundsrumlende basvokal understregede det næsten karikerede, tegneserieagtige dommedagselement i bandets musik. Men mere endnu var det et umiskendeligt flair for den gode popmelodi og evigtgyldige ungdommeligt deprimerede tekster, kombineret med et drævende langsomt og blytungt lydbillede, der gjorde Type O, som de oftest kaldes af fans, til en af halvfemsernes bedst sælgende rockbands.
Snydedød
Steele var kendt for at have et mere afslappet forhold til det dystre end hans tekster afslørede: At dødsfaldet har taget musikverden med en smule forsinket overraskelse, skyldes blandt andet at bandet tidligere har annonceret sangeren død, i forbindelse med deres skift af pladeselskab i 2005, et stunt der blev kompletteret af falske pressebilleder af en gravsten.
Steele optrådte i som nøgenmodel i bladet Playgirl i 1995, mens bandets popularitet var på sit højeste, hvilket gav en masse opmærksomhed i musikmiljøet, trods udtalelser fra udgiveren om et noget vigende salg på netop denne udgave.

