’En transperson kan selvfølgelig ikke regne med at blive forstået’
Transkønnethed fylder stadig mere i populærkulturen, og senest viste et rost interview med den transkønnede realitystjerne Bruce Jenner, at der er hul igennem til et bredere publikum. Men det vidnede også om, hvor langt der er igen, mener eksperter
 Bruce Jenner under det meget omtalte interview med Diane Sawyer.


 I et interview med stjernejournalisten Diane Sawyer offentliggjorde den olympiske guldvinder og realitystjerne, Bruce Jenner – efter mange års mediespekulation – at hun var transkønnet. Hun beskrev sig som transkønnet således:
»Det her handler ikke om, at jeg vil klæde mig ud som kvinde. Det handler om, at jeg har brugt hele mit liv på at klæde mig ud som mand.«
Interviewet har vakt furore, harme men også beundring i amerikanske mainstreammedier. En årtier lang offentlig profil gør Bruce Jenners position unik i forhold til mange andre transkønnede aktivister, der har været i offentlighedens søgelys.
Mange af dem er nemlig først stået frem efter deres transitioner og har ikke været kendte inden. Og Jenner er helt bevidst om blikket udefra.
»Jeg siger farvel til folks opfattelse af, hvem jeg er. Jeg siger ikke farvel til mig. Det her har altid været mig,« sagde hun under interviewet.
Udtalelsen er en vigtig transpolitisk pointe: Det er det køn, der er tildelt ved fødslen, den transkønnede tager afstand fra. Og definitionsretten ligger udelukkende hos ham eller hende. Som Laverne Cox, en central aktivist for transkønnedes rettigheder, istemte i en tweet:
»Jeg var en baby, der blev tildelt et køn ud fra mine kønsorganers udseende. Som jeg udviklede mig, begyndte jeg at afkræfte det.«
Det kan måske virke som en åbenlys pointe, men netop pointen om egendefinition af køn, ses af mange aktivister som fundamental for en større accept og øgede rettigheder for transkønnede. For accepten kniber det stadig med i Amerika.
Jenner gjorde klart i interviewet, at hun var klar over, at transpersoner er en udsat gruppe. Hun håber, at hendes åbenhed vil bidrage til at nedbryde barrierer.
»Jeg har tænkt mig at ændre verden,« sagde hun.
Første skridt: Accept
Tobias Raun fra Roskilde Universitet, der forsker i transkønnedes selvrepræsentation, er enig i, at personer som Bruce Jenner gør en forskel ved at stå frem og tale åbent om det at være transkønnet.
»Selvom der er en meget mere divers repræsentation af transpersoner f.eks. på sociale medier, så er det jo de færreste, der kommer i kontakt med det. Her betyder mainstream-medier stadig helt enormt meget, fordi mange mennesker ofte ikke ved, at transpersoner overhovedet findes.«
Men, understreger Tobias Raun, »Bruce Jenners åbenhed er ikke nødvendigvis helt valgfri, for nysgerrigheden om hendes kønsidentitet har været så enorm. Som interviewet viser, har der jo været paparazzier i buskene uden for plastikkirurgen, der råber: ’er du en mand eller en kvinde?’ og der har været løbende jokes på amerikansk tv osv. En så kendt person som Bruce Jenner kan altså ikke få lov til medicinsk at transitionere i al hemmelighed. Så selvom det virker som om, at Jenner måske helst ville have gjort det i det skjulte, så har hun ikke fået lov til det,« siger Tobias Raun.
»Dét at stå frem giver ikke ro til processen, men det tager brodden af den mest ondskabsfulde nysgerrighed, og det giver en vis kontrol over egen historie.«
Et vendepunkt
Og Bruce Jenner er ikke alene. Stadig flere transkønnede fylder i mainstreammedierne, og der er nye og mere nuancerede repræsentationer af dem også i populærkulturen. Det foregår i et sådant omfang, at aktivister har talt om et ‘Transgender Tipping point’ – der er altså så mange stærke transkønnede stemmer, at det kan betyde et grundlæggende samfundsmæssigt skift i synet på dem. Den øgede synlighed har i følge Tobias Raun været under opsejling i nogle år.
»Man kan sige, at der spagt fra 1990’erne har været en stigende repræsentation af transkønnede i forskellige film og medier, og især inden for de sidste fem år har synligheden taget fart.«
Tobias Raun peger bla. på skuespillerinden Laverne Cox som en vigtig person. Specielt i kraft af sin position som ikke-hvid transkvinde.
Cox var sidste sommer på forsiden af TIME Magazine – netop under overskriften »The transgender tipping point«. I et meget politisk og personligt interview forsøgte hun at påtale mange af de misforståelser, der stadig hersker om transidentiteten:
»Der er ikke bare én transhistorie. Der er ikke bare én transoplevelse. Det, folk skal forstå, er, at ikke alle føler, at deres kønsidentitet er i tråd med den, de er blevet tildelt fra fødslen baseret på deres kønsorganer. Og det er okay. Hvis du bliver utilpas over det, så skal du tage et kig på dig selv,« sagde Cox.
Hun spiller den transkønnede indsatte Sophia Burset i Netflix’ hit-serie Orange is the new Black, der har fået lovprisninger for at caste en transkønnet i stedet for en ciskønnet (en person der oplever overensstemmelse mellem sit tildelte køn og kønsidentitet, red.).
En anden af de nye transkønnede kulturprodukter er tv-serien Transparent, der følger sin hovedperson, en far til tre, der i sit livs efterår vælger at leve som kvinde.
Skaberen af serien, Jill Soloway, ser mangfoldigheden i medieudbuddet som en vigtig brik i den nye, stærke repræsentation.
»Disse platforme er et tegn på en demokratisering af vores kreative fællesskaber og publikum,« siger Soloway med henvisning til, at transkønnede personer jo altid har eksisteret i samfundet. Det er bare først nu, vi begynder at se dem og deres historier optræde på skærmen til et bredere publikum.
Og Jill Soloway er optimist:
»Jeg har det som om, jeg er en del af en kreativ revolution – som et Arabisk Forår – der fejer hen over landet.«
Individer baner vejen
Præmisserne for, hvordan vi taler om transkønnethed, og dermed hvordan transkønnede kan tale om sig selv, har ikke været konstante i samfundet.
Marie-Louise Holm, der forsker i transhistorie på Linköping Universitet, fremhæver, at transpersoners synlighed i medierne betød meget lige fra den psykiatriske kategori ’transseksualitet’ og dermed også en social identitet idet ’transperson’ blev etableret i 1950’erne. Hun peger specielt på transkvinden Christine Jorgensen, der som den første transperson blev en global mediesensation på grund af en køns- skifteoperation, hun fik foretaget i 1951 i Danmark.
På det tidspunkt var fokus i høj grad på det medicinske gennembrud i, at en person, der var tildelt mandligt køn ved fødslen, kunne syne som en kvinde igennem hormonbehandlinger og operationer.
»Avisartiklerne indeholdt en form for skræk blandet med fascination, men også en fejring af Jorgensens transition som et bevis på den moderne videnskabs landvindinger,« siger Marie-Louise Holm.
Ifølge hende kom Christine Jorgensens synlighed i medierne til at betyde meget for andre transpersoner.
»Jeg kan se i arkiverne, at der efter hendes behandling er et stort antal ansøgninger fra andre transkvinder – og mænd – om at få skiftet navn, juridisk køn og om de samme hormonbehandlinger, som Jorgensen havde fået. Mange skriver, at de har hørt om sagen, og vil høre, om det også er muligt for dem.«
Synligheden og medieomtale betyder noget for de liv, transkønnede lever, fordi det i høj grad afgør, hvilke ord og vendinger der er til rådighed for at beskrive ens identitet.
»Både i dag og historisk er der forskellige måder at tale om det på. Især i arkiverne fra 1920’erne og op til 1940’erne er der sager med personer, der senere ville blive kategoriseret som transpersoner, og som på det tidspunkt havde andre kategorier,« fortæller Marie-Louise Holm.
Psykiatere mente indtil midten af 1940’erne, at transpersoner hørte ind under den dengang meget brede kategori hermafrodit – hvilket man også mente, at f.eks. homoseksuelle gjorde. Derefter brugte de kategorien genuin transvestit, og fra 1960’erne kategorien transseksuel.
»Transkønnede har altid måttet forholde sig til og bruge de kategorier, der var i spil i deres samtid, for at forklare sig over for andre og få adgang til behandlinger i sundhedssystemet,« siger Marie-Louise Holm.
Skal forklare sig selv
Ifølge Tobias Raun er der de seneste år blevet mere rum til at definere sig selv som transkønnet – også understøttet af de kulturelle repræsentationer. Men der er stadig elementer i vores syn på køn, der stiller sig i vejen, når vi taler om de transkønnede identiteter.
I interviewet med Bruce Jenner bemærker han specielt det krav, der ofte kan være, til transpersoner, om at de skal »forklare« sig selv.
»Det er stadigvæk en del af scriptet, at Diane Sawyer skal være forvirret. At det er berettiget og forståeligt, at hun er forvirret, og derfor har ret til at stille utallige mærkelige, intime spørgsmål. Præmissen er, at en transperson selvfølgelig ikke kan regne med at blive forstået og derfor skal forklare sig igen og igen. Der er et krav om forklaring,« siger Tobias Raun om interviewet med Bruce Jenner og fortsætter:
»Det er altså transpersonernes ansvar at opklare den forvirring, som det forudsættes, at deres eksistens skaber.«
Dermed bliver den transkønnede gjort ansvarlig for andres eventuelle forvirring og utilpashed.
»Det er derfor den transkønnedes eget ansvar at gøre sig forståelig overfor ’os’ seere, som eksplicit forudsættes at være ikke-transkønnede – og selvfølgelig mystificerede,« siger Tobias Raun.
Han understreger, at det bestemt ikke er en kritik af Bruce Jenner, men snarere en belysning af den enorme udfordring, det er at kommunikere sin transkønnethed på samfundets nuværende præmisser.
»Interviewet viser, hvor meget transpersoner har fået banket ind i hovedet, at de skal være en undskyldning for sig selv; at de skal forstå og acceptere, at de gør folk forvirrede, og at det er deres egen skyld.«
Tobias Raun mener, at interviewet er et fint billede på, at det bestemt ikke er nok, at man f.eks. juridisk skifter køn og fortæller venner og familie, at man er en transperson.
»Den faktiske sociale accept går stadig på, om man bliver visuelt genkendelig for andre som det køn, man identificerer sig som.«
Nye bokse
Både Marie-Louise Holm og Tobias Raun understreger det positive i de seneste fem års udvikling, men begge oplever de også, at vores forhold til transkønnethed stadig i høj grad er bestemt af, at man enten skal være mand eller kvinde, og af at folk føler, de har ret til at sætte spørgsmålstegn ved et menneskes køn.
Marie-Louise Holm mener, at der hele vejen fra de første spæde samtaler om transkønnethed i 1920’erne og helt op til nu eksisterer en lignende diskurs.
»Formålet fra sundhedssystemet har været, at folk skal kunne passere som det, der bliver betragtet som ’normale’ mænd og kvinder på et givent tidspunkt,« siger hun.
Det evige mål har altså været at reducere forvirring og at opretholde en orden, der gør folk trygge.
Det er denne ramme for vores samtaler om køn, der stadig skaber problemer. Også i Jenners interview.
»Rammen signalerer til andre mennesker, at det er ok at spørge ind til, hvilke operationer en transperson har fået, og at vi naturligvis skal dvæle ved gamle billeder, gamle navne osv. Det siger jo noget om vores forhold til køn i det hele taget. Vi skal kunne se kønnet. Vi godtager kønnet gennem det visuelle. Vi accepterer oftest kun transpersoners kønslige selvdefinitioner, hvis det stemmer overens med, hvad vi ser,« siger Tobias Raun.
»Det er den måde, vi stadig tænker køn, og det er stadig os – samfundet – der giver en person ’lov’ til at have det køn, man gerne vil have.«

