Komik er en rummelig kirke
Det er en film om venner, der er sjove, siger filminstruktøren Richard Curtis - manden bag 'Notting Hill' og 'Love, Actually' - om sin seneste komedie, 'The Boat that Rocked'
Instruktøren af -The Boat that Rocked-, Richard Curtis, besøgte i går København i anledning af, at filmen skulle åbne den første udgave af filmfestivalen CPH:PIX. Med i København var også skuespiller Bill Nighy (th), der medvirker i -The Boat that Rocked-.


 Hver for sig har instruktøren og manuskriptforfatteren Richard Curtis og skuespilleren Nick Frost enten stået bag eller medvirket i en lang række af de seneste mange års mest populære og morsomme, britiske filmkomedier og tv-serier.
52-årige Curtis er manden bag Den Sorte Snog, Mr. Bean, Fire bryllupper og en begravelse, Notting Hill og Love, Actually, der også var hans instruktørdebut. 37-årige Frost har medvirket i kulthit som tv-serien Spaced og genrekomedierne Shaun of the Dead og Hot Fuzz, alle tre skrevet og instrueret af hans gode venner Edgar Wright og Simon Pegg.
Nu har Curtis og Frost så fundet sammen i Curtis' seneste film, The Boat that Rocked. Det er en ensemblekomedie, som inspireret af amerikanske film som M*A*S*H og Deltakliken fortæller om et piratradioskib befolket af en broget flok radioværter - blandt andet Nick Frosts trinde Dave - der i 1960'ernes England sørger for rock'n'roll til en populærkulturelt udsultet befolkning.
The Boat that Rocked, der har dansk biografpremiere i dag, åbnede i aftes den første udgave af filmfestivalen CPH:PIX, og i den anledning var Curtis og Frost i landet. Information mødte dem til en snak om film og komik.
Sjove venner
- Hvad er god komik?
Richard Curtis: "Jeg er nødt til at sige, at jeg ikke tror på ideen om en specifik britisk komik. Det ville være mærkeligt, idet Storbritannien både fostrede Monty Python og The Office, både Shaun of the Dead og The Lavender Hill Mob. Jeg kan ikke se forbindelsen mellem dem. Der er forskellige bevægelser i gang på samme tid. På den ene side det helt vanvittige og urealistiske og på den anden det meget realistiske. Komik er altså mange ting, og i sidste ende handler det om at få folk til at grine."
Nick Frost: "Jeg er enig. Richard og jeg kommer fra forskellige komikskoler. Han er meget lettere, end jeg er. Jeg holder meget af de mørkere ting. Jeg siger altid 'the fun in funeral'. Man kan få meget sjov og megen stor komik ud af en begravelse, de steder, hvor folk folk er mest sårbare."
RC: "Det sjoveste, jeg har prøvet, er, når jeg en helt almindelig aften er sammen med mine fem bedste venner. Når man er blevet lidt fuld og kan tillade sig at lave sjov med noget, der skete for 20 år siden; når man rundt om bordet gentager ting og mod afslutningen af et måltid driller nogen med, hvor forfærdelig forretten var; når ens venner er sjove."
"På en måde er The Boat that Rocked en film om venner, der er sjove. Jeg vil også sige, at Shaun of the Dead og Hot Fuzz er film om venner, der er sjove. Og Fire bryllupper og en begravelse var bestemt en film om venner, der var sjove. For mig handler det om venskab og intimitet snarere end om vittigheder om fremmede. De to scener i min film, som folk griner mest ad, er scener, hvor venner driller hinanden og ved, hvor hinandens ømme punkter er."
Komik og dramatik
- Skal man også have dramatik for at få god komik?
NF: "Man kan være plat og sjov hele tiden, men hvis der også er en realistisk side af ens komik, hvis man inkluderer menneskelige følelser, gør det kun komikken sjovere. Det virker bedre, hvis man sætter komik og dramatik op over for hinanden. Så bliver grinet mere værdifuldt."
RC: "Der er ret megen menneskelig sandhed i Monty Pythons Life of Brian, men der er ikke meget i Monty Python og de skøre riddere. Komikken er en meget rummelig kirke."
- Er det nødvendigt med identifikation for at få komik til at virke - at folk i biografen føler, at det kunne være dem oppe på lærredet?
RC: "Det er én måde at gribe det an på. I forbindelse med The Boat that Rocked har vi har talt meget om 1960'erne, fordi den foregår i det årti. Men jeg er ikke sikker på, at det er lige så meget en film om 1960'erne, som det er en film om at være i 20'erne. Der er et tidspunkt i ens liv, hvor man forlader skolen, flytter ind i en lejlighed, der er for lille, og hvor der bor for mange mennesker. Der er én, som har været i seng med alle, og der er én, som ikke har været i seng med nogen som helst. Der er mærkater på maden i køleskabet, og man lytter hele tiden til musik. Jeg håber, at folk vil identificere sig med den del af filmen - mindet om en uansvarlig periode i ens liv, hvor man var fri, inden man begyndte at bekymre sig om arbejde eller familie eller penge eller hygiejne."
- Hvordan har komik ændret sig i de år, du har arbejdet med den, Richard?
RC: "Jeg er stor fan af den nye, dokumentariske tilgang til komik. Komik har altid været meget arrangeret og formel, og komedier er ofte de kedeligst instruerede film. Men en tv-serie som The Office og Sacha Baron Cohens film (komikeren bag Ali G og Borat, red.) har vist, at komik kan filmes på en meget mere afslappet facon."
- Hvordan har det påvirket dig?
RC: "The Boat that Rocked er meget mere løst instrueret end Love, Actually. Da vi samlede vores 12 skuespillere, fandt vi hurtigt ud af, at vi ikke kunne have kameraet på et stativ, fordi det så ville have taget 1.000 år at optage hver eneste scene, og de ville ikke have levet. Da vi tog kameraet på skulderen, sagde vi også til skuespillerne, at de gerne måtte improvisere. Hvis man følger efter skuespillerne, hvor de nu end står og går, behøver de ikke sige replikkerne så stift og indøvet. Det, at man kan improvisere, ødelægger ikke ens koncentration, men skærper den nærmest."

Anmeldelse af 'The Boat that Rocked' på side 13 i Paradoks,www.cphpix.dk

