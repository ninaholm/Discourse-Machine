Vi anbefaler: 10 film til CPH:DOX
Kultur- og filmredaktionen anbefaler her 10 dokumentarfilm, som alle bliver vist på dokumentarfilm-festivalen CPH:DOX, der løber af stablen fra d. 7. til 17. november


Katrine Hornstrup Yde:’At Berkeley’ (Frederick Wiseman, USA, 2013)Fordi Wiseman har været dokumentarfilmhistoriens vigtigste flue på væggen siden hans diskret systemkritiske observationer af institutioner som high schools og hospitaler i 1960’erne. Nu leverer den 83-årige mester et hardcore 244 minutters indblik i en af intellektualismens højborge, Berkeley University. Det kan kun blive grundigt fascinerende.&nbsp;’The Reunion’ (Anna Odell, Sverige, 2013)Fordi Anna Odell er en superinteressant grænseoverskridende kunstner og hende, der i 2009 agerede selvmordstruet og psykotisk og lod sig indlægge på en psykiatrisk afdeling i Sverige som led i et kunstprojekt – til stor forargelse for medierne. I sin prisnominerede filmdebut går hun nu i kødet på sin skoletid, hvor hun var mobbeoffer, ved at konfrontere gamle klassekammerater med en fiktiv film om den genforeningsfest, som de undlod at invitere hende med til. Det lyder som endnu et syret og sårbart greb om virkeligheden.’La Maison de la radio’ (Nicolas Philibert, Frankrig/Japan, 2013)Fordi radio er in, og CPH:DOX er hip, så ud over arrangementer med både Københavns Radiobiograf (som undertegnede er en del af) og podcastmagasinet Third Ear, viser dokumentarfilmfestivalen nu også film om radio. I Philiberts franske dokumentar skildres Frankrigs nationale radiohus, mens kærligheden til radio og forståelsen for lydens særlige anatomi skulle blive vakt lystigt til live.Christian Monggaard:’The Armstrong Lie’ (Alex Gibney, USA, 2013)Fordi Gibney er en af tidens mest interessante dokumentarfilmskabere, der har dissekeret alt fra den katolske kirke, WikiLeaks og Enron til amerikanske soldaters tortur af og drab på uskyldige civile i Afghanistan. Hans nye film, ’The Armstrong Lie’, begyndte i 2009 som en nærgående, men opbyggelig film om cykelrytter Lance Armstrong, men udviklede sig undervejs til en film om alle mandens vedholdende doping-løgne.’The Unknown Known’ (Errol Morris, USA, 2013)Fordi Morris for 10 år siden lavede den fremragende ’Fog of War’, hvor han interviewede Robert McNamara, amerikansk forsvarsminister under Kennedy og en af mændene bag Vietnamkrigen. I sin nye film møder Morris, der er en vidende og skarp interviewer, Donald Rumsfeld, forsvarsminister under George W. Bush og en af mændene bag invasionen af Irak. Mødet slår efter sigende gnister, og hvem vil ikke gerne se det?!’Jodorowsky’s Dune’ (Frank Pavich, USA, 2013)Fordi den chilenske multikunstner – film, bøger, teaterstykker, musik, tegneserier – ejer en af populærkulturens mest originale og krøllede hjerner, og fordi jeg gerne ville have set hans filmatisering af Frank Herberts scifi-klassiker ’Dune’. Angiveligt skulle Jodorowskys version, der altså aldrig blev til noget, give publikum fornemmelsen af at være på LSD. Det og meget mere fortæller han selv om i denne dokumentarfilm.’Michael H. Profession: Director’ (Yves Montmayeur, Østrig-Frankrig, 2013)Fordi den østrigske filminstruktør Michael Haneke laver stor og kompromisløs kunst om det at være menneske og menneskets knap så pæne sider – ’Funny Games’, ’Skjult’, ’Det hvide bånd’, ’Amour’ – og fordi jeg gerne vil vide mere om, hvordan han tænker og arbejder. Yves Montmayeurs film skulle bringe os endog meget tæt på Haneke.Anna von Sperling:’Powerless’ (Deepti Kakkar, Fahad Mustafa, Indien, 2013)El er modernitet. El er det, der adskiller de rige fra de fattige. Tag i ’Powerless’ på livsfarlig tur med en eltyv og storbyjungleliansvinger i den indiske millionby Kanpur. Og mærk dilemmaet mellem stats- og selvorganisering, samfundssind og tyveri. Det er ikke så simpelt endda.’The Blocher Experience’ (Karine Sudan, Schweiz, 2013)Danmark er jo hjemsted for en af Europas dygtigste højrepopulister. Men rygtet vil vide, at Schweiz har én, der kan konkurrere med hende. Ham Christoph Blocher vil jeg gerne møde i mørket – altså på behørig afstand. Thi for klog på højrepopulismens tricks kan man vist aldrig blive.&nbsp;’The Missing Picture’ (Rithy Panh, Cambodia, 2013)Jeg vil se ’The Missing Picture’ Ikke fordi det er rart. For det er det aldrig, når det handler om de Røde Khmerers folkemord i Cambodja. Men at skildre det ved hjælp af autobiografisk dukkespil vækker min nysgerrighed, som meget lidt har gjort længe.
