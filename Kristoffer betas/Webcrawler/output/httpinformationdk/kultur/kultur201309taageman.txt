I en tåge af mandlig angst
Sexchikanesagen om den britiske filosofi-professor Colin McGinn har verden over givet anledning til overvejelser omkring kvinders rolle i filosofi, i den forgangne uge med fem kvindelige filosoffers bidrag i New York Times
En sag om sexchikane på et amerikansk universitet har fået mandlige professorer til at råde hinanden til at vejlede kvindelige studerende for åben dør for at sikre sig mod eventuelle misforståelser. Sagen skader den uformelle omgangstone, som læring kræver, mener en professor fra Harvard. Arkiv

»Læs filosofi, og du vil fortryde det, læs ikke filosofi, og du vil også fortryde det.« Sådan parafraserer filosoffen Peg O’Connor det valg, kvinder har, når de går ind i filosofiens verden. En verden, der i de forløbne måneder er blevet afsløret som en nærmest ren mandeverden.O’Connor er specialist i Wittgenstein, underviser i filosofi i gymnasiet, blogger i et psykologisk forum og er en af fem kvindelige filosoffer, der i den forløbne uge har kommenteret på ’kvinder og filosofi’ i The New York Times.Anledningen til diskussionen har været, at den verdenskendte britiske analytiske filosof Colin McGinn i forsommeren så sig nødsaget til at forlade sin post på universitetet i Miami på grund af en meget omdiskuteret sexchikanesag.McGinn har stadig ikke indrømmet, at der var tale om sexchikane, og sprogfilosofiprofessoren forsvarer sig fortsat med, at de seksuelt ladede mails, han sendte til en kvindelig studerende, udelukkende havde abstrakt karakter.Men i kølvandet på disse ’abstraktioner’ er der kommet fokus på nogle meget sigende statistikker. Statistikker, der viser et markant undertal af kvinder i filosofi – og som ikke ses i lignende grad i andre fag. Selv i de traditionelt typiske mandefag som atomfysik er der flere kvinder end i filosofi, der har under 20 procent kvinder i de amerikanske statistikker. I Danmark har man ikke tilsvarende oversigter, men et hurtigt blik på lønningslister afslører, at der ikke er en eneste kvinde blandt Danmarks filosofiprofessorer.Peg O’Connor beskriver det at sende sine kvindelige filosofistuderende ind i filosofiens verden som at sende dem ind i løvens hule:»Først tænker jeg: ’Du vil kunne blive en fantastisk filosof og gøre fine filosofiske opdagelser, og en dag vil du blive min kollega, så gør det’,« skriver O’Connor. Men hendes næste tanke er mindre opmuntrende: »Hvis det lykkes for dig, er jobmarkedet et mareridt, så løb din vej.«»I det øjeblik føler jeg mig fanget i den klassiske double-bind, at hvis man gør det, er man forbandet, og hvis man ikke gør det, er man også forbandet. Det er så det, mange feminister identificerer som selve tegnet på strukturel sexisme.«For problemet er, at det er en fælde, man ikke selv kan komme ud af, og det er det, der er så bittert, konstaterer O’Connor.Sagen er, forklarer hun, at det at befinde sig i faget filosofi er en særposition for en kvinde. En position, der hele tiden skal kæmpes for.Som underviser overvejer man ikke kun, om man sender sine kvindelige studerende til det ’bedste’ universitet. Man må også overveje, om det er et ’kvindevenligt’ sted. I den forstand er man selv med til at opretholde den opdeling, man egentlig ønsker at fjerne, og det er typisk for et double-bind, forklarer O’Connor.»Double-bind begrænser den enkelte persons frihed og fungerer derfor som en barriere. Det holder folk ude ved at placere dem ’på rette sted’ og tvinger dem til at handle, så de er ’acceptable’.«Luk ikke døren ...Det største problem er så, at det aldrig er den, der bliver diskrimineret, der kan gøre noget.»Det vigtigste ved double bind er, at de folk, der er fanget i det, ikke er dem, der kan gøre noget ved det.«Hjælpen må komme fra de personer, der befinder sig i systemet. Og der er der fortsat kun mænd, og de bør udvise større ansvarlighed, mener hun.Men det er måske lettere sagt end gjort, vurderer Louise Antony. Hun underviser i filosofi ved universitetet i Massachusetts og har skrevet bogenA mind of One’s Own(da.:Egen sjæl) – med tydelig reference til Virginia Woolfs berømte feministiske essayEget værelse.For ifølge Antony befinder vi os i en »tåge af mandlig angst«. Hun forklarer, hvordan McGinn-sagen har givet anledning til en totalt overdreven reaktion fra mænd, der forklarer, at de nu slet ikke ved, hvordan de skal forholde sig over for de kvindelige studerende. »Sørg for at lade døren stå åben, når du vejleder en kvindelig studerende, for man ved aldrig, hvad hun siger bagefter«, har hun hørt mænd råde hinanden.De ser McGinn-sagen som en trussel mod »den åbenhed og uformelle omgangsmåde, som læring kræver«, som Steven Pinker, en professor fra Harvard, formulerer det i et åbent brev, hvor han kommer McGinn til forsvar.Kvinder på rette vejIfølge Pinker er det problematisk, at man risikerer at miste en så brillant tænker som McGinn, blot fordi man skal overveje, hvordan man henvender sig til studerende af det modsatte køn. Det bemærkelsesværdigt lave antal kvindelige studerende er ikke et problem i forhold til den helt uproportionerede angst, disse mænd nu udviser. For manglen på proportioner ligger i fakta, forklarer Antony. Der har kun været en eneste sexchikanesag, og det er sagen om McGinn. Til gengæld må der være noget grundlæggende galt, når der er kvinder, der i den grad ikke føler sig ’hjemme’ i filosofien.For filosofiprofessor Sally Has-langer er problemet om de manglende kvinder i filosofi nu så markant, at der må gøres noget på alle fronter. Og det er i øvrigt ikke kun kvinder, der ’mangler’ på filosofistudiet – der findes stort set heller ikke sorte filosoffer i USA. Taler vi om en kvindelig sort filosof, er antallet så mikroskopisk, at det grænser til ikkeeksisterende.Og det kan faktisk koges ned til det at føle sig hjemme. »Med tal som disse behøver man ikke engang operere med hverken sexchikane eller racisme for at forklare et mindretals chancer for succes. Alene fremmedgørelse, ensomhed, implicit diskriminering eller stereotype måder at behandle folk på gør udfaldet,« konstaterer Haslanger.»Der er selvfølgelig folk, der handler forkert, men problemet er en kontekst, der fortsat giver folk, der agerer forkert, magt.«Men for hende har McGinn-sagen været et vendepunkt: »Ikke fordi det har fjernet en person med magt og indflydelse, men fordi sagen om ham tydeliggør, at den aktivisme, der har stået på i de seneste 20 år, nu finder vej ind i institutionen. Vi er på rette vej, og vi giver ikke op. Det er blot et spørgsmål om tid.«
