Drømmefabrikkens mareridt
Englenes by, ja. Men også dæmonernes. Vi ser nærmere på det mystiske og underbevidste Los Angeles, som det viser sig i David Cronenbergs aktuelle film ’Maps To The Stars’, men også hos David Lynch, Paul Thomas Anderson og Coen-brødrene
Nattebilledet af L.A. set fra bjergene er byens egentlige vartegn i den kollektive bevidsthed. Ikke et tårn eller en bro eller en skyline, men et glødende vejnet.


 På det yderste af Californiens kyst, kun lidt over 50 kilometer fra den jordskælvsvenlige San Andreas-forkastning ligger surfernes, hippiernes og filmstjernernes Los Angeles. Men også apokalypsens, kulternes og konspirationernes Los Angeles. En spraglet, diffus by uden et centrum, uden en fornemmelse af overordnet struktur. Uden fornemmelsen af nogen kontrol, om det så er fra overjeg, moral, normer eller bystyre. Hvor alt håndgribeligt smelter i smoggens feberdis. Englenes by, ja. Men også dæmonernes.
Det er en by med få visuelle kendetegn og alligevel en by med en ekstrem kulturel og imaginær potens. Vi har set den i tusindvis af film, men har ikke nødvendigvis bemærket, at det var Los Angeles. Den mest fotograferede by i verden og så alligevel en af de mindst fotogene. Dens flade struktur er faktisk det mest bemærkelsesværdige ved den, og den gør, at »alt opløses i det fjerne, og selv de ting, der er tæt på, synes langt væk«, som Encke King siger i Thom Andersens dokumentar Los Angeles Plays Itself. Måske netop derfor er nattebilledet af L.A. set fra bjergene byens egentlige vartegn i den kollektive bevidsthed. Ikke et tårn eller en bro eller en skyline, men et glødende vejnet.
Og så er der lyset, det diset varme sollys og de magisk forgyldte timer ved solens op- og nedgang.
David Lynch flyttede til Los Angeles i 70’erne, og i sin bog Catching the Big Fish: Meditation, Consciousness, and Creativity skriver han henført om lyset; »Det fylder en med følelsen af, at alle muligheder er tilgængelige,« skriver han. »Det var lyset, der bragte alle til L.A. for at lave film i den første tid.«
Men naturligvis er Lynch langt mere interesseret i mørket i byen, hvortil han har henlagt handlingen i tre af sine fire seneste film. Lost Highway, Mulholland Drive og Inland Empire (og også sin debutspillefilm Eraserhead). Film, der forvandler L.A. til en farefuld underbevidst jungle, hvor dæmoner går frit omkring i folks hjem. Hvor subjektet går i stykker, og verden er bygget af psykologi, hvis ikke psykopati. Der er ingen kollektiv moralsk regulering af den individuelle tilskyndelse i dette L.A. Og måske netop derfor var Lynch inspireret af O.J. Simpson-mordet (der fandt sted i L.A.), da han skrev manuskriptet til Lost Highway sammen med Barry Gifford. Han fulgte i hvert fald grådigt retssagen mod den tidligere amerikanske footballstjerne, og var fascineret af en mands evne til at leve med, hvad han havde gjort. Og sammen med Gifford opfandt han termen »psychogenic fugue« – psykogen omflakkende tågetilstand – sindets flugt fra den udåd, dets ejermand har begået.
Forbudte drømme
Det er let at fare vild i L.A., hvis ens moralske kompas er itu. David Cronenbergs biografaktuelle film Maps To The Stars satiriserer over et degenereret, incestuøst og narkotiseret Hollywood, hvor kynismen er blødt igennem til ungdommens rækker. »Ved du hvad helvede er? En verden uden stoffer,« siger et spøgelse i et dyrt badekar. Det er Havana (Julianne Moore), der hjemsøges af en ung udgave af sin mor. Mens den Justin Bieber-lignende stjerne Benji plages af en død pige, han besøgte på hendes dødsleje. Og den af en brand vansirede Agatha forsøger at finde frem til sin familie via et af de åndssvage turistkort, der hævder at vise de kendtes privatadresser.
Det er et Hollywood, hvor der ikke er nogen grænse mellem indre og ydre konflikter, hvor genfærd ubesværet træder ind i og ud af virkeligheden, og hvor ild og vand er mytologiske størrelser, som forbudte drømme og fortrængte mareridt bliver til virkelighed. Bruce Wagner, der har skrevet manuskriptet til Maps To The Stars, refererer direkte tilbage til sin egen tegneserie-der-blev-til-en-tv-serie, Wild Palms fra 1993, hvor en dreng med stjernetatoveringer sælger netop kort til stjernerne. Og pigen, der hjemsøger Benji i Maps To The Stars, også er overtatoveret med stjerner, måner og andre tegn.
Wild Palms udspiller sig i et nærfremtids-L.A., hvor en kult er ved at suge virkeligheden ud af byen og verden. Scientology (der har hovedsæde i L.A.) spøger i seriens Church of Synthiotics, en diabolsk mediekult, der er i gang med at sælge en virtual reality-teknologi, der vil trælbinde en hel verden (virtual reality er også temaet i L.A.-science fiction-filmen Strange Days fra 1995). »This is the way the world ends. Not with a bang but a whimper,« citerer kultlederen Tony Kreutzer fra T.S. Eliot-digtet The Hollow Men.
Sammen med seriens skiftende instruktører tegner Wagner et billede af en by, der både ligner en krigszone og en jungle. Allerede i titelsekvensen vendes vrangen ud på de turistvenlige billeder af knejsende palmer, når vi glider over i nærbilleder af palmerne i blæsevejr. I uheldssvanger slowmotion mimer billederne de hemmelighedsfulde Douglas-graner i Twin Peaks. Og palmernes grene ligner monstres fangarme.
Uoverskueligt motorvejsnet
Få steder er overgangen mellem kultur og natur så markant som i L.A. Stillehavet er frådende og koldt og i absurd kontrast til det brogede gøglerliv på Venice Beach. Og drej op ad en tilfældig vej inde i byen, og du er pludselig fortabt i bjergene over byen – frodige, fulde af vildveje og vildt liv. Oppe på ryggen snor Mulholland Drive sig – nogle steder livsfarligt – gennem den sortgrønne natur. David Lynch, der har opkaldt en film efter vejen, beskriver den i en Blu-ray-minidokumentar som »meget mørkt dér om aftenen, og den snor sig, så den bare giver dig en følelse. Det, er en slags drømmevej«.
Opløsningen af virkeligheden kan føles massiv i en by, hvor motorvejene fungerer som hyperlinks mellem bydelene. Men de er også blevet en tilstand i sig selv, alt som trængslen har gjort bevægelserne gennem millionbyen langsomme, narkotiske og timelange. Forfatteren J.G. Ballard mener, at det 20. århundrede kom tydeligt til udtryk på motorvejen og pegede på, at køreoplevelsen kondenserede den menneskelige tilstand: »Ægteskabet mellem de fysiske aspekter af os selv de fantasifulde og teknologiske aspekter af vores liv.«
Det uoverskuelige motorvejsnet skærer sig nådesløst gennem geografien. I Lost Highway er det på vejene, at subjektet fortaber sig og ultimativt opløses. Den drømmende surreelle stemning i Nicolas Winding Refns Drive lover udfrielse fra virkelighedens trængsler gennem bilen og vejene i en perfekt symbiose mellem menneske og maskine. Og så er der Alex Cox’ Repo Man, hvor L.A. er en ødemark med hustlere, punks, biltyve og en teknologi fra det ydre rum med ekstrem strålefare. »De to hemisfærer er fundamentalt modstridende,« siger den gale mand, der kører rundt med det radioaktive fremmedelement i sit bagagerum.
Mødet mellem menneske og teknologi har været en naturlig del af Los Angeles’ kollektive bevidsthed i generationer med bilens individualiserede rum som uomgængeligt transportmiddel og allemandseje. Også i Los Angeles 2019, som vi besøger i Blade Runner, og hvor bilerne er begyndt at flyve.
Richard Kellys undervurderede, men også overkomplekse Southland Tales fra 2007 foregår i en parallel nutids Los Angeles, der rummer civilisationen i sin mest desperate, overmodige og vanvittige form. Neomarxister afpresser en præsidentkandidat. Overvågningssamfundet er en realitet, og der er militær i maskingeværtårne på Venice Beach. En sexglad kultleder har opfundet en hydroenergi, der under navnet Fluid Karma skal redde verden. Johannes’ Åbenbaring er en form for grundskitse, og så vendes T.S. Eliots vers på hovedet: »This is the way the world ends. Not with a whimper but with a bang.«
Den yderste konsekvens
Southland Tales er en præapokalypse i et Los Angeles, der er ved at kvæle sig selv i massemedier, konspiration og klimaforandringer. Katastrofen kommer ikke fra San Andreas-forkastningen, men fra mennesket selv. Richard Kelly har egentlig bare skruet op for alle de dunkle sider af byen og af amerikansk kultur, som vi allerede kender. Han har taget den yderste konsekvens af byen, hvor der ikke er noget samlingspunkt, og hvor kulter kan vokse sig store uden en almindelig socialitets besindelse. Og plottet? Det er så svært at forklare, så fragmenteret og smadret af økonomiske begrænsninger, at det i sig selv mimer Los Angeles’ vildtvoksende, lavt bebyggede og atomiserede struktur. I en afgørende scene bevæger vi os gennem de snævre gader mellem husene langs Venice Beach. En tyk tåge driver ind fra havet, og hovedpersonerne trænger ind i den – og derinde oplever de, at en illusion bliver til den rene og skære og uhyggelige virkelighed.
Forfatteren Thomas Pynchon skrev gennem mange år fra Manhattan Beach syd for Venice Beach. Den fiktive Gordita Beach figurerer i flere af hans romaner, også i den konspiratorisk paranoide Inherent Vice, som Paul Thomas Anderson har filmatiseret med Joaquin Phoenix i hovedrollen. Den kan læses som en svanesang over vestkysthippiekulturen, en nekrolog over peace and love-drømmen, der allerede i 1969 blev til et mareridt med Sharon Tate-mordet i L.A. og med Altamont- festivalen længere oppe nordpå, hvor en rocker myrdede en tilskuer.
»Var det muligt, at ved enhver samling, koncert, fredsstævne, love-in, be-in eller freak-in, heroppe nordpå, nede østpå, hvor som helst, at mørke grupper havde haft travlt med at generobre musikken, modstanden mod magten, det seksuelle begær fra det episke og gøre det til dagligdag? Alt hvad de kunne mobilisere til fordel for grådighedens og frygtens oldgamle kræfter?« spørger den kvindelige fortællestemme, der refererer hovedpersonens tanker i Inherent Vice. Ja, det virker muligt, når man er under påvirkning af film fra det mystiske L.A.
Posthippien lever videre i Jeff Bridges’ The Dude i Coen-brødrenes The Big Lebowski. En slags pervertering og komplicering af Raymond Chandlers L.A.-detektivromaner. Et mysterium uden nogen kerne, akkurat som byen selv.
Los Angeles er en enorm jungle af uforståelige tegn, den lader sig ikke fastholde. En ikke-by med dunkle energier under asfalten, som er sær i hjertet og vild udenpå. Los Angeles har solstik og trækker vejret gennem smoggede lunger. Det kan mærkes på ens eget nervesystem, når man er der, som en utidig energi og en dunkel lyst. Men man kan også besøge tilstanden med langt mere dræbende og drømmende konsekvens i spillefilmenes febervisioner.

