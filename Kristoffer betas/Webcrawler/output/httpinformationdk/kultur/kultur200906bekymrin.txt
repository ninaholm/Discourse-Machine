Bekymring for egnsteatrenes fremtid
Mange egnsteatre har problemer med økonomien, fordi staten har nedsat sit tilskud. Det sætter kommunerne i svær situation, selv om de gerne vil støtte teatrene


 Dansk Skuespillerforbund er stærkt bekymret for egnsteatrenes fremtid.
»Det skyldes det billede, vi har af situationen efter en rundringning til disse teatre,« siger forbundets nyvalgte formand, Katja Holm.
Mange egnsteatre lever med stor usikkerhed om økonomien, efter at staten har ændret det tilskud, som kommunerne modtager til egnsteatrenes drift.
Tidligere dækkede staten pr. automatik halvdelen af disse udgifter, men nu fastsættes det hvert år på finansloven, hvor stor den såkaldte refusionsprocent bliver.
»Hermed lagde regeringen op til, at kommunerne efter kommunalreformen havde penge nok til at kompensere for det nedsatte tilskud fra staten, og at de ville være meget interesserede i det, fordi et alsidigt kulturtilbud spiller en stor rolle, når det gælder om at tiltrække ressourcestærke borgere. Jeg er bare bange for, at virkeligheden ser anderledes ud,« tilføjer Katja Holm. Hun tvivler ikke på, at mange lokalpolitikere vægter kulturen højt.
Benhård prioritering
»Men når de i en tid med skattestop er nødt til at prioritere benhårdt, kan det være svært at forklare fru Jensen, som skal vente flere måneder på at få opereret sin dårlige hofte, at det er livsvigtigt at bevare det lokale egnsteater,« tilføjer hun.
Katja Holm lægger ikke skjul på, at statens rammestyring efter forbundets opfattelse skal fjernes.
»Vi taler om marginale beløb på en finanslov, hvis man genindfører en fast statsrefusion på 50 pct. Regeringen og Folketinget har en forpligtelse til at støtte kulturen i et land som vores, og samfundet får rigtigt meget for de beskedne beløb, det drejer sig om. Egnsteatrene er ikke noget fjernt og elitært, men byder på kulturelle oplevelser af høj kvalitet midt inde i byen eller lige henne om hjørnet,« siger formanden for Dansk Skuespillerforbund.
Det bliver sværere
Formand for Børne- og Kulturudvalget i KL, borgmester i Holbæk Kommune Jørn Sørensen (R), tilslutter sig ikke overraskende ønsket om at få refusionen tilbage på 50 procent. Han har ikke hørt om kommuner, der overvejer at lukke deres egnsteatre.
»Men den lavere refusion kan gøre det sværere for nogle kommuner at få gang i nye egnsteatre,« siger han.
ritzau


