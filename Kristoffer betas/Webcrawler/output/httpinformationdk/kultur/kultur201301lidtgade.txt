Lidt af et gadekryds ...
Suzanne Brøggers nye bog ’Til T’ deler anmelderne. Mange synes ikke, den er en rigtig roman, men flere mener, at den alligevel er både interessant og vedkommende. Årets underligste bog bliver den også kaldt
Suzanne Brøggers ’Til T’, der netop er udkommet, deler anmelderskaren og ikke nok med det: Flere af de enkelte anmeldelser er også splittede i forhold til, hvad de egentlig selv skal synes.


 Berlingske Tidendes Katrine Lilleør er begejstret. Hun kalder teksten »en bevidsthedsstrøm, der uhjælpeligt kører i ring om voksne, der ikke magter livet«, og skønt den stort set er blottet for handling, er det alt i alt en flot roman, der »på én gang peger tilbage i forfatterskabet og går helt nye veje«.Peter Plys-pjank
Katrine Lilleør finder det dog ret så irriterende, at Suzanne Brøgger et kapitel inde i romanen døber sine personer med navne fra Peter Plys som Kængu, Tigerdyret, Grisling og Kængu-barnet. Men så er det nok meningen, at man skal bringes tæt på den 12-årige hovedpersons univers, medgiver hun. Der leges for øvrigt også i kapitelafslutninger med den gamle remse om Skratskratteratskratskrirumskrat, der fik Sipsippernipsipsirumsip.
Det kan Politikens anmelder Lilian Munk Rösing heller ikke lide. Denne lidt pjankede staffage kunne potentielt opvejes af Suzanne Brøggers mørke »apokalyptiske Breughel-agtige visioner«, men de virker påklistrede. »Til T fungerer desværre ikke rigtigt som roman, hverken ny eller gammeldags,« mener Lilian Munk Rösing. »Den sætter sig et uelegant sted mellem pjanket Peter Plys-fabel, mystisk-visionær patos og klichéfyldt, modernistisk kronik.«
Lige så hård i vurderingen er Ekstra Bladets Frank Sebastian Hansen, der kalder romanen en slem skuffelse og irriterende fragmentarisk. Dog finder han nogle af de små, essayistiske fragmenter en smule interessante.
Informations Erik Skyum-Nielsen irriteres over bogens alvidende fortæller og finder det både anstrengt og anstrengende, at der opereres med en masse gloser, som ikke var tilgængelige på handlingens tid. Alligevel skriver han om forfatterinden: »Hun er muligvis slet ikke romanforfatter. Men hun er og evner og skuer en hel masse vigtigt, som vi kan lide og agter hende for«.
Kristeligt Dagblads Liselotte Wiemer hylder forfatterinden for at være en »ubestemmelig stjernekaster«, men det er ikke alle gnisterne, der har levet lige godt og længe, og den nye bog er ikke banebrydende. »Mere det skæve pandekagehus end en katedral,« mener hun.
En række provinsaviser har også anmeldt Til T. I Lolland-Falsters Folketidende udnævner K.E. Watz bogen som kandidat til årets mest underlige roman. I Nordjyske synes Jens Henneberg, at bogen er et sprogligt fund. Han kan godt lide legen med børnefigurernes verden og roser bogen for at være »en sælsom og overraskende kombination af forunderlig underholdning og en belærende indsigt i vor tids kaotiske (humane?) verden«.
Preben Rasmussen fra Dagbladenes Bureau, der blandt andet leverer til Flensborg Avis og Midtjyllands Avis, synes bogen er et godt diskussionsoplæg om især kvinders kamp for frigørelse i den moderne familie. At udfordre læseren er en kunst, jubilaren behersker, skriver han tilfreds, mens Christine Fuhr Fischer i Fyns Amts Avis slutter sin positive anmeldelse af med de lakoniske ord: »Til T kan med fordel læses flere gange.«

