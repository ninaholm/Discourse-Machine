Lars Skinnebach vinder Montanas Litteraturpris
Den 36-årige forfatter Lars Skinnebach hyldede 00'ernes litterære eksperimenter i sin takketale


 Naja Marie Aidt, Pablo Llambias, Theis Ørntoft, Lone Aburas og Pia Juul blev alle forbigået, da Montanas Litteraturpris i går blev uddelt på Testrup Højskole. Dommerkomiteen valgte i stedet at tildele prisen, der udover æren består af 100.000 kroner og et gavekort til Montana, til forfatteren Lars Skinnebach for digtsamlingen Enhver betydning er også en mislyd.
Ledsaget af behørige klapsalver modtog den 36-årige forfatter fredag aften prisen i en tætpakket festsal på  Testrup Højskole på den sidste dag for ugekurset Tag og læs!, der arrangeres i samarbejde med Dagbladet Information.
SE OGSÅ: Videoblog fra Testrup
'Æstetisk provokerende'
Lars Skinnebach hører til en af sin generations mest lovende og eksperimenterende forfattere.
Han debuterede med digtsamlingen Det mindste paradis (2000), efterfulgt af I morgen findes systemerne igen (2004) og Din misbruger (2006). Enhver betydning er også en mislyd (2009) er Lars Skinnebachs fjerde udgivelse og ifølge dommerkomiteen - der i år bestod af Erik Skyum-Nielsen, Ingmar Lemhagen, Kamilla Löfström, Thomas Thurah og Marianne Ping Huang - en værdig vinder. I sin motivering fremhævede komiteen værkets »konstant overraskende, æstetisk provokerende, sætning for sætning gennemarbejdede, usikkert sikre, muligvis helt uopslidelige og på sin egen avancerede facon dybt samfundsrelevante genreblanding.«
Til at overrække prisen var talskvinde for Montana Møbler A/S Mette Larsen samt litteraturkritiker Ingmar Lemhagen, der som repræsentant for dommerkomiteen lod et par rosende ord falde med på vejen.
I sin takketale greb Lars Skinnebach fat i de mange sammenfatninger af 00'ernes litteratur, som har fyldt aviserne den seneste tid.
»Der er næsten ikke nogen af dem, jeg kan genkende,« sagde Lars Skinnebach, der i flæng remsede op fra det katalog af begivenheder, der ikke er blevet plads til - herunder de litterære blogfællesskaber på internettet, den fornyede interesse for 60'erne og 70'ernes litterære eksperimenter samt det forhold, at stadig flere digtere og forfattere indgår musiske samarbejder eller selv bliver udøvende musikere.
»Det har alt sammen en kæmpe betydning, og derfor er jeg også utrolig glad for at modtage den her pris, for jeg ser den som en pris, der anerkender, at de her begivenheder har fundet sted,« sagde Skinnebach, der sluttede af med at læse et digt op fra sit prisbelønnede værk.
Champagne til Aburas
Årets publikumspris, også kaldet champagneprisen, der findes via en afstemning blandt Tag og læs!-kursets deltagere, gik i år til Lone Aburas. Hun modtog prisen for den delvist selvbiografiske debutroman, Føtexsøen, der beskriver hovedpersonen Lenes opvækst i et dansk-egyptisk hjem og hendes drømme om at blive forfatter. Med æren fulgte traditionen tro en kasse champagne.


