Tårer i Alperne
Vinderen på Tour’ens Alpe d’Huez-etape græd, da han blev endnu en ’stump af sandhed’ på det mytiske bjerg. Men ellers havde ingen grund til tårer ud over måske Saxo-Tinkoff-holdet, hvis store plan slog fejl 


 
	Selvfølgelig var det uventet, at Christophe Riblon, en tidligere banerytter langt nede i klassementet, kørte alene i mål som vinder af Alpe d’Huez. Det var ikke uventet, at han stortudede. At vinde Alpe d’Huez er det største, en cykelrytter kan opnå, og franske Riblon græd nok mest, fordi han nu har fået en niche i historien, og ikke så meget fordi han samtidig reddede en national ære, der indtil i dag har været mere ramponeret end nogensinde.

	Men Riblons sejr var ikke hovedsagen. Hovedsagen var, at Saxo-Tinkoff-holdets ventede plan ikke virkede. Et første angreb fra Michael Rogers kørte Froome omgående op, hvilket blev udlagt som overkill, men det skulle formentlig fortælle Saxo-Tinkoff, at han havde fuld kontrol. I det næste angreb blev Nicolas Roche og Sérgio Paulinho sendt frem, men for tidligt. Og sidste forsøg kom fra Alberto Contador og Roman Kreuziger på en nedkørsel 32 kilometer før mål, som blev ved forsøget. Så løbet er sat, som det hedder i seksdage-jargon’en.

	Den endelige udskilning kom små 11 kilometer før mål, da Froome i nogle sekunder lod rivalerne vide, at der ikke var en menneskelig Clark Kent inde bag den gule Superman-fremtoning, men en terminator uden pardon. Skinangrebet blev sat ind for at vurdere Joaquim Rodríguez’ og Contadors tilstand, og Froome konstaterede, at Saxo-Tinkoff-kaptajnen, hans nærmeste rival, ikke havde luft til at svare igen. Så lidt senere rykkede han med 9,6 kilometer til mål, fulgt af den meditative colombianer, Nairo Quintana, der kører fokuseret på et punkt inden i sig selv. Duoen fik hurtigt selskab af Katushas spanske bjerg-es, Joaquim Rodríguz, der nu har mulighed for at ændre på klassementets rækkefølge efter at have siddet med uden at gøre væsen af sig. Om han eller Quintana kan forstøde Contador fra løbets 2.-plads, er det spændingsmoment, der er tilbage. Kun uheld eller et usandsynligt sammenbrud kan efter gårsdagens drama true Chris Froomes endelige triumf i Paris. Han er urørlig og havde endda råd til at gå sukkerkold på de sidste kilometer.

	Italienernes bjerg

	Drengene i TV 2-boksen ved målstregen gjorde en del ud af, at Alpe d’Huez er ’hollændernes bjerg’ – Joop Zoetemelk, Hennie Kuiper og Peter Winnen har vundet på bjerget to gange, Steven Rooks og Gert Jan Theunisse én gang, men betegnelsen ’italienernes bjerg’ er nok mere nærliggende. Ganske vist har italienske ryttere kun syv sejre mod hollændernes otte, men det var Fausto Coppi, der – som Henrik Jul meget præcist sagde – ’indviede’ bjerget i 1952, da han kørte alene i mål som den første vinder.

	Coppi er vel sportens største ikon. Ikke kun i kraft af en æstetisk smuk kørestil, der kombineret med moderne træningsmetoder gjorde ham til vinder af Tour’en to gange (1949 og 1952), af Giro d’Italia fem gange og til verdensmester (1953), men mere fordi han symboliserede landevejssportens overgang fra isoleret knoklersport til massekultur. Coppi var cykelsportens rollemodel fra det industrialiserede Norditalien, repræsentanten for den nye modernitet efter årene med fascismen, der også viste sig i kulturlivet, især i filmkunsten med instruktører som Fellini, Rossellini, Antonio og Visconti, og som også var markant i de italienske fodboldklubbers ’globalisering’, hvor bl.a. danske og svenske stjerner brillerede.

	Og altså Coppi, det sofistikerede modstykke til den anden store rytter, Gino Bartali, en troende katolik fra Syditalien, der vandt Tour’en i 1948. De to delte Italien mellem sig – traditionen mod fremtiden – og Coppi blev stående i annalerne – især på grund af glansnummeret på Alpe d’Huez.

	Da jeg løb på Michael Rasmussen i TV 2’s Odensestudie i Tour’ens begyndelse, var han mest ærgerlig over, at han ikke nåede at vinde Alpe d’Huez, »sportens største fortælling«, som han kaldte bjerget, da han kørte op i 2006 som nummer 11 efter vinderen, Fränk Schleck.

	Da Riis erklærede sig

	Da jeg dækkede løbets 1995-udgave, kørte Marco Pantani alene i mål på sin første af to sejre. Til ingen nytte i klassementet, da det trekløver, der senere endte på podiet i Paris, Miguel Indurain, Alex Zülle og Bjarne Riis, fulgtes ad på den sidste stejle stigning knap halvandet minut efter den vævre italiener.

	Også dengang var jeg interesseret i en colombianer, Motorolas Álvaro Mejía, og holdt øje med hans soigneur, en kæderygende amerikaner med Ray Ban-solbriller, Stetson-hat og højhælede cowboystøvler, der stod klar i målområdet med håndklædet og tasken med trøst, waiting for his man. Den dag tabte Mejía fem et halvt minut med sorte øjenhuler af træthed, og Stetson-amerikaneren nærmest bar både ham og cykel gennem målområdet. Det blev hans sidste Tour, han endte som nummer 16, og tiden som Columbias lovende grimpeur med en fjerdeplads i 1993 var forbi.

	Riis så bedre ud, da han erklærede sig til de danske journalister, der hver dag slog ring om ham i målområdet. Den dag havde han overskud til at spotte Ekstra Bladets Charlotte Petersen med en inkvisitorisk pegefinger og en ordre om, at billedet af hans daværende kone i meget let påklædning, som avisens fotograf havde knipset dagen før, ikke skulle i avisen. »Ellers bliver der ballade«, som han sagde. Så det billede mødte aldrig ekstrabladslæserne – Ekstra Bladet havde ikke brug for ’ballade’ med ’Ørnen fra Herning’, der allerede det år blev nationens helt.

	Fuglsangs svarteknik

	I dag er Riis mere fåmælt og har lært sig den særlige teknik, der kræves, når man udtaler sig uden at sige et muk. Som da han forud for gårsdagens etape til et spørgsmål om risikoen ved en våd rute svarede: »når det regner, bliver det vådt.«

	Lidt på samme måde besvarer Astanas Jakob Fuglsang pressens spørgsmål med en klædelig beskedenhed, men uden at blotte sig ved at sige noget virkeligt interessant. Heller ikke i går, hvor han fik spørgsmålet: »Hvor får du dine kræfter fra?« Svaret var tavshed.

	Fuglsang har kørt sit eget ret anonyme løb i skyggen af de store favoritter og med økonomisering af kræfterne. Han gik død på den første bjergetape og begik en taktisk brøler, da han blev slået af Dan Martin på den vilde etape til Bagnères-de-Bigorre, hvor han kunne have åbnet sin spurt en kilometer før mål i stedet for at vente, til det passede australieren. Men ellers har han kørt et klogt løb, både på hjul og foran de umættelige mikrofoner, hvor han erklærer sig uden falbelader, vel vidende at hvis han ikke lige var fra Silkeborg og hed Fuglsang, ville ingen levende dansk journalist interessere sig for nummer otte i klassementet og nummer to på niende etape.

	I dette års Tour er de tre danskere fra henholdsvis Herning (Brian Vandborg), Hammel (Lars Bak) og altså Silkeborg – og tendensen i den danske talentmasse synes ligeledes at være, om jeg så må sige, ’provinsiel’, hvor 1995-feltets danske islæt var præget af københavnere – lige bortset fra Riis, der er fra Randers, men cyklede i Herning – især Jesper Skibby. Som jeg netop på Alpe d’Huez spurgte om, hvorvidt han efter etaperne fik genetableret sit depot af kulhydrater intravenøst. Dagen før havde jeg tilfældigvis gennem en dør på klem til et hotelværelse set slanger og kanyler i armene på en rytter.

	»Intrave-hvaffornoget?« svarede Skibby og indikerede, at spørgsmålet lå uden for etiketten. »Nej, det har jeg sgu aldrig været ude for«, fortsatte han, »på en eller anden måde, må jeg klare mosten.«

	Og ja, de skal klare mosten, for det er som de siger i fjernsynet: Alpe d’Huez har mange stumper af sandhed.

	L

