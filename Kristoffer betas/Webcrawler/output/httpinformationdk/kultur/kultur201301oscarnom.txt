Oscarnominering til Nikolaj Arcel
Nikolaj Arcels ’En kongelig affære’ skal blandt andet dyste mod Michael Hanekes ’Amour’ ved årets Oscaruddeling


 Det flotte danske filmår 2012 blev i går kronet med en Oscarnominering i kategorien Bedste Fremmedsprogede Film til Nikolaj Arcels historiske drama, En kongelig affære.
Filmen, der handler om forholdet mellem dronning Caroline Mathilde og kong Christian VII’s tyske livlæge, Struensee, blev set af en halv million mennesker i Danmark og har siden verdenspremieren på filmfestivalen i Berlin i februar sidste år rejst verden rundt og høstet gode anmeldelser. Netop derfor har den også været en af frontløberne til en Oscarnominering. Det bliver dog ikke nemt for den danske film, når Oscarstatuetterne skal uddeles i Hollywood den 24. februar. Ud over norske Kon-Tiki, chilenske No og canadiske War Witch skal En kongelig affære nemlig dyste mod østrigske Michael Hanekes fransksprogede Amour, en film, der løb med Guldpalmen i Cannes i maj og prisen som Årets Film ved European Film Awards i december, og som må siges at være feltets favorit.
Tilmed er Amour nomineret i flere andre af de store kategorier, hvilket ikke sker så tit for ikke-engelsksprogede film: Bedste Manuskript, Bedste Instruktion, Bedste Kvindelige Hovedrolle og såmænd også Bedste Film. Det vidner om, hvor glad man er for filmen i Det Amerikanske Filmakademi, der uddeler Oscarpriserne.
Poetisk symmetri
Ellers var det Steven Spielbergs Lincoln, der toppede nomineringslisten med hele 12 af slagsen, blandt andet for Bedste Film, Bedste Instruktion og Bedste Mandlige Hovedrolle til Daniel Day-Lewis, der bestemt også gør det formidabelt i titelrollen som USA’s 16. præsident.
David O’Russells Silver Linings Playbook, Tom Hoopers Les Misérables, Quentin Tarantinos Django Unchained, Ang Lees Life of Pi, Ben Afflecks Argo og Benh Zeitlins biografaktuelle Hushpuppy (Beasts of the Southern Wild) blev også alle begavet med nomineringer i flere af de vægtige kategorier.
Blandt andet blev niårige Quvenzhané Wallis som den yngste nogensinde nomineret til en hovedrolle-Oscar for sin formidable præstation i Hushpuppy. 85-årige Emmanuelle Riva, der fik en hovedrollenominering for sin præstation i Amour, er til gengæld den ældste nogensinde, hvilket giver denne kategori en vis poetisk symmetri. Lidt sjovt er det i øvrigt, at alle de nominerede i kategorien Bedste Mandlige Birolle – Alan Arkin for Argo, Robert De Niro for Silver Linings Playbook, Philip Seymour Hoffman for The Master, Tommy Lee Jones for Lincoln og Christoph Waltz for Django Unchained – alle tidligere har vundet en Oscar for deres skuespil.
Se de øvrige nominerede på Oscars.org. Oscaruddelingen finder sted søndag den 24. februar med Seth McFarlane som vært. Uddelingen sendes direkte på TV 2.
’Lincoln’, ’Django Unchained’, ’Silver Linings Playbook’, ’The Master’ og ’Les Misérables’ har alle snart dansk biografpremiere. ’Argo’, ’Hushpuppy’, ’Life of Pi’ og ’Amour’ går allerede i de danske biografer. ’En kongelig affære’ kan fås på dvd og Blu-ray

