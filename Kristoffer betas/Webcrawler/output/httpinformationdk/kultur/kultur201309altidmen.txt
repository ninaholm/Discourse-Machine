Vi skal ikke altid mene noget om sexarbejde
Nogen gange skal vi bare besøge sexarbejdernes perspektiv, deres humor og selvforsvar, deres vilde og inderlige og underlige anklager og opstande mod fordømmelsen. Danmark har fået sin egen lille Copenhagen Sex Worker Film Festival med kortfilm skabt af sexarbejdere fra hele verden
 

 
	Fem politi-Ken-dukker voldtager en prostitueret Barbie til en cambodiansk version af et Lady Gaga-hit. 69 ting, som canadiske Isabel Husti elsker ved sexarbejde, listes op på en baggrund af samlejer i slow-motion: »Pigerne. Brysterne. Undertøjet. Fodfyr.« Ungarske sexarbejdere med hvide masker danser med sexarbejdernes symbol, den røde paraply, og kan ikke holde takten. Hvad skal man mene.

	Copenhagen Sex Worker Film Festival i Husets Biograf er en lille, ny, vigtig og forvirrende begivenhed på dansk grund. Steen Schapiro, filmmand, forfatter og debattør, har med hjælp fra festivalens britiske og amerikanske storesøstre kurateret 17 kortfilm skabt af prostitutionens, pornografiens og stripteasens sexarbejdere, private eller organiserede, og fra hele verden. Det er en politisk filmfestival, og så er den det ikke rigtigt.

	Vores navler

	En sexarbejderfilmfestival er politisk i den forstand, at den lægger ører til en faggruppe, som vi almindeligt mener noget om på basis af lidt læsning, lidt debat over rødvin eller i Deadline, lidt Bubber-reportage på tv og måske noget statistik. Måske lader vi endda sexarbejdernes personlige erfaring, situation og tanker bidrage en smule til vores egen nuancerede holdning.

	Sexarbejderfilmfestivalen er en overbygning til denne selvfikserede for-imod debat, der for tiden er heldigt »nedtonet«, som Steen Schapiro i sin indledning til filmene formulerer det. Festivalen er derimod upolitisk i den forstand, at det er umuligt at betragte de 17 kortfilm som et samlebidrag til en nuancering af emnet.

	Det forskellighedsdyrkende filmudvalg er sjov, fis og voldelig alvor, udført som kitchet karaokesang og flot illustreret kampagne-reklame, som voldsomt påståelig dokumentar, sketch og video-dagbog, og det er både befriende, helt rigtigt og frustrerende.

	Udvalget blander dårligt kommunikerede voldsomme meninger om politivold med glad selvhyldest med både pragmatiske og glorificerende indgange til arbejdet. Filmene bør indtages som en åbenhedshandling – som at få kastet brikker i ansigtet, som ikke skal falde på plads.

	For hvad skal man mene om noget, som man ikke nødvendigvis skal mene noget om?

	Sexarbejderhumor

	Et lille filmisk hit fra Thailand, Last Rescue in Siam, mimer stumfilmens simple, skarpe greb og humor med totalt overskud. Her hyggenarrer de kvindelige sexarbejdere deres kunder, mens de ignorante skurke er socialarbejderne og ngo’erne og ikke mindst politiet, der babubabu-af sted stæser forbi indbrudstyve, trafikuheld og bøller med køller for at jage kvinderne i deres rolige foretagende. En kvinde blinder i jagten en betjent med to velplacerede bordtennisskud fra hoften, hvis I forstår, hvad jeg mener ... Filmene er den slags. Selvforsvar som underholdning.

	Sexarbejderhumor kan virke som overlevelsesstrategi, som en tiltrængt distance til den daglige trummerum eller skabe en befriende distance til og kritik af den stigmatisering og de fordomme, de udsættes for. Filmene her arbejder mest med det sidste. Den charmerende Stripper Damage parodierer i herligt dilet-tantisk sketchform behandlersystemets traumepåduttende forventning til, at sexarbejde altid har efter-veer. Vi møder en eksstripper med ’PTSD’ (»Post Traumatic Stripper Syndrome«), der ser strip alle vegne.

	Traume-pådutteri

	Canadiske Annie Chichilas Creative Trafficking parodierer et indslag fra CTN News om sex trafficking og alfons-jagt ved i sin version at bytte de underbetalte sexarbejdere ud med unge kunstnere og deres griske gallerister.

	»Åh nej, de starter så unge i dag,« siger en reporter om hipsterne, der hænger på gader i Torontos gallerikvarter. Iskold humor.

	Og så er der film, der er både dybt alvorlige og totalt grotesk fortalte – som altså den cambodianske Bad Rehab remix lavet af et asiatisk netværk for sexarbejdere.

	På melodi af Lady Gaga-hittet »Bad Romance« med ny tekst (»åh la ulalalaah, give me my life back«), opføres cambodjanske prostitueredes liv ved brug af Barbie-dukker. En stor trædukkehånd (politiet, forstås) trækker dem væk fra det glade liv på gaden med betalende Ken-dukker og smider dem i fængsel. Her, stadig til lyden af Gaga, bliver en Barbie så gruppevoldtaget af nøgne politi-Ken-dukker.

	En anden ond Barbie-dukke fra en ngo med et følge af Ken-dukker tvinger nu barbierne i rehabilitering, mens vi ser fotografier af Susan Sarandon og andre kendisser fra Vesten, der underskriver kampagner mod sex trafficking, mens sexarbejderne synger »giv mig mit liv tilbage.«

	Hvad skal man mene. Man skal ikke mene noget. Man skal interessere sig for de fuldstændigt forskellige blikke, som sexarbejdere rundt omkring i verden har på sig selv og deres omverden. Det er deres filmfestival.

En ekstravisning af den første Copenhagen Sex Worker Film Festival finder sted i Husets Biograf på søndag d. 29. september kl. 19.30.

