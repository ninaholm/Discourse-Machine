Hårdt arbejde, lav løn – velkommen til verdenseliten
Unge aspirerende dansere fra USA og hele verden drømmer om en karriere i New York. Men de heldige skal først gennem et nåleøje og opdager herefter, hvor hårde arbejdsvilkårene er. Canadieren Haylee Nichele fortæller om sin uddannelse på Julliard School og det første år af en lovende karriere som danser og koreograf
Hver morgen lægger jeg is på mine knæ og mine blågule mærker. Man får nogle ordentlige knubs, fortæller Haylee Nichele, der danser tre timer, seks dage om ugen i den nybrydende Broadway-danseforestilling ’Sleep no more’.


 Haylee Nichele, en ung canadisk danserinde, falder med et bump ned fra cafebordet i Hotel McKittricks restaurant og lander på trægulvet. Det er umuligt at konstatere, hvad der er sket – og hvad værre er: Hun er gravid. De omkringstående gæster, alle iført hvide venetianske karnevalsmasker, blokerer for udsigten. Men i løbet af nogle få sekunder er danserinden pist væk.
Tilskuerne bevæger sig presto ind i det tilstødende lokale i hælene på – hmm, hvilken rolle er det nu Haylee spiller i Macbeth? Nå jo, det er Lady Macduff.
I Shakespeares berømte stykke har Lady Mcduff børn; sammen med sin søn bliver hun koldblodigt myrdet af Macbeths våbendragere. I denne moderne version er det umuligt at forstå, hvad der overgår Lady Macduff, alias Haylee Nichele, hvis mave er udstoppet med en pude.
Vi, anonyme tilskuere med masker over ansigtet, løber på må og få rundt i 100 værelser på fire sale i en forhenværende lagerbygning på 10.000 m2 i New Yorks Chelsea-kvarter. En bygning, som af det britiske teaterkompagni Punchdrunk er blevet forvandlet til en labyrint af små scener for de dansende skuespillere.
Nogle værelser er udstyret med decor fra den britiske renæssance samt tilhørende rekvisitter, andre med klunkemøbler og salonstole fra 1930’ernes New York, en sal er indrettet som en velbevaret ruin af en romersk villa. Der er lidt Shakespeare, lidt film noir-scener a la Hitchcock (McKittrick-hotellet optræder i Vertigo) og vild dans til techno-musik.
Ud og ind af disse rum løber og optræder en snes dansere i et ekstremt hurtigt tempo med en veludviklet sans for det dramatiske og iscenesættende.
Tilløbsstykke
Siden premieren i april 2011 er Sleep No More blevet et tilløbsstykke på Off-Broadway. Billetterne er dyre og svære at skaffe. Danserne bliver hurtig brændt ud. Så fysisk krævende er stykket, der varer i tre timer.
Haylee, 24, er én af de udholdende. Hun blev hyret af kompagniet sidste efterår – nogle måneder efter at have afsluttet en fire år lang danseuddannelse på Juilliard School i New York. Seks aftener om ugen optræder hun; hertil skal lægges træning om dagen.
»Hver morgen lægger jeg is på mine knæ og mine blågule mærker. Man får nogle ordentlige knubs,« fortæller hun.
»Jeg ved ikke, hvordan hun klarer det. Seks dage om ugen,« siger hendes gode ven, komponisten Jeremy Howard Beck.
Én af Haylees lærere fra Juilliard School, Jill Johnson, kan se en mening i den unge danserindes villighed til at gå hele linen ud, fysisk set.
»Koreografien og det hurtige tempo i Sleep No More har ændret folks opfattelse af danseteatret. Stykket udfordrer en hel masse konventioner. Så Haylee er virkelig på forkant med udviklingen,« siger Johnson, der i en årrække var primaballerina hos William Forsythes kompagni, Frankfurt Ballet, og i dag leder Harvard Universitys danseprogram.
Begrænset sygesikring
Hvis man vil noget som aspirerende danser i New York – og der er rundt regnet 6.000 i byen, hvoraf 1/3 er fuldtidsansat – gælder det ifølge Johnson om at være åben over for nye trends.
»Det har Haylee været, og det viser en modenhed, som er et krav, hvis man vil stige til vejrs og vokse med opgaverne.«
For en danser gælder det også om at lægge alle kræfter i arbejdet, acceptere en for New York meget lav løn, kunne betale en høj husleje og være villig til at rejse hjem i ledige perioder og i sommermånederne, hvor mange af dansekompagnierne lukker ned og ikke udbetaler løn.
Nul løn i sommermåneder for unge dansere er endda kutyme hos et så velkendt kompagni som American Ballet Theatre i Lincoln Center.
Sygesikring for dansere i New York er paradoksalt nok et kæmpe problem. Hvor professionelle atleter i USA nyder godt af fremragende forhold, betalt af deres velstående klubber, får mange dansere – der risikerer lige så store skader – ikke deres sundhedsudgifter dækket af deres arbejdsgiver. Deres lave løn strækker ikke til at tegne en personlig sygesikring.
Medlemmer af en fagforening for freelance-kunstnere får hospitalsophold dækket gennem deres kontingent, men alt andet – lige fra lægebesøg, ortopædisk behandling, operationer osv. – skal mange af danserne selv dække.
»Jeg kender en danser, hvis korsbånd i knæet blev revet over – en yderst alvorlig skade for en danser – og hun havde ikke sygesikring,« fortæller Jill Johnson. »Det er ikke ualmindeligt, at en danser ikke har råd til at betale en så lav præmie som 1.000 kr. om måneden.«
Der findes dog en gratis klinik for ansatte i New Yorks underholdningsbranche. Den hedder Al Hirschfeld Free Health Clinic.
Ussel løn
Canadiske Haylee Nichele har sygesikring.
»Jeg var i stand til at forlænge min ordning fra Juilliard-skolen med et år, og nu søger jeg om sygesikring fra min arbejdsgiver, som jeg håber at få, men det sker ikke automatisk,« fortæller hun. Da hendes årgang forlod Juil-liard i foråret 2001, blev de opfordret til at gå til optagelsesprøver i Canada og europæiske lande, bl.a. fordi de vil kunne nyde godt af en statslig sundhedsordning som medlemmer af et kompagni.
Haylee kan ikke oplyse, hvor meget hun får i løn for sit anstrengende arbejde.
»Men jeg vil godt sige, at det er en lav løn, om end mange af mine venner, der er freelancere, tjener mindre end jeg.«
En undersøgelse lavet sidste år af brancheforeningen Dance/USA afslørede, at den gennemsnitlige årsløn for en professionel danser i New York er 28.000 dollar eller omtrent 170.000 kr. Det er lige over den officielle fattigdomsgrænse i delstaten New York. Hertil skal lægges, at kun 55 pct. af de adspurgtes indkomst hidrører fra dans; resten kommer på andre indtjeningskilder.
Faktisk er 40 pct. af alle dansere i New York i alderen 21 til 35 år tvunget til at have mellem tre og fem job for at klare dagen og vejen.
»Hvis man går ud fra, at disse foruroligende tal er sande, tjener en typisk danser i New York 296 dollar (1.800 kr.) om ugen. Selv før skat kan ingen i New York klare sig for den løn. Det er en gåde, hvordan disse dansere betaler for husleje, mad, tøj, transport, sygesikring, etc.,« skriver danser og koreograf Brendan McCall, i en blog på Dance/USA’s website.
Kunstskole i Vancouver
Så trods sin relativt lave løn tilhører Haylee allerede et år efter sin uddannelse en privilegeret gruppe af dansere i New York. Men hvorfor knokle for så lidt, når hun i stedet kunne være blevet i Canada, hvor danseverden er avanceret, lønnen bedre, og man er dækket af den nationale sundhedsforsorg?
Haylee Nichele er født på Vancouver Island i provinsen British Columbia og startede allerede med at danse, da hun var fire. I en alder af 14 blev hun optaget på én af Canadas bedste kunstskoler, Arts Umbrella i Vancouver, hvor halvdelen af hver skoledag gik med at danse og den anden halvdel med det akademiske arbejde.
Efter at være blevet student i 2006 fra Arts Umbrella, søgte Haylee ind på Juilliard Schools danseprogram i New York, der løber over i fire år. Optagelseskriterierne er strenge og foregår i konkurrence med hundreder af andre unge kvinder. Der var 24 i hendes klasse, og allerede i løbet af det første år blev hun udvalgt til at lave koreografi til sit eget stykke.
»Der er ingen tvivl om, at Haylee har talent. Ellers ville hun ikke være nået så langt allerede, men det betyder også noget, at hun er uddannet i Arts Umbrella,« siger Jill Johnson, der selv er canadier. »Skolen er kendt for at lægge vægt på at undervise eleverne i kunst – at forbinde dans med kunst. Og den nye trend er at knytte dans til performativ kunst. Dansere er f.eks. begyndt at optræde i kunstgallerier i New York.«
Den jævnaldrende komponist Jeremy Howard Beck skrev musik til det første stykke, Hayle koreograferede på Juilliard-skolen i 2008.
»Min komposition var lavet uden god forhåndsviden om den koreografi, hun havde planlagt. Det var lidt af en opdagelsesrejse for os begge. Jeg spillede musikken, og hun fik kammeraterne i klassen til at danse efter sin koreografi,« husker Jeremy.
Året efter producerede de et andet stykke og blev siden perlevenner.
»Vores forhold er ret enestående,« siger Jeremy, der læste på Juilliards musikskole, og som netop har fælrdiggjort sin første opera for American Lyric Theater i New York. Han hører til den eksperimenterende Downtown-musiktradition i Manhattan.
»Efter min mening har hun potentialet til at blive en betydelig koreograf. Man kan mærke, at hun har noget vigtigt på hjerte, og at det bunder i hendes stærke følelser.«
New Yorks kunstverden
For Haylee Nichele er det tiltrækkende ved dans i New York først og fremmest eksponeringen for alle kunstarterne.
»Når man læser på Juilliard-skolen, er man omgivet af nogle af de mest lovende dansere, sangere, komponister og skuespillere i den næste generation. Man har direkte adgang til forestillinger på Metropolitan Opera og American Ballet Theatre,« fortæller hun på en café nær Lincoln Centers biograf.
»Samtidig er New York det eneste sted, hvor man som danser kan blive set af så stort et publikum og af så mange talentspejdere.«
Komponisten Jeremy mener, at det er en kunstners egen skyld, hvis han/hun på noget tidspunkt keder sig i New York.
»Man kan altid være sikker på, at næsten alt det vigtigste inden for kunst lægger vejen om byen eller opstår her,« forklarer han.
Begge er bidt af det kolossale udbud af alle kunstarter på et enkelt sted.
»Hvis blot alle mennesker kunne forstå, hvor vigtig kunst er. Hvordan kan det være, at så få folk bemærker arkitekturen omkring dem,« undrer Haylee sig. »De fleste af os aner ikke, i hvor høj grad, vi er omgivet af kunst i hverdagen, og hvor meget den påvirker os. Først når nogen går til angreb på kunsten, protesterer vi, fordi vi i det øjeblik erkender, at vi ikke kan klare os uden.«

