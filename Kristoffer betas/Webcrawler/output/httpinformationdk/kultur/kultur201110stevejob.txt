Steve Jobs er død
Apples medstifter og tidligere topchef Steve Jobs er død efter at have oplevet et voldsomt sygdomstilbagefald


 It-giganten Apple meddeler, at virksomhedens medstifter Steve Jobs, der trådte tilbage som selskabets direktør i august, er død efter længere tids sygdom.
Jobs regnes for at være en af de mest visionære erhvervsfolk i sin generation. Inden for de sidste 15 år har han forvandlet Apple fra en nødlidende og uddateret it-virksomhed til en global megasællert inden for computere, mobiltelefoner og musikapparater.
- Steves genialitet, passion og energi var kilden til uanede mængder innovationer, der har beriget og forbedret vores liv. Verden er blevet uvurderligt bedre på grund af Steve, skriver Apple i en meddelelse.
It-entreprenøren blev 56 år. Han har siden 2004 kæmpet mod en sjælden form for kræft i bugspytkirtlen og andre helbredsproblemer.
Jobs familie siger, at han døde i fred.
- Steve sov stille ind i dag omgivet af sin familie, skriver familien i en meddelelse.
- I sit offentlige liv var han kendt som en visionær person, i sit private liv skattede han sin familie, skriver familien.
Ud over konen Laurene efterlader Jobs tre børn. Han har også en datter med en kvinde, som han gik ud med, inden han blev gift.
- Vi er taknemmelige over de mange mennesker, der har delt deres ønsker og bønner i løbet af det sidste år af Steves sygdomsforløb. En hjemmeside vil blive stillet til rådighed for dem, der ønsker at dele en hyldest eller et minde, skriver familien.
Det strømmer ind fra alle kanter med kondolencer til Apple og Jobs familie. Selv USA's præsident er hurtigt ude med en kommentar.
- Han ændrede vore liv, omdannede hele industrier og opnåede en af de mest sjældne ting i menneskets historie: Han ændrede den måde, hver af os ser verden, skriver Obama i en meddelelse.
- Ved at bygge et af verdens mest succesfulde selskaber ud af sin garage eksemplificerede han ånden i amerikansk opfindsomhed, skriver præsidenten, der personligt fik en iPad af Jobs i foråret.
Facebook-stifter, Mark Zuckerberg, deler også sin sorg over Jobs død med offentligheden.
- Steve, tak fordi du var en mentor og en ven. Tak fordi du viste, at noget man bygger kan ændre verden. Jeg vil savne dig, skriver Zuckerberg.
Jobs er sammen Apple-medstifterne Steve Wozniak og Ronald Wayne ansvarlig for at have opfundet den personlige computer (pc). Han har desuden stået bag iPhone, iPod, iPad og en lang række Mac-computere.
Desuden har Apple skabt en ny banebrydende sammenhæng mellem hardware og software med programmet iTunes.

