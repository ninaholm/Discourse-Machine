’Tyskland er Europas største horehus’
Stadig flere østeuropæiske kvinder går på gaden for at sælge sex i det centrale Berlin, men også i resten af Tyskland, der har Europas mest liberale prostitutionslovgivning. Landet er blevet en magnet for både købere og sælgere af seksuelle ydelser. Nu vil regeringen stramme op
 Kai, 49, bankansat, forklarer: ’Jeg kommer her, fordi jeg kan få kvinder, jeg ellers aldrig ville kunne få fat i. Og jeg kan prøve grænser af f.eks. analsex, selv om det koster 100 euro ekstra. Men det kan jeg jo ikke bare spørge en almindelig kvinde om.


 Den midaldrende, affarvede kvinde har tætsiddende pink leggings, en kortsiddende sort jakke og høje hæle. Hun står på et gadehjørne på Kurfürstenstrasse i det centrale Berlin, mens solen varmer.
Det er mandag lidt over frokost, og kvinden fra Østeuropa fordriver ventetiden ved at tygge tyggegummi og kaste blikke efter de biler, der kører langsomt forbi. En ung mand i en mørkeblå VW Polo stopper. De to taler sammen om ydelser og priser.
Efter 20 sekunder ruller manden vinduet op igen og kører videre. Business as usual i det centrale Berlin. For omkring Kurfürstenstrasse og Potsdamer Strasse i Schöneberg-kvarteret har tysk politi siden 2002 ikke grebet ind over for hverken kunder eller de prostituerede, for i det år blev prostitution fuldt ud lovligt. Det er højst, når der er mistanke om, at mindreårige trækker på gaden, at politiet kommer. Men det sker sjældent.
Det var den daværende regering af SPD og De Grønne, der i 2002 ville legalisere prostitution, og hensigten var at sikre de prostituerede. Tanken var, at salg af sex skulle afkriminaliseres og på sigt skulle staten inddrive skatter, mens de prostituerede skulle underlægges hyppige sundhedstjek for at sætte ind mod kønssygdomme.
Samtidig skulle sexsælgerne have adgang til sociale goder, men også sikre, at der var pension til de prostituerede. Ideen var, at det skulle være et job med goder som alle andre, mens prostitutionens mørke bagsider, kriminalitet som rufferi og tvangsprostitution på den måde ville forsvinde, fordi arbejdsgiverne, bordelejerne, ville arbejde lovligt. Staten ville så få del i indtægterne på dengang seks milliarder euro, som prostitutionen angiveligt omsatte for i 2002. I dag omsætter Tysklands anslået op mod 400.000 prostituerede for omkring 15 milliarder euro, med op mod 1,1 million daglige kunder.
Trods bedste intentioner
»De her meget liberale regler kom dog aldrig til at virke. Der findes efter sigende i alt 44 personer, der nyder godt af loven, der arbejder på bordeller og som har søgt om de sociale goder. Alle andre arbejder i princippet som selvstændige og er ikke omfattet af loven,« fortæller Günther Schönborn, der over en årrække har hjulpet de gadeprostituerede, og siden 2012 har arbejdet i Café Neustart, en rådgivningscafé på Kurfürstenstrasse, hvor kvinderne dagligt kan få sig en pause i cafeens tre-fire sofagrupper, der er indrettet i en høj stueforretning, hvor Günther Schönborn tager imod Informations udsendte.
»Alt det man ville med loven, nemlig at kvinderne skulle have ordnede forhold, er aldrig sket. Intentionerne har sikkert være gode nok, men forudsætningerne ændrede sig.«
 Kai, 49, bankansat, forklarer: ’Jeg kommer her, fordi jeg kan få kvinder, jeg ellers aldrig ville kunne få fat i. Og jeg kan prøve grænser af f.eks. analsex, selv om det koster 100 euro ekstra. Men det kan jeg jo ikke bare spørge en almindelig kvinde om.
Bettine Flitner
For siden de østeuropæiske lande i 2004 kom ind i EU, har de østeuropæiske kvinder overtaget gadeprostitutionen.
»Man tænkte, at nu gør man det hele legalt, så bliver der mindre af det illegale, fordi alt i princippet bliver synligt. Men sådan er det ikke i praksis. På bordellerne kan de gøre, hvad de vil, for politiet har ikke adgang. Der er således ikke rigtigt noget at kontrollere. De kan kun få adgang, hvis de har begrundet mistanke om, at der er mindreårige på bordellerne. Eller hvis der foregår organiseret menneskehandel. Her på gaden kan politiet også kun kontrollere alderen, ellers har alle jo ret til at være her, hvis de er EU-borgere.«
Det var tænkt sådan, at bordelejerne skulle tilbyde de sociale goder og de prostituerede skulle efterspørge dem. Sådan er virkeligheden ikke«.
Siden arbejdskraften frit har kunnet flytte inden for EU, har Kurfürstenstrasse-kvarteret ændret karakter, når man ser på, hvem der står på gaden, fortæller den 52-årige Günther Schönborn.
»Oprindeligt var her næsten udelukkende narkoafhængige kvinder, men med udvidelsen af EU er det nu langt overvejende kvinder fra Ungarn, Rumænien og Bulgarien her. Jeg vil sige omkring 80 procent.«
Tendensen her på Kurfürstenstrasse er den samme som i de øvrige tyske storbyer. Der er en relativt mindre del af de prostituerede, der er tyske kvinder.
»I kvarteret arbejder i dag 300 kvinder, lidt flere når der er store arrangementer i byen, færre når vejret er dårligt«, fortæller Günther Schönborn, der kender langt de fleste af de prostituerede i området, der bruger Café Neustart til en pause med en kop kaffe, lidt mad, en snak og flere kondomer, fortæller Günther Schönborn, der følger med i de gadeprostitueredes hverdag.
»Det er hårde vilkår at arbejde på gaden. Det meste foregår i bilerne eller i buskadser i den nærliggende park, fordi mændene gerne vil spare pengene til en rigtig seng. Der findes timehoteller, og er det for koldt, så går nogle i videokabinerne i den lokale sexshop.«
Det er især fattigdommen, der har fået kvinderne til at rejse til Tyskland.
»Mange er også analfabeter. De kommer oftest fra meget fattige egne i Østeuropa, mange er romaer og er sendt af sted af familien. Nogle har børn og har nu fået opgaven med at forsørge både deres barn, men også en større familie. Det er denne type kvinder, vi langt overvejende har nu. De fleste gør det ikke frivilligt, men gør det for at slippe for fattigdommen.«
Ifølge Günther Schönborn er hverken tvangsprostitution eller rufferi forsvundet. Her 13 år efter, at den liberale lov trådte i kraft, er den tyske regering af konservative CDU og socialdemokrater SPD kommet i tvivl, om reglerne holder. Det seneste år har regeringen arbejdet med at opdatere loven, der fortsat skal sikre Tyskland relativt frie rammer for prostitutionen, men dog underlagt opstramninger.
En whistleblowerordning for handlede kvinder er der enighed om, mens det at hæve lavalderen fra 18 til 21 år er sværere for regeringen at få igennem. Pligten til at lade sig registrere vil øjensynligt blive en ny hjørnesten, fortæller Günther Schönborn:
»Der er stadig en del uafklarede dele af opstramningen, men det vi ved, er, at kvinderne skal melde sig til myndighederne. Men hvad sker der, hvis de ikke gør det? Bliver de så straffede? Når man ved, at langt de fleste ikke gør det af lyst, men af nød, skal kvinderne så kunne overdænges med bøder, hvis de ikke giver sig til kende? Der mener jeg, at den svenske model med at gøre mændene ansvarlige, er mere retfærdig. Hvorfor skal det være kvinderne, der skal kriminaliseres? Det er denne grundfilosofi, jeg ikke bryder mig om i de varslede lovændringer, der jo ikke for alvor vil ændre kvindernes vilkår.«
Det samme mener Nadja, der er rådgiver hos Hydra, Foreningen af prostituerede i Berlin.
»Vi ønsker ikke at lade os registrere. Vi ønsker ikke at blive kriminaliserede, blive underlagt strengere kontrol og gå rundt med et ’luderbevis’ i lommen, som vi skal vise til politiet. Vi ønsker at blive afkriminaliserede og væk fra den moralske fordømmelse, der ligger som dagsorden under denne nye lov. Det er kun ved at sikre bedre vilkår for de fattigste, at man giver kvinderne valgmuligheder, og dermed reelt giver kvinder mulighed for at vælge et andet job.«
Hydra har nu indkaldt til en underskriftindsamling, en opfordring der også er kommet ud på både bulgarsk, rumænsk, spansk og engelsk.
Günter Schönborn siger, loven sikkert er mislykket, fordi lovgiverne troede, at bordelejerne havde lige så gode hensigter som dem selv. »Det var naivt.« I den modsatte ende af skalaen, langt væk fra gadens prostitution og de små provinsbordeller, finder man de største bordeller i Europa.
Sexcenter i 11 etager
I Köln finder man det største 11-etagers bordel Pascha, med hotel, natklub samt egen frisørsalon og lægeklinik. De op mod 800 daglige gæster kan få oralsex fra 30 euro, og kæden har nu fem bordeller i Tyskland og Østrig.
I Berlin finder man King George, et såkaldt ’flatrate-bordel’, hvor mænd for 99 euro frit kan drikke whiskycola og have sex med alle de kvinder, der er til rådighed. Samme pakke fås for 49 euro, men kun for én time.
Der er rabatpriser til taxachauffører og arbejdsløse, og dørmanden sætter en streg, hver gang en af kvinderne tager en gæst med på et værelse. Jo flere mænd, des højere løn.
I den mere noble by Stuttgart finder man et fireetagers såkaldt wellness-bordel, Paradise, der ligger i udkanten af Stuttgart, tæt på motorvejen, lufthavn og messeområdet. På Paradise-bordellet tilbyder man alt fra hotel, dampbad, massage, restaurant og limousineservice. Omgivelserne er holdt i orientalsk-marokkansk stil med dæmpet lys, bløde sofaer og rig ornamentik.
Når marketingsmand Michael Beretin, der med cerut i munden og et ulvesmil a la Jack Nicholson i BBC-dokumentarfilmen The Mega Brothel fortæller om Paradise, taler han om sikkerhed for kvinderne og om at gøre alt lovligt, og at prostitutionen aldrig vil forsvinde. Så hvorfor ikke gøre det så godt for kvinderne som muligt? lyder argumentet. Han er som medejer del af en gylden forretningsmodel. For kunderne betaler 79 euro i entré, og for det kan de gå i saunaen og spise i buffeten. Mens drinks og sex med kvinderne koster ekstra.
Kvinderne går ind ad bagindgangen og betaler også entré. Den er bare dobbelt så høj: med 160 euro har de sikret sig adgang til et af de orientalske værelser, hvorfra de kan sælge deres ydelser.
Trafficking og fængelsdomme
Det betyder, at Michael Beretin og hans kompagnoner ser sig selv som leverandører af tjenesteydelser, der giver penge uanset hvad, mens kvinderne arbejder selvstændigt, og dermed skal bordellet ikke underlægge sig lovgivningen om at betale sociale ydelser og pension. Kvinderne skal dog løbende have tjekket deres helbredstilstand.
Ikke alt er dog lovligt i bordelkæden, idet Michael Beretin og de øvrige ejere har været varetægtsfængslet for medvirken til menneskehandel, men siden løsladt igen. De skyldige var del af den såkaldte Loverboy-sag om en trio bestående af en ung mand og to prostituerede, hvor manden på 21 år – loverboy – foregav at have været forelsket i to unge kvinder på 18 og 19 år. Han udnyttede dem ved at foregive at have økonomiske problemer, hvilket med tiden drev de to unge kvinder ud i prostitution, der blev forstærket af hans trusler mod dem. Det skete i samarbejde med to erfarne prostituerede fra Paradise-bordellet, der for nylig fik fængselsdomme på op til to år og fire måneder.
Paradise-konceptet er blevet så succesfuldt, at nye bordeller i samme stil er skudt op i en række andre tyske og østrigske byer.
I Berlin valfarter turisterne også til byens største bordel, saunaklubben Artemis, der konstant er på top-10-listen over destinationer fra lufthavnen Tegel, når de berlinske taxaselskaber ser på, hvor kunderne egentlig kører hen. Her demonstrerede fem topløse Femen-aktivister i november 2013 mod, hvad de mener er udnyttelse.
»Prostitution er ikke en forretning for kvinder, den er kontrolleret af mænd,« havde Femen-pigerne skrevet på deres nøgne bryster, inden politi og sikkerhedsfolk førte dem væk.
Den samme holdning som Femen-aktivisterne har den tidligere irske prostituerede, Rachel Moran, der tidligere i år udgiv sin bog i Tyskland, Paid for, der på tysk har titlen ‘Was vom Menschen übrig bleibt’ (Hvad der står tilbage af et menneske). Hun har grundlagt en organisation af eksprostituerede, Space, og tog til Berlin for at præsentere bogen og for at påvirke den tyske debat, der primært har været drevet frem af kvindebladet Emma, der på lederplads stræber efter den svenske model om at kriminalisere sexkunderne.
Rachel Morans originale irske bog har angiveligt har været med til at ændre prostitutionslovgivningen i Irland, der i slutningen af 2014 blev strammet op efter svensk mønster.
Rachel Moran, der er journalist, har researchet i Stockholm, og mener, at den svenske model, der kriminaliserer sexkøberne, er det eneste rigtige: »Hvis der ikke er købere, så er der heller ingen prostitution.«
Rachel Moran mener, at Tysklands liberale lovgivning har gjort Tyskland til en hoveddestination for sexturisme på kvindernes bekostning.
»Tyskland er Europas største horehus,« siger hun opgivende.
»Tænk sig, at Tyskland ønsker at tillade, at der dagligt sker så mange overgreb mod kvinder. Jeg forstår det ikke.«

