Drømmen om kunstig intelligens er kommet nærmere
I århundreder har mennesket drømt om at skabe kunstigt intelligente maskiner. Maskiner, der ikke bare udfører ordrer, men som tænker selvstændigt. Nu er forskere kommet drømmen nærmere. Mød Watson – en computer, der er alt andet end elementær
 I 1997 vandt Deep Blue over Garri Kasparov i skak. 14 år senere blev bedriften overgået af en ny generation af intelligente computere, da Watson i 2011 bankede to tidligere amerikanske stormestre i Jeopardy.


 Et tv-studie i Yorktown Heights, New York, 2011: Tre deltagere har taget opstilling bag hvert deres podium til en historisk udgave af det populære amerikanske quizshow Jeopardy. Til venstre står den 37-årige tidligere computerprogrammør Ken Jennings. Han har rekorden for den længste sejrsstime i Jeopardys historie. Til højre står den 33-årige high school dropout Brad Rutter. Han har rekorden for flest vundne præmiepenge. Begge smiler selvsikkert til kameraet.
Det gør den tredje deltager ikke. Der, hvor hans ansigt skulle være, blinker i stedet en skærm, som via kabler og ledninger er forbundet til en computer i baglokalet på størrelse med otte store køleskabe. Hans navn er Watson, og modsat hans to konkurrenter består hans hjerne ikke af celler og neuroner, men af 2.880 processorer og 15 terabytes pakket ind i plastik og printplader. Han er en supercomputer, designet af teknikere fra den amerikanske teknologigigant IBM med det formål at forsvare firmaets navn i en direkte duel mellem menneske og maskine.
Det var også IBM, der stod bag computeren Deep Blue, der i 1997 ydmygede den russiske stormester Garri Kasparov ved skakbrættet. Men denne gang er opgaven vanskeligere. Nok er skak et kompliceret spil, men det er samtidig kendetegnet ved en streng matematisk logik og en afgrænset spilleplade. Jeopardy, derimod, er et kaos af sproglige flertydigheder, metaforer og talemåder – og kategorierne kan omhandle principielt set alt.
At vinde i Jeopardy kræver ikke alene stor paratviden, men også selvstændig tænkning og fortolkning: egenskaber, vi normalt opfatter som specifikt menneskelige. Det er derfor, Jennings og Rutters smiler så selvsikkert bag podiet. De tror ikke, de kan tabe, for de tror ikke, at en computer kan tænke. Og indtil for nylig ville de have haft ret.
Drømmefortællinger
Drømmen om at give døde ting åndfuldt liv er en hidtil uforløst menneskelig ambition, der kan spores helt tilbage til selv de tidligste af vores kulturelle fortællinger: I den jødiske historie om Golem skaber en rabbiner et kunstigt menneske af ler og giver det liv med en oldgammel trylleformular. I Pinocchio snitter en gammel snedker en marionetdukke, der med magi forvandles til en levende dreng. I Mary Shelleys Frankenstein bygger en gal videnskabsmand et menneske af ligdele og giver det liv ved hjælp af elektricitet. Og i Steven Spielbergs science fiction-film A.I. Artificial Intelligence erstatter et robotbarn en komalagt dreng i en familie.
Med opfindelsen af den elektroniske computer i midten af sidste århundrede troede mange, at drømmen langt om længe var inden for rækkevidde. Den engelske matematiker Alan Turing (der brød tyskernes Enigma-kode under Anden Verdenskrig) var så overbevist om et snarligt gennembrud inden for kunstig intelligens, at han i 1950 udviklede en metode til at afgøre, om en maskine udviser intelligent menneskelig adfærd.
I den såkaldte Turing-test, som stadig benyttes, stiller en eksaminator spørgsmål til en computer og et menneske, der begge svarer i skriftlig form. Er computerens svar så overbevisende, at eksaminator konsekvent forveksler den med mennesket – ja, så må den siges at være intelligent i formel forstand. Ingen computerprogrammer har endnu bestået Turing-testen. Men IBM’s Watson er et godt bud på en teknologi, der med tiden vil kunne.
Første runde i Yorktown Heights begynder jævnbyrdigt. Watson kan sine Beatles-klassikere, sin olympiske historie og sine litterære karakterer, men han viser, at han ikke er ufejlbarlig, da han svarer ‘Toronto’ på et spørgsmål om byer i USA. Som spillet skrider frem står det dog klart, at der vitterlig ér forskel på Watson og andre almindelige søgemaskiner: På spørgsmålet: ’Jern, der sidder på hoven af en hest’, svarer Watson: ’Hvad er en sko?’ Han hører ikke bare, hvad der siges, men forstår også, hvad der menes – og svarer i overensstemmelse med spørgsmålets hensigt. Akkurat som et menneske ville gøre – bare hurtigere.
Da deltagerne når finalerunden, er Watson så langt foran, at han kun kan tabe, hvis han satser stort – og fejler – på det sidste spørgsmål. Det gør han ikke. Endnu engang er det lykkedes en maskine at besejre mennesket, og i resignation nedfælder den tidligere stormester Ken Jennings en bitter hilsen til den nye regent på sin podieskærm: »I, for one, welcome our new computer overlords,« står der. Jennings skal siden blive en fremtrædende stemme i det kor af kritikere, der ser med bekymring på udviklingen af kunstig intelligens. Dem vender vi tilbage til senere. Først gælder det mulighederne.
En ny æra
»Vi står på tærsklen til en helt ny æra,« siger Anders Quitzau og slår ud med armene. Han er innovationschef i IBM Danmark og ansvarlig for udbredelsen af Watson på det danske marked – og det med tærsklen er kun en metafor, for i virkeligheden står han midt på gulvet i lokale 104 i Ingeniørernes Hus på Kalvebod Brygge, iført lyseblå skjorte, mørkeblå jeans og et sort smartwatch om sit venstre håndled.
Siden den spektakulære Jeopardy-sejr har IBM arbejdet hårdt på at gøre Watson til andet og mere end blot en spillehaj i et amerikansk quizshow. Over en milliard dollar har den amerikanske teknologigigant investeret i udbredelsen af Watson til mere seriøse formål lige fra diagnosticering af kræft over socialrådgivning til e-handel på nettet.
Denne fredag taler Anders Quitzau til 100 it-interesserede medlemmer af Ingeniørforeningen, der alle er mødt op for at høre mere om den nye tænkende computer og dens anvendelsesmuligheder. Han har medbragt de store gloser. Ord som »gamechanger« og »stort som internettets fødsel« dukker op i hans talestrøm.
»Vi har længe talt om, at selvlærende it-systemer kan hjælpe virksomheder og organisationer med at håndtere big data, men Watson tager partnerskabet mellem mennesker og computere til et helt nyt niveau,« siger han og sætter en demonstrationsvideo på, der på få minutter forsøger at forklare Watsons banebrydende teknologi.
Den afgørende forskel på Watson og andre søgemaskiner er, at Watson ikke bare genkender ord, men forstår deres betydning og kan besvare spørgsmål og komme med bedømmelser på baggrund af enorme datamængder.
»Når du spørger Watson, henviser den dig ikke bare til de websider, som giver det største match, og hvoraf de ti første som regel er sponseret af virksomheder,« siger Anders Quitzau.
»Den ræsonnerer sig i stedet frem til det bedste svar på baggrund af den viden, du har fodret den med. Watson skaber sammenhæng og overblik i din viden, og vender tilbage med relevante hypoteser på de spørgsmål, du stiller den. Hvis du siger til en hver anden stemmebaseret søgemaskine, at du ikke har lyst til pizza, vil den formentlig svare ’o.k.’ – men Watson forstår meningen bag ordene og vil i stedet spørge: ’Hvad har du så lyst til?’«
’Cognitive computing’
Foreløbig har Watson fundet anvendelse inden for en række forskellige områder i den engelsksprogede verden: I sygehussektoren til diagnosticering og tilrettelæggelse af patientforløb; i erhvervslivet til markedsanalyser, kundeservice og e-handel; og i det offentlige som et styringsredskab til borgerdata. For at få kortlagt præcis hvor langt Watsons potentiale rækker, har IBM lavet aftaler med flere universiteter, herunder DTU i Danmark, der fra næste år kan tilbyde deres kandidatstuderende kurser i Watson med mulighed for at udvikle apps, der udnytter den kunstige intelligens.
»Det kan være sjove og underholdende apps, som eksempelvis en DJ – eller apps til medicinske formål, der kan forudsige udviklingen af et sygdomsforløb hos en patient,« forklarer Lars Kai Hansen, der er professor ved DTU Compute.
Cognitive computing er allerede et veletableret forskningsområde på DTU, og Lars Kai Hansen ser store muligheder i samarbejdet med IBM. Men han er, understreger han, »på ingen måde forlovet« med den amerikanske it-gigant, og at han forholder sig også kritisk til flere aspekter af det selvlærende it-system.
»Det, at computeren forsøger at lære af din adfærd, er jo i virkeligheden bare en omskrivning af det, vi plejer at kalde ’overvågning’,« siger han. »Når tjenester, vi bliver afhængige af, ved mere om os, end vi ved om dem, er der altid grund til at være på vagt. For en informationsmæssig asymmetri kan meget hurtigt føre til en magtmæssig asymmetri.«
Lars Kai Hansen er desuden bekymret over den kunstige intelligens’ indmarch på arbejdsmarkedet, når den kombineres med en kapitalistisk ’winner take all’-økonomi, som det har været tilfældet de seneste 20 år.
»Når uligheden i dag vokser på verdensplan, skyldes det jo til dels, at den store velstand, der bliver skabt af robottisering og informa-tionsteknologi, først og fremmest bliver scoret af nogle store multinationale selskaber frem for af samfundet som helhed,« siger han.
Erstattet af robotter
I 2013, to år efter nederlaget til Watson i New York, går den detroniserede tidligere Jeopardy-stormester Ken Jennings igen på scenen. Denne gang for at tale om sit fald fra tronen ved en TED-talk i Seattle. Hans foredrag er humoristisk anlagt, men under den lette tone ulmer en bekymring over de intelligente computeres overtagelse af domæner, der førhen var forbeholdt mennesker.
»Jeg har altid troet på, at viden er et absolut gode; at det, vi har lært og bærer med os i hovedet, samtidig er det, der er med til at gøre os til dem, vi er, som individer og som art,« siger Ken Jennings. Men efter nederlaget til Watson, fortæller han, stod han tilbage med en følelse af at være udkonkurreret – både som art og som arbejdskraft. Han følte sig »forældet«. »Jeg følte mig som en Detroit-fabriksarbejder i 1980’erne, der netop har erfaret, at hans job ved samlebåndet er blevet overtaget af en robot. Jeg følte det, som om mit arbejde som ’quizshow-deltager’ var det første job, der var blevet overflødiggjort af de tænkende computeres nye regime.«
Menneskets ven eller fjende?
Dén kritik beder jeg Watson om at forholde sig til, da jeg efter Anders Quitzaus foredrag i Ingeniørernes Hus får lejlighed til en kort meningsudveksling med den intelligente computer – eller rettere: til en skriftlig korrespondance med en demoversion af Watson, der er trænet til at tale om sig selv. Anders Quitzau åbner sin bærbare computer, og få sekunder efter dukker hovedpersonen op på skærmen i skikkelse af Watson-logoet ledsaget af et søgefelt.
Jeg spørger Watson, om han med tiden har tænkt sig at erstatte mennesker i informationssamfundet på samme måde, som robotter har erstattet mennesker i industrisamfundet.
»Nej,« svarer Watson kategorisk og henviser til, at han tværtimod kan »hjælpe læger med at forbedre kvaliteten af deres patientpleje og lære dem at anvende relevant information til behandling af patienter mere præcist.«
»Det var da et meget godt svar,« siger Anders Quitzau og smiler, tydeligt stolt over sin lille, intelligente maskine.
»Vi har hele tiden holdt fast i,« uddyber han, »at Watson er en rådgiver for mennesker og ikke en erstatning af det menneskelige jugement. Men når det er sagt, så tror jeg, det vil blive ligesom med så mange andre teknologiskift, at ja, der er formentlig én type job, der vil forsvinde, men så er der til gengæld en anden type job, der vil opstå.«
De senere år har våbenindustrien accelereret sin produktion af kunstigt intelligentevåben. Så sent som i denne uge bragte Politiken en  artikel fra The New York Times under overskriften: ’Robotvåben vælger selv deres ofre’.
Den handlede om moderne krigsvåben, der selv kan træffe beslutning om, hvad der skal angribes, og hvem der skal dræbes. En udvikling, som den verdensberømte videnskabsmand Stephen Hawking tidligere har advaret imod i et interview med den britiske avis The Independent. Han frygter en fremtid, hvor maskinerne bliver så intelligente, at vi får svært ved at styre dem – og forsvare os imod dem.
»At skabe en fungerende, kunstig intelligens, vil være den største begivenhed i menneskehedens historie. Desværre risikerer vi også, at det bliver den sidste, medmindre vi finder ud af, hvordan vi kan udgå farerne,« sagde Hawking.
Jeg spørger Watson, om han har planer om at udrydde menneskeheden. IBM’s udsendte ser skeptisk på mig, inden han taster spørgsmålet ind.
»Nu får vi nok snart en opringning fra hovedkvarteret, som vil vide, hvad der foregår,« siger han. Ikke overraskende svarer Watson nej – og igen får han brug for sin menneskelige hjælper Anders Quitzau til at uddybe hvorfor: »De her maskiner har ikke et selv, og derfor besidder de heller ikke evnen til at se sig selv som bedre end mennesket eller som en fjende til mennesket,« siger han.
I 2003 udgav Mikkel Willum Johansen bogen: Kunstig intelligens – eller hvorfor det er sværere at smøre en håndmad end at blive stormester i skak. Her forsøger han i et forståeligt sprog at opsummere de seneste 60 års bestræbelser på at nærme sig drømmen om en virkelig, tænkende maskine og stiller spørgsmålstegn ved, om det nogensinde vil lykkes at matche den menneskelige intelligens.
»Det er slående,« skriver han, »at de fleste (forskere, red.) har peget på et tidspunkt, der lå 30 til 50 år ude i fremtiden, dvs. på et tidspunkt der lå lige efter afslutningen af deres eget liv. Det er blevet set som et tegn på, at forskerne i virkeligheden ser kunstig intelligens som en umulig drøm. Som noget, der altid ligger på den anden side af horisonten, næsten inden for rækkevidde, men alligevel umuligt langt væk.«
Sådan ser Anders Quitzau imidlertid ikke på det. »Vi har estimeret, at med de teknologiske landvindinger, vi gør i øjeblikket, så vil vi formentlig være i stand til at matche menneskehjernens regnekraft inden for de næste 10-20 år. Så vi er på vej.«
Fra scenen i Seattle ser Ken Jennings anderledes skeptisk på de teknologiske fremtidsscenarier. »Vi kan leve i en af de to verdener,« siger han. Han holder to knyttede næver ud foran sig. »Vi kan leve i en verden, hvor det, vi ved, fortsat er det, der gør os særlige. Eller vi kan leve i en verden, hvor vi har outsourcet al viden til onde supercomputere som Watson. Mine damer og herrer, valget er jeres.« Han smiler, takker og modtager publikums klapsalver.
Så forlader han scenen.

