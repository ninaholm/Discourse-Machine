'Musik er noget mere personligt'



 Hun har hovedrollen i en ny succesfilm, den romantiske komedie Heartbreakers, og hun lever på 12. år lykkeligt sammen med Johnny Depp, med hvem hun har to børn. Det går med andre ord godt for den franske sangerinde og skuespillerinde Vanessa Paradis, der blev berømt, da hun i 1987 som 14-årig sang den noget mere voksne »Joe le Taxi«. »Jeg kan ikke sige, at jeg foretrækker det ene frem for det andet,« siger hun til The Independent om sit forhold til musik og film. »Musik er mere et projekt, som er ens eget, og som man helt og holdent omfavner, mens film, i hvert fald på den måde jeg laver film, mere handler om at lade mig selv spille en person for en instruktør og ikke være ansvarlig for det endelige resultat på samme måde, som man er med musik. Så det er en forskellig attitude i forhold til at arbejde. Musik er noget meget mere personligt for mig. Når jeg laver et album, tager det fire, fem år af ens liv, det er virkelig intenst. Men på en film er alting i en boble i et par måneder.«CMC

