Det store ved ’Den store Gatsby’
I denne tid, hvor Baz Luhrmanns bearbejdning af F. Scott Fitzgeralds klassiker rammer biograferne, er det ikke svært at forstå, hvorfor den ildevarslende fortælling om den amerikanske drøms dekadente bagside atter hjemsøger os
»Amerika var på vej ud i historiens største og mest prangende amokløb,« skrev Fitzgerald om sin roman ’Den Store Gatsby’, da festen var slut og Den Store Depression en realitet.
 Foto fra filmen The Great Gatsby/Warner Bros


 De kaldte ham ’ultramodernist’ og affærdigede hans bøger som overvurderede og intetsigende, som blot »en masse unødig flygtighed på første klasse«.
Da hans tredje roman udkom i 1925 fik Fitzgerald bl.a. disse karakteristiske ord med sig fra en anmelder: »Drengen fjoller jo bare rundt. Det er måske en udmærket adspredelse for ham selv … men hvorfor han skal kaldes forfatter er der endnu ingen, der har kunnet give mig en tilfredsstillende forklaring på.«
En anden anonym anmelder talte på det brede publikums vegne, da han beskrev Den store Gatsby som endnu en »af de tusindvis af moderne romaner, som man må forholde sig til … med et bedøvet intellekt og resigneret opmærksomhed, i dyb undren over, at den slags i det hele taget fremstilles.«
Den store Gatsby kom i sandhed til at skabe undren – på måder som dens oprindelige publikum aldrig havde forestillet sig. Knap 90 år efter udgivelsen bliver den ofte kaldt en af historiens bedste engelsksprogede romaner, og sælges hvert år i millionoplag over hele verden.
Læs også: ’Den store Gatsby’ er stadig den vigtigste roman om den amerikanske psyke
Denne lille roman på færre end 50.000 ord, en fortælling om hemmelige visioner og prangende fester, om pludselig vold og evig misundelse, glimter med en magi, som læserne for længst har anerkendt. Men i løbet af de sidste par år har interessen for både Den store Gatsby og dens forfatter været stigende. Oplæsninger og teater- og danseversioner er blevet opført i London og nogle af Fitzgeralds hidtil oversete digte, breve og fortællinger bliver pludselig udgivet og delt online, mens adskillige bøger om både Fitzgerald selv og om Den store Gatsbys tilblivelse og varige popularitet er under udgivelse. Også Scotts kone Zelda har fået sin egen renæssance bl.a. med et teaterstykke om hendes liv på Trafalgar Studios sidste år.
Oven i hatten får vi Baz Luhrmanns nye filmatisering af Den store Gatsby, der åbnede årets Cannes filmfestival. Filmen har premiere denne måned med Leonardo DiCaprio som den håbefulde helt med en skummel fortid og Carey Mulligan som Daisy, den overfladiske kvinde, han tilbeder. Joel Edgerton er godt castet som Daisys ægtemand, bøllen Tom Buchanan, mens Tobey Maguire har fået til opgave at skabe en karakter ud fra den flyvske, selvudslettende fortællerstemme Nick Carraway, hvilket muligvis er den største udfordring ved filmatiseringen, langt sværere end at bringe den magnetiske, modsætningsfyldte og højtflyvende Jay Gatsby til live.
Dette er den fjerde filmatisering af bogen, men det er næsten 40 siden sidste version – den første i farver – der var instrueret af Jack Clayton med manuskript af Francis Ford Coppola og med Robert Redford som Jay Gatsby. Anmeldelser af Luhrmanns udgave antyder, at det er en film spækket med dekadence, nydelsessyg ekstravagance og skørlevned. Men selvom bogen er berygtet for sine fester, rummer Fitzgeralds Den store Gatsby faktisk kun tre.
Den første er den lille smudsige sammenkomst i Tom Buchanans elskerinde Myrtle Wilsons lejlighed, hvor Tom brækker næsen på Myrtle, fordi hun nævner Daisys navn. Den tredje og sidste fest foregår i Gatsbys herskabsvilla, men den bliver brugt af Fitzgerald til at skabe det afgørende stemningsskift i fortællingen – fra fortryllelsen til skuffelsen: Daisy og Tom er tilstede og deres foragt for Gatsbys verden bliver afsløret i al sin tarvelighed og glittede indpakning. Det er kun under bogens anden fest, med Nick som det poetiske vidne til herlighederne, at den magi, der fæstner sig i læseren bevidsthed, er tilstede – og selv her rummer festen ikke nær så meget romersk orgie, som Luhrmanns filmatisering tilsyneladende gør.
Fitzgerald hadede efter sigende den første filmudgave af bogen, en sort-hvid stumfilm fra 1926, der siden er gået tabt. I et brev til deres datter skrev Zelda, at filmen var »ækel, elendig og forfærdelig«. Om Fitzgerald ville have været mere begejstret for nogen af de efterfølgende film- og teaterversioner, er værd at sætte spørgsmålstegn ved. Den store Gatsby handler om forestillingsevnens sejr over virkeligheden, hvilket gør den temmelig vanskelig at dramatisere. Det er en roman om lag på lag af projektioner: Gatsby projekterer sine fantasier over på Daisy, og vi kan ikke være sikre på, om Nick projekterer sine fantasier over på Gatsby eller snarere er den eneste, som er i stand til at se storheden i den virkelige mand bag facaden.
Forlystelsessygens overskridelse
Da han skrev Den store Gatsby var Fitzgerald en af sin tids mere succesrige forfattere og blandt årtiets højest lønnede skribenter inden for genren magasinfiktion. Men Fitzgerald havde også høje kunstneriske ambitioner, og da han gik i gang med Den store Gatsby, var det for at begå en »bevidst kunstnerisk præstation«. Denne roman skulle rumme »det absolut bedste, jeg har at byde på, eller endda (... ) noget bedre, end jeg har at byde på«.
Hvad der gjorde Den store Gatsby til noget uomgængeligt ’nyt’ var ikke dens fokus på det moderne liv: Det havde Fitzgerald skrevet om fra begyndelsen af sin karriere, og det var en af årsagerne til, at romanens tidlige læsere ikke var i stand til at se storheden i Den store Gatsby – også den var tilsyneladende blot en beskrivelse af deres moderne verden.
Men hvad de overså var, at denne insiders guide til jazztidens fortryllelser samtidig var et uhyggeligt indblik i den verden, der ville komme. Det er for eksempel en af historiens mest glamourøse romaner, i sig selv en berømthed, men samtidig nedbryder den berømmelsens magi. Forlystelserne i Den store Gatsby overskrider den selv samme forlystelsessyge verden, som den satte på anklagebænken.
»Der var tilsyneladende ringe tvivl om, hvad der var ved at ske,« skrev Fitzgerald senere. »Amerika var på vej ud i historiens største og mest prangende amokløb.«
Da amokløbet gik i gang i starten af 1920’erne, oplevede Fitzgerald, at et »frisk billede af livet i Amerika tog form for øjnene af mig«. I 1924 begyndte han at male dette uudslettelige billede af det nye liv, og placerede romanens handling i 1922 (umiddelbart efter den »overordnede beslutning om at lade sig underholde blev taget med 1920’ernes cocktailfester«) for at kunne udfolde historien om »en hel race, der kastede sig ud i hedonisme, fast besluttet på nydelse«.
Smugkroer nedbrød gamle sociale barrierer ved at skabe rum, hvor overklassen sad lårene af de lavere klasser. Samtidig muliggjorde pengene fra smugleri og tilknyttede virksomheder samt fra et praktisk talt ureguleret børsmarked, at driftige mænd – og enkelte kvinder – der var villige til at bryde en enkelt lov eller to, kunne stige hastigt i de økonomiske grader. At bryde loven blev hurtigt en livsstil.
Men fattigdommen bestod, også mens boomet var på sit højeste: blandt undergrundsøkonomiens småsmuglere, fuskere, gangstere, prostituerede, alfonser og kokainpushere og blandt den legitimes serviceøkonomis chauffører, portierer og stuepiger, migranter fra Europa eller sorte arbejdere fra syden, der gennem den store migration mod nord var endt i Harlem.
Fitzgerald forstod hurtigt, at festen ikke ville vare evigt. »Det hele var uanset hvad på lånt tid.« Mindre end fem år efter udgivelsen af Den store Gatsby krakkede børsen og Den Store Depression lagde sig som en tung dyne over festlighederne.
I en række fantastiske essays begyndte Fitzgerald at reflektere over den tid, han var blevet mester i at indfange, heriblandt ’My Lost City’, ’Echoes of the Jazz Age’, ’Early Success’ og det næsten glemte ’My Generation’.
Jazztiden var måske nok ovre, men til gengæld var reklametiden indtruffet og med Den store Gatsby havde Fitzgerald skrevet en af de tidligste anklageskrifter mod en nation, som havde ladet sig trælbinde af markedet.
Knap et århundrede senere er hans ildevarslende fortælling kommet tilbage for at hjemsøge os med det spejl, den holder op for vores tarvelige verden.
Fitzgeralds helt, den fattige bondedreng ved navn Jimmy Gatz, der genopfinder sig selv som Jay Gatsby, »udsprunget af en platonisk forestilling om sig selv«, er indbegrebet af den selvgjorte mand. Men han nedbrydes samtidig af sin tro på Amerikas myter og løgne om, at meritokratiet er virkeligt, at du kan blive præcis, hvad du vil, at med penge er alt muligt. (Den historiske ironi er så, at mens Gatsby går til grunde, fordi penge ikke gør alt muligt i hans verden, er det i stigende grad tilfældet i vores. I dag ville illusionen om Jay Gatsby ikke være smadret som glas mod Tom Buchanans »hårde ondskabsfuldhed«).
I et forsøg på at fremstille sig selv som aristokrat prøver Gatsby for hårdt, og hver en bevægelse og hvert et ord truer med at afsløre ham for omverdenen. Tom Buchanan tror ikke på, at Gatsby har gået på Oxford, fordi han klæder sig i et lummert lyserødt jakkesæt.
Men romanen i sig selv arbejder sig i den modsatte retning. Dens performance er næsten perfekt: en tilsyneladende nonchalant lethed dækker over en intenst begavet, dynamisk skrivestil og et nøje afgrænset perspektiv. For at forstå romanen ret, må vi lære at læse mellem linjerne, sådan som Gatsby ikke evner at gøre.
Fitzgeralds pyntelige, art deco-sprogbrug er ekstremt risikabel, hele tiden på nippet til at blive lige så kitschet som Gatsbys lyserøde jakkesæt. Langt det meste af tiden er Fitzgeralds prosa nærmest et eksperiment i tilbageholdte ekstravagance.
Romanens betydninger er ligeledes tvetydige. Den er på en og samme tid en hyldest til umådehold og en fordømmelse af dets destruktivitet. Den handler om forsøget på at genindfange vores flygtige glæder og om det frydefuldes diffuse karakter. Det er en hyldest til muligheden og en klagesang om skuffelsen. Det er en bog i hvilken forestillingens storhed smadrer mod det virkelige livs grusomhed. På den hårde måde lærer Gatsby, at afsløringen er uundgåelig, mens Nick tager flugten tilbage til sin egen nostalgiske fortid.
Det lyder bekendt
Ideen om at en ny verden overhovedet er mulig i Amerika, at det ikke blot vil være en gentagelse af den gamle verdens dårskab og laster, er allerede en illusion, et paradis, der er tabt, før det blev undfanget.
Hvis det lyder bekendt, er det meningen: Vor forgyldte tidsalder har stærke ligheder med Fitzgeralds. Det er efterhånden blevet en etableret sandhed, at Fitzgerald var imponeret af rigdom, men anklagen gjorde ham rasende: »Jordisk gods har aldrig fascineret mig, med mindre det har følgeskab af den allerstørste charme eller udmærkelse,« insisterede han og tilføjede senere: »Jeg har aldrig kunnet tilgive de rige deres rigdom, og det har farvet hele mit liv og arbejde.«
Gatsbys materialistiske verden fortæller en historie om klassekrig i en nation, som nægter, at den i det hele taget har et klassesystem, under hvilket spillet altid vil være manipuleret til de riges fordel.
Fitzgerald var så langt forud for sin tid, at vi først nu er ved at indhente ham. Han forstod tidligt, at amerikanere forsøger at frigøre sig selv fra historien, at flyde frit i tiden, fordi en del af den såkaldte amerikanske drøm, fuld af fantasier om at starte forfra, handler om at undslippe tiden og sakse ind i en konstant overdådig nutid.
I begyndelsen af romanen beskriver Fitzgerald Gatsbys evne til at håbe; i slutningen beskriver han mandens evne til at undres. Og undervejs på romanens bane lider denne evne sit nederlag, den overgiver sig til vores anlæg for kynisme. Al fortryllelsen visner og blæser væk.
I den Den store Gatsbys uforglemmelige afslutningspassage gør Fitzgerald det klart, at hvis hans historie handler om Amerika, er det samtidig en universel fortælling om menneskelig stræben.
Nick Carraway vandrer ned til kysten på kanten af kontinentet og forestiller sig det øjeblik, da de hollandske sømænd så Amerika første gang. Træerne, de så, er for længst væk, erstattet af vulgære villaer. Det eneste, som er tilbage, er det, der hele tiden har været der: forestillingsevnen.
Ideen om, at Amerika animerer vore fantasier, er den amerikanske drøms diametrale modsætning. Vi kommer altid til at jagte et grønt lys, en kimære, et falsk løfte om selvrealisering, som vi desperat forsøger at tro på. Men selvom alt blot er en løgn, kan vi alligevel ikke overleve uden. Og sådan snubler vi fremad, faret vild i Den store Gatsbys forunderlige efterspil.
Sarah Churchwell er professor i amerikansk litteratur ved University of East Anglia og forfatter til bl.a. ‘Careless People: Murder, Mayhem and the Invention of The Great Gatsby’, der udkommer 6 juni på Virago. Filmen ‘Den store Gatsby’ instrueret af Baz Luhrmann med bl.a. Carey Mulligan, Elizabeth Debicki, Jason Clarke og Leonardo DiCaprio i hovedrollerne, har premiere i Danmark 16. maj
© The Guardian og Information
Oversat af Nina Trige Andersen

