’Det nænsomme giver mig myrekryb’
Susanne Bier holder sig ikke tilbage, når hun laver melodramaer om helt almindelige mennesker under umenneskeligt pres. Film ’kan give os voldsomme følelsesmæssige og fysiske oplevelser,’ siger hun. I næste uge er der premiere på Biers nye film, ’En chance til’, og vi tegner i den anledning et portræt af den populære danske filmskaber


 For nogle måneder siden talte jeg med Susanne Bier om hendes nye film, En chance til, der får biografpremiere i næste uge. Filmen, som har Nikolaj Coster-Waldau, Marie Bonnevie, Nikolaj Lie Kaas, Lykke May og Ulrich Thomsen i hovedrollerne, er en barsk affære; en blanding af drama og thriller, der handler om to nybagte forældrepar, det ene en politimand og hans kone, det andet en voldelig narkoman og hans kæreste, og de tragiske hændelser, som gør, at deres skæbner flettes sammen.
En chance til er med andre ord fuld af de følelser og moralske og menneskelige spørgsmål og den komplekse familiedynamik, som altid har interesseret Susanne Bier, og som hun nu i seks film med dygtighed og psykologisk indsigt har dyrket sammen med sin faste manuskriptmakker, Anders Thomas Jensen.
»I film kan man følelsesmæssigt belyse nogle moralske ting. Film er ikke ord. Film er billeder. For mig er det billeder af mennesker og menneskelige situationer,« sagde Bier, da vi talte sammen.
En udtalelse, der nærmest tager form af en poetik for den 54-årige danske filminstruktørs virke, når man som jeg lige har genset de fleste af hendes 14 spillefilm – to produceret i USA, tre i Sverige og resten i Danmark.
Melodramaet og de moralske og etiske diskussioner er så at sige blevet Susanne Biers varemærke, hendes styrke og måske også svaghed – flere af filmene ligner hinanden, melodramaet er en svær størrelse – og en af grundene til, at man også gerne vil hende i USA, hvor hun kan give det begavede, bredt anlagte drama lidt europæisk kant og kulør.
Når hun er bedst, og det er hun sammen med Anders Thomas Jensen, fortæller Bier gribende, følelsesmæssigt udmattende, psykologisk komplekse og, ja, i glimt også morsomme historier, som de fleste mennesker kan relatere til. Hun går ikke af vejen for på sin egen, påtrængende facon at beskæftige sig med alt fra ægteskab, hævn og brystkræft til, hvad krig gør ved mennesker, vold, der avler vold, og hvad der er rigtigt og forkert. I hendes film er almindelige mennesker ofte under et ualmindeligt pres.
»Det behøver ikke være moralske ting, men det skal gøre indtryk. Er det ikke også det, du gerne vil, når du ser film? Det er det, film kan. De kan give os voldsomme følelsesmæssige og fysiske oplevelser,« sagde Bier også til mig, da vi talte om En chance til.
Hun understregede således, hvad hun allerede formulerede, da hun i 1991 spillefilmdebuterede med den svenskproducerede Freud flytter hjemmefra: At hun som filmkunstner gerne kaster al forsigtighed overbord og hellere går for langt end laver pæne og forudsigelige film.
»Det nænsomme giver mig myrekryb,« sagde hun dengang til Det Fri Aktuelt.
Moralsk optagethed
Man kan sige, at der findes tre spor i Susanne Biers karriere: Det første er filmene, hun lavede før 2002 og dogmefilmen Elsker dig for evigt. Det andet er filmene, hun har lavet siden. Og det tredje er de amerikanske film, Things We Lost in the Fire (2007) og Serena (2013). Selvfølgelig hænger de tre spor sammen, men det er alligevel bemærkelsesværdigt, hvordan hun som instruktør flakkede om i genrer og udtryk, inden hun begyndte at arbejde sammen med Anders Thomas Jensen, og indlysende at hun ikke får lov til at gå lige så langt plotmæssigt, følelsesmæssigt eller psykologisk i de amerikanske film som i de danske.
Det er, som om Bier og Anders Thomas Jensen forløser et eller andet i hinanden, som de ikke finder andre steder.
»Noget af det, vi er fælles om, er en mærkelig form for optagethed, en moralsk optagethed – det kunne næsten være religiøst, men det er det ikke – af, hvor grænsen går. Hvad er rigtigt, og hvad er forkert? Vi kan sagtens bruge en hel aften på at diskutere det,« sagde Bier om samarbejdet, da jeg talte med hende.
Det var dog allerede tydeligt i debutfilmen, Freud flytter hjemmefra, hvad det var, Bier kunne i forhold til familiedramaet. Tydeligvis følte den danske instruktør sig hjemme i den svenske dramakomedie skrevet af Marianne Goldman om en kaotisk og neurotisk jødisk familie, hvor den dominerende mor (Ghita Nørby) er døende, og den yngste, stadig hjemmeboende og psykologiuddannede datter, Freud (Gunilla Röör), kæmper for at frigøre sig. Bier er selv ud af en jødisk familie, og hun kender miljøet og menneskene, men hun har dog haft en noget mere harmonisk og lykkelig barndom end stakkels Freud.
I sine efterfølgende film afprøvede Susanne Bier med vekslende held og ikke noget videre stort publikum både det groteske familiedrama (Det bli’r i familien) og den psykologiske gyser (Sekten), inden hun i 1999 ramte plet med Den eneste ene, en romantisk komedie, der blev set af næsten 900.000 mennesker. Filmen, der havde manuskript af Kim Fupz Aakeson, rummede enkelte alvorlige undertoner – utroskab, adoption og dødsfald – men var noget så sjældent som en moderne dansk komedie, der ikke forfaldt til folkekomiske tricks.
Men selv om det lykkedes Bier at få et stort publikum i tale med Den eneste ene, som stadig er sjov at se, er hun altså mere interessant, når der er noget på spil, og komikken primært udspringer af personerne. Det gjorde den i hendes næste film, Hånden på hjertet (2000), der også blev lavet i Sverige, og som handler om Mona, en plejeassistent og gift mor til fire (Helena Bergström), der drømmer søde drømme om Melodi Grand Prix og en dag får chancen for at deltage i ét.
Det er en fin og morsom film, som ikke mindst er loyal over for sit brogede galleri af personer – Mona passer en fysisk handicappet ung mand, hendes bror er en aids-syg transseksuel – og satiriserer over alt fra selvtilstrækkelige sangstjerner og smarte pladeproducenter til en glubsk sladderpresse og barnagtige voksne mænd. Og så handler den ikke mindst om, hvor langt man er villig til at gå for at opnå sin drøm.
Biers laboratorium
Hånden på hjertet er fotograferet af danske Morten Søborg, der siden har været Susanne Biers faste fotograf. Sammen med klipperen Pernille Bech Christensen og komponisten Johan Söderqvist, der begge har arbejdet med instruktøren, siden den allerførste film, udgør Søborg det kreative og kunstneriske fundament, som hun står på – og som fra og med Elsker dig for evigt (2002) også blev udvidet med Anders Thomas Jensen.
Mange gode ting kan siges om Pernille Bech Christensen, Johan Söderqvist og Morten Søborgs samarbejde med Bier inden Elsker dig for evigt, men ingen tvivl om, at de også herfra hæver barren med endnu mere psykologisk, menneskeligt og filmisk interessant arbejde.
I deres laboratorium udvikler Anders Thomas Jensen og Susanne Bier de historier om mennesker og familier og moral og etik i et nutidigt Danmark, som klipperen, komponisten, fotografen og skuespillerne er med til at bringe til live på det store lærred. Det er svært at forestille sig en Bier-film, hvor Pernille Bech Christensen ikke sørger for sammenhæng og rytme i historien, hvor Morten Søborgs ofte håndholdte, altid søgende og nærgående kamera ikke giver os et dybere indblik i personernes psyke, og hvor Johan Söderqvists stemningsfulde, suggestive musik ikke binder scener sammen og skaber lydlige landskaber, man kan fortabe sig i.
Af et rent hjerte
Men især er det svært at forestille sig Susanne Biers film fungere uden de fremragende skuespillere, hun arbejder sammen med. Det er nemt at gøre grin med hendes film, dømme dem utroværdige og manipulerende, fordi de er så følelsesfulde, insisterende og melodramatiske. (Selv siger Bier, at hun laver film af et rent hjerte.)
Anders Thomas Jensen har engang udtalt, at han og Bier arbejder hårdt med manuskripterne for ikke at ende i den alt for kulørte sæbeopera: »Når man laver den type historie, vi laver, ligger det lige på grænsen. Også i mange af de dramatiske valg, man tager. Susanne er ret god til at se, hvornår det bliver for meget. Det ligger også i den måde, hun eksekverer det på. Man kunne sagtens give manuskriptet til Efter brylluppet til en anden instruktør, og så ville det blive til sæbeopera.«
Biers eksekvering handler i høj grad om personinstruktionen, som hun mestrer som få andre danske instruktører. Når man tror på personerne, tror man også på de situationer, de sættes i – også selv om de synes voldsomme. En chance til, Biers nye film, kræver måske nok mere velvilje af sit publikum end hendes tidligere film, og det sørger skuespillerne for, ikke mindst Nikolaj Coster-Waldau, der sjældent er set så god i rollen som en politimand, der går til yderligheder for at beskytte sig selv og sin familie.
Der er øjeblikke af pur filmmagi i alle Susanne Biers værker, hvad enten det er med Mads Mikkelsen og Stine Fischer Christensen som far og datter, der skal lære hinanden at kende i den Oscarnominerede Efter brylluppet, eller Ulrich Thomsen som soldaten, der i fangenskab i Afghanistan tvinges til at gøre det unævnelige for ikke at dø i Brødre.
Ligegyldigt hvordan man så end har det med Biers film, må man erkende, at de vil publikum noget, og at publikum tager imod dem med åbne arme. De første fem film, hun har lavet samen med Anders Thomas Jensen – Elsker dig for evigt, Brødre, Efter brylluppet, den Oscarbelønnede Hævnen, Den skaldede frisør – har i alt solgt ca. 2,4 mio. billetter, hvilket er et imponerende gennemsnit på næsten 480.000 billetter pr. film.
Billetsalg er selvfølgelig ikke i sig selv et kvalitetsstempel, men det siger noget om, at Bier formår at ramme et eller andet, mange mennesker kan forholde sig til og identificere sig med. Hendes film handler om helt almindelige mennesker, og hvordan de reagerer og interagerer med hinanden, når livet gør ondt. Det er ikke altid lige kønt at se på – mennesker er mennesker værst – men det sætter tanker i gang og udfordrer vores forestillinger om familieliv og en harmonisk hverdag i det Danmark, vi tror, vi kender så godt, og verden omkring os.
’En chance til’ har premiere  næste torsdag

