Kampen om at tale med Kinas sande stemme
Mens kritiske kinesiske journalister fortsætter deres kamp for større pressefrihed, er ledelsen i kommunistpartiet kommet i splid med sig selv: Hvilken rolle skal medierne egentlig spille i det nye Kina?
Journalisterne på den kinesiske avis Nanfang Zhoumo nedlagde i begyndelsen af januar arbejdet i protest mod den stadig strammere censur, og de fik støtte fra demonstranter uden for avisens kontorer i den sydlige Guangdong-provins.


 Hvad blev der sagt, da journalist Xiang Xi mødtes med Barack Obama? I Kina er det tilsyneladende en statshemmelighed. Chefredaktøren fra den respekterede avis Nanfang Zhoumo, eller Sydlig Weekend, må have været stolt, da han i 2009 fik arrangeret et eksklusivt interview med den dengang nyvalgte amerikanske præsident.
Men de kinesiske propagandamyndigheder så det ikke som en god fangst, og de reagerede ved at degradere redaktøren. Og gjorde deres for, at Barack Obamas ord ikke nåede læserne. Så store passager af interviewet blev censureret, at der næsten ikke var noget tilbage. Obamas kommentarer om, hvor vigtig ytrings- og pressefrihed er, var for slem kost for kinesiske læsere, mente propagandacheferne.
Men Nanfang Zhoumo iværksatte sin egen lille protest mod forløbet. I stedet for at trykke det, der var tilbage af interviewet, bragte de to blanke sider.
Adskillige af Nanfang Zhoumos journalister og redaktører er blevet fyret eller degraderet inden for det seneste årti for at skrive og trykke historier, som myndighederne ikke bryder sig om. Alligevel fortsætter avisen, der har base i den sydlige Guangdong-provins, med at være en af landets mest åbenmundede aviser med en kritisk og dybdeborende dækning af nogle af landets mest kontroversielle emner. I et land, hvor information ellers har været – og stadig fortsat i stor grad er – stærkt kontrolleret af kommunistpartiet, har det gjort avisen til en af de mest indflydelsesrige og respekterede.
Men stramninger har gjort det stadig sværere for avisen at forfølge sin kritiske redaktionelle linje. Alene sidste år blev 1.034 af avisens artikler udsat for censur eller helt forhindret i at nå læserne.
Fra ris til ros
Og i begyndelsen af i år fik avisens journalister nok. Bag om redaktionens ryg valgte Guangdongs propagandachef, Tuo Zhen, at skrotte avisens egen traditionelle nytårshilsen på forsiden. Den originale tekst var et stærkt forsvar for ytringsfrihed. I den hed det, at »kun hvis magten bliver holdt effektivt i snor, kan borgerne udtrykke deres kritik af magten højt og selvsikkert, og kun da kan enhver oprigtigt tro på, at de er frie til at leve deres eget liv. Kun da kan vi opbygge et virkeligt frit og stærkt land«.
Propagandachefen Tuo Zhen var tydeligvis ikke enig. Han udskiftede teksten med sin egen nytårshilsen – en hyldest til kommunistpartiets bedrifter.
Det fik journalisterne til at begå en bemærkelsesværdig handling. De nedlagde arbejdet i protest mod en stadig strammere censur og utidig indblanding i avisens redaktionelle linje fra kommunistpartiets propagandaapparats side. Og de krævede Tuo Zhens afgang.
Journalisterne modtog udbredt og højt profileret støtte fra prominente akademikere, studerende, bloggere og selv filmstjerner og entreprenører. I et åbent brev skrev en gruppe akademikere, at Nanfang Zhoumo »havde talt på folkets vegne« ved at gøre oprør. Den sande stemme tilhørte altså ikke partiets propaganda.
Li Chengpeng, en kendt blogger, skrev:
»Vi har ikke brug for skyskrabere, verdens næsthøjeste BNP eller hangarskibe. Vi har brug for en avis, som fortæller sandheden.«
Og folk gik på gaden og demonstrerede uden for avisens kontorer.
»Stop censur af medierne. Det kinesiske folk vil have frihed!« stod der på en plakat, som en ung mand holdt op foran sig.
Kamp om sandhed
Kineserne er vant til censur, men en grænse var tilsyneladende nået.
»Det er en kamp, som har foregået længe, men som nu er eksploderet, på grund af at frustrationerne har hobet sig op,« siger journalist og mediekommentator Li Datong.
»Det, der udspiller sig, er en kamp om sandheden og om, hvem der taler med Kinas sande stemme. Hvem er det, som repræsenterer det sande Kina, og som fortæller de virkelige historier om vores land?« siger Li, der selv blev fyret som redaktør pga. sin kritiske journalistik, og som i dag kommenterer kinesiske mediers udvikling.
Efter Tuo Zhen kom til magten som propagandachef i Guangdong, genindførte han et system, hvor avisers indhold skulle gennem censurapparatet inden trykning. Inden da havde aviserne godt nok i en årrække dagligt fået besked på, hvilke emner de ikke måtte dække, men inden for de rammer kunne de relativt frit selv vælge deres indhold.
»Dråben var, at propagandachefen skruede tiden tilbage og indførte strengere censur. Det er en meget væmmelig udvikling,« siger Li Datong. »Konflikten hos Nanfang Zhoumo handler ikke om et håb om større frihed, men i stedet om en protest mod, at det går baglæns, og medierne får det endnu sværere end tidligere.«
Journalisterne på Nanfang Zhoumos reaktion var et resultat af specielt mange sammenstød med censuren inden for det seneste år – men modet til protesterne kom efter lederskiftet i kommunistpartiet, hvor Xi Jinping blev kronet som Kinas nye leder.
»Der er mange håb knyttet til Xi Jinping,« siger Yang Jisheng, journalist og redaktør ved det reformvenlige blad i Beijing, Yanhuang Chunqiu – og samtidig partimedlem.
»Xi Jinping har talt om reformer, og protesterne var en opfordring til ham om at vælge side og forhindre, at censuren bliver værre. Men faktum er, at vi fortsat stadig ikke aner, hvordan regeringen vil håndtere landets medier under hans styre, om der vil blive mere frihed eller mindre. Han er ikke kommet med en udmelding,« siger Yang Jisheng.
Med den voksende kommercialisering af kinesiske medier har partiet fået sværere ved at diktere nyhedsindholdet, selv om censurapparatet stadig er massivt. Aviserne har erfaret, at de kritiske artikler er dem, som tiltrækker flere læsere.
I partitoppen er der uenighed om mediernes rolle. På den ene side er der dem, der vil have, at medierne skal spille en større rolle som vagthund og dermed som et redskab til at slå ned på udbredt korruption, og kan fungere i forlængelse af partiets egne kontrolinstanser over for uregerlige lokalregeringer. På den anden side er der dem, som finder, at mediernes hovedopgave fortsat er at støtte lederskabet og udbrede kommunistpartiets stemme. De argumenterer med, at for samfundets ’harmoni’ og ’stabilitet’ er det i nationens interesse, at medierne reducerer deres negative dækning.
Negative signaler
På hvilken side af debatten, Xi Jinping står, er endnu uvist.
»Vi venter stadig på signaler,« siger Yang Jisheng. »Men jeg tror, der er en voksende forståelse i kommunistpartiet for, at de er nødt til at give medierne mere plads for at sikre Kinas positive udvikling.«
Iagttagere så dog myndighedernes reaktion på protesterne hos Nanfang Zhoumo som et negativt signal. Umiddelbart efter protesterne begyndte, udsendte kommunistpartiets propagandaafdeling strenge ordrer til landets avisredaktioner om, at de ikke måtte nævne censuren mod avisens nytårshilsen. På internettet blokerede censuren også omtale – selv navnet på avisen i centrum for kontroverserne blev et forbudt søgeord. Regeringen angav samtidig vestlig indblanding i Kinas anliggender som årsag til urolighederne på avisen.
»De udmeldinger er et klart signal om, at partiet ikke byder en offentlig diskussion om mediers rolle velkommen,« siger Li Datong.
På den anden side lykkedes det tilsyneladende at forhindre, at situationen blev værre. Propagandamyndighederne i Guangdong og Nanfang Zhoumo gik i forhandlinger, og resultatet blev, at myndighederne lovede ikke at fortsætte med at censurere avisens indhold, inden den blev trykt. Avisens redaktører fik igen frihed under ansvar – de kan selv stå for den daglige redaktionelle linje, så længe de ikke overskrider partiets grænser.
Normal censur
Og avisen fortsætter med at være trodsig. I sidste uge ærede Nanfang Zhoumo de »bedste censurerede historier« fra sidste år ved et årligt internt møde. Den skrottede nytårshilsen var selvfølgelig på listen. Blandt de andre artikler, som censuren forhindrede blev trykt, var historier om unge mennesker, som ikke ville deltage i de voldsomme nationalistiske demonstrationer mod Japan i efteråret; en artikel, som mindedes de 79 personer, der døde ved en voldsom regnstorm i Beijing i sommer; og interview med unge mennesker i landsbyen Wukan, som i slutningen af 2011 var gået i direkte oprør mod den kommunistiske ledelse pga. illegal konfiskering af deres jord.
Men det er stadigvæk artikler, som ikke kan komme i avisen.
»Vi er tilbage ved den normale censur,« siger Li Datong. »Det er hverken blevet værre eller bedre, og vi kan kun vente og se, hvilken vej det nye lederskab vil styre medierne.«
 

