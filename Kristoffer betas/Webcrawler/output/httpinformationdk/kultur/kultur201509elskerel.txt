Elsker, elsker ikke: Christian Yde Frostholm
Jeg elsker ikke fodbold, galanteri, højtider, pligtfællesskaber, ’hvordan går det’ og ’hvad har du travlt med’, multitasking, perfekte kroppe, telefonsælgere, tykke bøger, fulde folk når jeg selv er ædru


 Elsker
Jeg elsker egern, grønne kuglepenne, Joni Mitchell, lugten af ristede kastanjer, grøn te-is, portugisiske cremekager, stillekupeer (og at have lyst til at tale med personen overfor), at være væk, skrive i mit hæfte, ikke-at-være-forelsket, farver som indeholder gult, lysende billeder, træernes blade, cyklernes diversitet, gavmildhed, at alfabetisere, være besat af noget jeg ikke helt kan gennemskue, fotografere, have fået en idé, gå vild med vilje, være omgivet af uforståelige sprog, have læst over halvvejs, falde i søvn til musik, vand og at være i vand.
Elsker ikke
Jeg elsker ikke fodbold, galanteri, højtider, pligtfællesskaber, ’hvordan går det’ og ’hvad har du travlt med’, multitasking, perfekte kroppe, telefonsælgere, tykke bøger, fulde folk når jeg selv er ædru, overskrifter som skriger på at blive klikket på, envejssamtaler, dyre ting, kunst som vare, ’hr. og fru Danmark’, sex på film, folk der flasher deres lykke, den politiske kynisme, at arbejde for andre, at andre arbejder for mig, at føle mig overvåget, blive sat i bås, skulle agere mand, skulle elske børn, ikke at kunne huske navne, indse at sommeren er ovre, vide præcis hvordan alting skulle have været.

