6 bud på et nyt Frihedsmuseum
Statsministeren slog i weekenden fast, at det udbrændte Frihedsmuseum skal genopbygges. Der hersker uenighed om, hvorvidt det skal genopstå i sin kendte form eller vise besættelsen i et nyt lys. Seks besættelseskendere giver her deres bud på et nyt Frihedsmuseum
 Lars-Martin Sørensen


 Kvart i to natten til søndag den 28. april fik Københavns Brandvæsen en melding om brand i Frihedsmuseet i Churchillparken. Syv timer senere kunne indsatslederen konstatere, at to tredjedele af museet stod i brand. Museets vigtige arkiv blev reddet ud, men indsatslederens vurdering var, at de medtagede bygninger skal rives ned.
I dag er brandårsagen stadig ukendt, men 30. april kom politiet frem til, at ilden var påsat. På overvågningsbilleder i lav opløsning kan man se en person luske rundt i området, men billederne er af så dårlig kvalitet, at vedkommende ikke kan identificeres. Det er med garanti gerningsmanden, sagde efterforskningsleder Bertel Hejlesen fra Københavns Politi til TV 2 News, men mere kan billederne ikke bruges til.
En uge efter branden – den 4. maj – fastslog statsminister Helle Thorning-Schmidt (S), at Frihedsmuseet skal genopbygges. Hun deltog i museets fejring af frihedsaftenen og sagde i en tale, at frihedskampen er en meget vigtig del af vores historie:
»Vores børn og også deres børn skal have mulighed for at lære frihedskampen at kende. De skal have mulighed for at forstå et af de mest afgørende kapitler i Danmarks historie. Derfor skal vi fortsat have et frihedsmuseum. Det løfte har jeg med til jer i aften.«
Politisk strid
De Konservative vil have genopførelslen af museet på næste års finanslov. Partiets formand, Lars Barfoed, foreslog i weekenden, at Frihedsmuseet, der i sin nuværende form har fokus på frihedskampen under besættelsen, udvides til »et videnscenter med ressourcer til at undervise unge i Anden Verdenskrig som helhed«. Det blev afvist af Venstre, fordi fokus – med partiets kulturordfører, Michael Aastrup Jensens, ord – kan blive så bredt, at frihedskampen drukner.
Socialdemokraterne er åbne over for et bredere fokus, men kulturordfører Mogens Jensen mener, at politikerne »skal afvente et indspark fra de mere museumsfaglige kræfter«, før de tager stilling. I Information sidste mandag – før det var sikkert, at museet skulle genopbygges – foreslog forfatter Peter Øvig Knudsen og historiker Claus Bryld at bruge anledningen til at modernisere museet.
»Med samfundsudviklingen får man et mere nuanceret syn på historien og de historiske begivenheder. Det giver nye vinkler. Derfor kunne man med et nyt Frihedsmuseum gå skridtet fuldt ud og ændre det fra et modstandskampsmuseum til et besættelsestidsmuseum. Det vil være tidssvarende,« lød det fra Claus Bryld.
Nu ved vi, at et nyt Frihedsmuseum skal bygges. Spørgsmålet er, om det være nyt eller som det gamle. Information har bedt en række kulturpersoner og eksperter komme med bud på og refleksioner om det kommende museum.
’Et bredere anslag vil understøtte mindet om modstandskampen’
Claus Bundgård Christensen: Lektor i historie på Roskilde Universitet
Besættelsesårene er den periode, som betyder allermest for danskerne. Det, der er blevet skrevet mest om, og det, som vi interesserer os mest for. Det er stadig en fast bestanddel af den politiske kamp, men sagen er, at vi ikke har noget besættelsestidsmuseum. Frihedsmuseet blev skabt på et særligt grundlag, og det skal vi stadig have respekt for, fordi det blev frihedskæmpernes museum. Det skal der stadig være plads til. Men der skal også være plads til andre temaer som hverdagslivet under besættelsen, den politiske kamp og landsforræderne på tysk side.«
»Jeg synes, at vi af respekt for modstandsbevægelsen – og af respekt for, at Frihedsmuseet er en del af fortællingen om de fem forbandede år – skal bibeholde mindestedet, hvor vi kan tænke på de få procent, der rent faktisk ofrede sig og øvede modstand. Det er en væsentlig pointe. Men derefter synes jeg, vi skal lave et bedre museum med langt bedre faciliteter. Det gamle museum var lille og trangt og slet ikke egnet til udstillinger. Lad os få et stort, flot museum, der kan løfte den opgave. Det skal selvfølgelig ligge i hovedstaden – i Churchillparken.«
’Livet omkring modstandsbevægelsen skal fylde mere’
Peter Birkelund: Seniorforsker og arkivar ved Rigsarkivets publikationsafdeling. Forsker i besættelsestidens historie med særlig henblik på modstandsbevægelsen
Den udstilling, der blev lavet i 1995, tilførte faktisk museet et bredere fokus. Tidligere var det en ren mindeudstilling, som havde til henblik at hædre modstandsbevægelsen. Fra 1995 til sidste weekend var kernepunktet stadig frihedskampen, men der var meget andet og meget mere. Frihedskampen hænger ikke som en boble, den har sin sammenhæng og sin plads i resten af besættelsestiden. Modstandskampen skal sættes ind i en ramme, som skal fortælle om samarbejdspolitik og om hverdag og alt muligt andet. Men modstandskampen var i fokus, og jeg synes faktisk stadig, at den bør være det. Omdrejningspunktet bør være modstandskampen, men tilknytningerne til det omgivne samfund kan man sagtens lave meget bredere.
– Hvad med at lave et besættelsestidsmuseum?
»Når det nye museum kommer, synes jeg bestemt, at både samfundsudviklingen under krigen, forholdet til politikerne, forholdet til arbejdsmarkedets parter og især hverdagen skal have en større plads end i det gamle museum. Men stadig synes jeg, at kernen og vinklen skal være modstandskampen – og hvordan den lænede sig op ad det omgivende samfund.«
’Det bliver svært at trække grænsen’
Jørgen Kieler: Tidligere modstandsmand i Holger Danske II. Dødsdømt i 1944, men blev i stedet sendt i kz-lejr. Uddannet læge og har forsket i kræft
Jeg ved ikke, hvor man skulle trække grænsen. Hvis man skulle gøre fokus bredere, vil jeg også insistere på, at vi får mere at vide om søfolkenes skæbne: Lad os få at vide, at 1.000 søfolk blev slået ihjel i Atlanterhavet af tyske ubåde, der havde hovedkvarter i havne bygget af FL Smidth. Og så må vi også have værnemagerne frem … Men så begynder det jo at blive et opgør, som mange vil vige tilbage for.«
»Hidtil har vi lagt vægt på, at det har været en mindeinstitution. Hvis det i stedet skal være en neutral historisk fremlægning, kommer vi ud i problemer, som vil splitte nationen. Jeg tror, det bliver en forbitret diskussion. Selvfølgelig skal vi gøre opmærksom på for eksempel stikkerlikvideringer, men en vis rimelighed skal der være. Hele retsprocessen og efterkrigstiden, som jo ikke var en skøn forestilling, er der ingen grund til at grave frem igen.«
’Sæt den danske erfaring ind i en international sammenhæng’
Cecilie Banke: Seniorforsker på Dansk Institut for Internationale Studier, beskæftiger sig med holocaust og folkedrab
Frihedskampen burde sættes ind i en bredere historisk kontekst, som handler om mere end Danmark. Jeg synes, at vi skal have et museum om den europæiske krigserfaring, så vi åbner op for historiebevidstheden og ikke kun fokuserer snævert på Danmark og den danske erfaring. Men man er nødt til at gøre det med respekt for de danske frihedskæmpere.«
»Den historiske kontekst er væsentlig for at skabe forståelse for, hvad frihedskampen reelt gik ud på. Og for at skabe forståelse for den politiske situation, som Europa befandt sig i 1930’erne og under Anden Verdenskrig. Det er en vigtig lære at give videre.«
’Klargør de grundlæggende valg, man står i under en krig’
Ole Christian Madsen: Filminstruktør, der blandt andet står bag tv-serien ’Edderkoppen’ (2000) om efterkrigstidens København og filmen ’Flammen og Citronen’ (2008) om de to kendte modstandsfolk med dæknavnene Flammen og Citronen
Mine personlige følelser omkring Frihedsmuseet retter sig mod en bevarelse af den grundlæggende idé for museet, nemlig ideen om, at museet skal beskæftige sig med de mennesker, der rent faktisk gjorde aktiv modstand under besættelsen – i modsætning til andre dele af samfundet, som i højere grad så passivt til. Det er en vigtig pointe: Nogle valgte at gøre noget, andre valgte ikke at gøre noget. Et grundlæggende valg i krig.
»Samtidig oplever jeg, at museet på det seneste har relativiseret opfattelsen af, hvad det vil sige at være modstandsmand – for eksempel ved undersøgelser, der hævder, at over 80.000 mennesker var modstandsfolk i Danmark. Og jeg tænker, at et nyt museum skulle indbefatte en større fortælling om besættelsen. Kort sagt et større museum.«
»I dette ville det være spændende, hvis også de nye krige, hvor Danmark har haft en central rolle at spille, fik en plads. Fortællingen om Danmarks rolle i Afghanistan og Irak er en del af vores nye selvforståelse som nation og er psykologisk i høj grad forbundet til den indsats, vi leverede under Anden Verdenskrig. En sådan modernisering af Frihedsmuseet kunne være med til i højere grad at forme en national selvbevidsthed, beskæftige sig med flere sider af den komplekse fortælling om krig, de grå zoner, det politiske spil, det personlige offer, heltefortællinger, skurkefortællinger, og hvad det egentlig er for en temperatur i en nation, der betinger en krigsindsats. Men i et nyt museum mener jeg afgjort, at den grundlæggende idé om modstandskampen skal have sin helt egen og unikke plads.«
’Frihedsmuseet skal være et besættelsestidsmuseum’
Lars-Martin Sørensen: Filmhistoriker og forskningsleder ved Det Danske Filminstitut. Hans forskningsprojekt ’Filmhistoriens fem forsømte år’ afdækker danske filmfolks og producenters rolle under Anden Verdenskrig
Det er en mangel, at der i København ikke findes et besættelsestidsmuseum, som tager bredere livtag med perioden. Fuldstændig ligesom det er et problem, at fortællingen om modstandsbevægelsen fylder så meget i dansk filmhistorie i forhold til mange andre aspekter fra besættelsestidshistorien. Samarbejdspolitikken er det oplagte eksempel, og ud af det udspringer værnemageri, og så er vi ovre i retsopgør. Man bør fokusere på, hvordan det danske retsvæsen og den danske stat tog livtag på skrømt med de mere prekære sider af samarbejdspolitikken. Man kunne også belyse forskellige branchers rolle og ageren under besættelsen, for eksempel ingeniørbranchens samarbejde med tyskerne eller søfartsbranchens.«
»Jeg har ikke en tøddel imod, at man hylder modstandsbevægelsen, men jeg synes, det bør gøres i en bredere sammenhæng. Og jeg synes også, tiden er inde til det. Frihedsmuseet var modstandsfolkenes museum. Det var et monument, som blev rejst over deres indsats, som jeg ikke har den ringeste intention om at forklejne. Men man kan sige, at vi står ved en skillelinje, hvor de historiske vidner efterhånden ikke er her længere, og derfor træder man ikke nogen over tæerne ved at udbrede historiefortællingen lidt.«
– Bør man trække en tråd op til nutiden?
»Man skal passe på. Det er klart, at der i besættelsestiden er nogle problematikker, der er eviggyldige, men hvis man gør meget for at sige noget om nutiden, kan man komme til at omkalfatre fortiden mere, end hvad godt er. I hvert fald hvis man ønsker at skildre fortiden så loyalt så muligt ud fra de historiske kilder, som er til rådighed.«

