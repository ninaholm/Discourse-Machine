Et klitorisformet aftryk i pop
En feministisk diskussion om musik brager løs på internettet. Den skaber nye muligheder for kvindelige musikere og nye forståelser og indgange for publikum. Men ikke alle er begejstrede
Aretha Franklin, 1968. Hun krævede respekt og kontrol over sin egen krop og karriere – en kamp som stadig kæmpes. Arkivfoto: Scanpix


 Tidens feminisme i musikkens verden kommer ikke som en pæn pakke, der kan åbnes på et par avissider. Der er brudflader på tværs af køn, seksualitet, generationer og musikopfattelser, og der skydes med galde og med skarpt. Og heldigvis vover både musikskribenter og musikere at kalde sig for feminister.
»Mit hovedmål er at give kvinder magt og at nedbryde grænserne for, hvordan kvinder skal opføre sig seksuelt,« lyder det fra Brooke Candy til Vice. Den seksuelt udfarende, amerikanske rapper kalder sig selv for feminist, ja, hun mener endda, at hendes job som stripper er med til at give hendes feminisme yderligere styrke. »Hvis man kan optræde med selvtillid dér, så mener jeg, at man har magt,« siger hun til L.A. Weekly.
Kønnet er en kampplads, og blandt de nye stærke stemmer viser der sig indædt forsvar for krop, seksualitet og udtryk. Samt ofte også for det, som den hvide mandlige rockelsker har det med at hade allermest: pop.
Ganske vist er der feminister, der angriber superstjernen Beyoncé for at gøre sig lækker på mandebladenes præmisser. Men der er flere, der hylder hende for at lykkes i et »kvælende patriarkat uden at kompromittere sin moral«, som den canadiske ’gør det selv’-musiker Grimes formulerer det.
Og der er popopgør mellem intellektuelle: »Hvorfor er feminister som Camille Paglia og Susan Faludi så fjendtlige over for nye figurer i feministisk fantasi, kvinder som Lady Gaga eller Lil’ Kim eller Rihanna eller Nicki Minaj eller Jenni Rivera eller selv Ke$ha? Kvinder, som dristigt bruger sex i deres musik, som blotter deres kroppe, men som også samtidig insisterer på at bevare kontrollen med deres massemedieimage?« skriver den amerikanske queer-teoretiker Judith Jack Halberstam, der sidste år præsenterede bogen (og ideen om) Gaga Feminism.
»Hvorfor kan disse kvinder ikke blive nye feministiske rollemodeller?«
»Når Brooke Candy siger, at hun vælger at være en tøjte, og at dette ord har en positiv og kvindefrigørende betydning, så vælger jeg at tro hende«, skrev Iben Foss i sin artikel om Candy i Weekend-avisen sidste år.
»Simone de Beauvoir kritiserede, hvordan kvinder i hendes samtid ikke blev betragtet som selvstændige, handlende subjekter. Hvis de, som i dag burde kæmpe for kvindernes ligestilling, holder fast i denne forestilling, hvor kvindelige kunstnere som Brooke Candy i virkeligheden er ofre for en art falsk bevidsthed, hvem er da de sande undertrykkere?«
Merchandise skabte furore
Der er således også interne opgør i den feministiske diskurs, men der er også en mandligt sexistisk såvel som rockistisk gravet kløft: I juni sidste år blev væmmelsen over popstjernen Nicki Minaj og en del af hendes fans luftet, da dj’en Peter Rosenberg under radiostationen Hot 97’s årlige festival sagde: »Jeg ved, der er nogle tøser derude, der venter på at synge »Star-ships« (Minajs hit, red.) senere. Jeg taler ikke til jer lige nu. Fuck det pjat. Jeg er her for at tale om ægte hiphop.«
Minaj aflyste sin planlagte optræden senere på dagen og tog til genmæle: »Jeg trækker ikke kvindekortet – jeg er kvinde. Det er sådan, det er,« sagde hun på Hot 97’s radiobølger. »Det bør man tænke over, før man angriber den eneste kvinde på programmet. Noget burde have holdt ham tilbage, noget burde have sagt: ’Måske er der to eller tre sange, jeg ikke kan lide, men lige nu, i det her øjeblik, holder hun skansen for alle kvinder i hiphop.«
En af de mest vedholdende feministiske debattører og musikere derude er den kun 24-årige Claire Boucher alias Grimes. Hendes seneste album, Visions, står i mange publikationer som et af sidste års bedste. Men hendes musik bliver også kritiseret for ikke at have noget klart centrum, som om man savnede et maskulint genkendeligt ego i en kvindelig musikers eksperimenterende pop. Ja, på indie-sitet Stereogum blev hun kaldt »et menneskeligt meme«.
»At være en kvindelig performer i en industri, der er dybt domineret af mænd og køn, lægger op til tonsvis af kritik vedrørende ens udseende og moral og rolle i den kreative proces, som ingen mænd ville være genstand for«, skriver Grimes på sin blog actuallygrimes.tumblr.com. Dermed frembringer hun et ekko af Björks fem år gamle protest over et islandsk musikmagasin, der antog, at hun ikke selv havde skabt musikken på sit 2001-album Vespertine. Og Grimes udtrykker ikke kun sine holdninger i musik og skrift, men også visuelt. Hun klæder sig i et væld af udtryk og stilarter, og sidste år præsenterede hun en noget anderledes merchandise: En ring formet som en kusse. Hvilket skabte vild furore.
Feministiske modifikationer
Grimes var mildest talt forbløffet over, at det kvindelige kønsorgan kunne vække forargelse i vores tid – og påpegede kækt, at hvis man slog nogen i hovedet, så ville ringen efterlade et klitorisformet aftryk – måske en meget passende metafor for damens prægning af vores populærkultur.
Der er også en aggressiv feminisme på spil i musikvideoen til »Genesis«, hvor Grimes og andre eksistenser fra et nyt progressivt feministisk kabinet viser ynder og personligheder frem. Ja, det kan nærmest antage blød krigserklæring og generobring, når rapperen Brooke Candy spankulerer rundt i en slags bikinirustning, når Grimes har en albino-kvælerslange om halsen, og når Lady Maven og Lux Xzymhr svinger med både sværd og morgenstjerner.
På Twitter skrev Give me the pill om videoen: »Jeg ynder at forestille mig, at den foregår i et postapokalyptisk Los Angeles, hvor kvinder skaber deres eget image«. I en anden retning generobrer rapperen Angel Haze mandsdomineret territorium med sine nyfortolkninger af hiphop-tracks. Eminems selvbekendende »Cleanin’ Out My Closet« er blevet til Hazes selvbiografi om to mænds gentagne voldtægter af hende som barn. Og i hendes freestyle over Jay-Z & Kanye Wests »No Church In The Wild« promoverer hun sig selv og sit køn samtidig med, at hun importerer yderligere politisk sprængstof til tracket. Feministiske modifikationer og udviklinger i den ellers ret så kønskonservative hiphop-zone.
Den 6. februar skrev Grimes i en blogpost: »Kvinder føler sig presset til at opføre sig som strippere, og det er o.k. at ytre voldtægtstrusler. Men det er ikke okay at sige, at man er feminist.«
Sexismen er ikke overstået
Heldigvis er det ikke længere kun gamle aviser og magasiner og hvide middelklassemænd (som overtegnede), der sidder i et topstyret hierarki og fortæller masserne, hvad de skal tænke, føle og købe. Det kan formuleres alle mulige andre steder.
For eksempel på Grimes’ blog: »Jeg kender meget få voksne mænd, der anser sig selv for at være seriøse ’musikfyre’, som ikke griner, når jeg siger, at jeg kan lide Mariah Carey. Hvorfor? Fordi hun er smuk, og folk kan lide hende. Derfor må hun nødvendigvis sælge sex, ikke sandt? Så derfor er hendes musik forfærdelig, ikke sandt? Ugh. Den første gang, jeg hørte Mariah Carey, smadrede det min hele eksistens, og jeg startede Grimes (musikprojektet, red.).«
Mariah Carey har været henvist til et glittet poprum, som især mandlige musikelskere med en særlig idé om seriøsitet aldrig kunne drømme om at betræde. Men det må mange af os revurdere, når en kunstner som Grimes, der opererer i et anderledes eksperimenterende spektrum, anerkender Carey. Således udvides og revurderes det kvindelige i musikkens diskurs, og kvindelige popikoner vinder en større vægt og seriøsitet. Fordi disse betyder noget andet for nogle andre end den traditionelle hvide middelklassemand, som har domineret mediebilledet – og traditionelt synes, at det er fantastisk, at David Bowie er en rockkamæleon og en rollespiller, men måske samtidig synes, at det er fjollet, når Grimes eksperimenterer med image og identitet.
Selv om det er mange år siden, Aretha Franklin krævede »Respect«, så er respekt og plads og kontrol over egen krop og karriere åbenbart stadig noget, der skal kæmpes for, når man er kvinde. »Sexismen er ikke overstået«, skrev Grimes på sin blog den 6. februar. »Den eneste måde, man kan effektuere social forandring, er ved at ramme det publikum, der fastholder disse ideer«.
Well, hun og mange andre er godt i gang.

