Religionskrig?
Der er langtfra enighed om, hvad religionskritik er for en størrelse. Her er buddene i en række aktuelle bøger om emnet
Skærpelse. Indtil for nogle år siden foregik den største del af diskussionen mellem troende og ikke-troende som regel på en rimelig civiliseret måde. Man var uenige, men kunne samtale uden at latterliggøre eller dæmonisere hinanden.På det seneste er der blevet langt mellem den slags dialoger. Tonen er blevet skærpet betydeligt.

Indtil for nogle år siden foregik den største del af diskussionen mellem troende og ikke-troende som regel på en rimelig civiliseret måde. Man var uenige, men kunne samtale uden at latterliggøre eller dæmonisere hinanden.På det seneste er der blevet langt mellem den slags dialoger. I løbet af relativt få år er tonen blevet skærpet, og det er navnlig den såkaldt 'ny ateisme', som har ført an i en meget aggressiv og arrogant religionskritik, sådan som den er kommet til udtryk i bøger af bl.a. Richard Dawkins, Sam Harris og Christopher Hitchens. Deres bøger er solgt i store oplag over det meste af USA og Vesteuropa, og de har sat dagsordenen for en stor del af den religionsdebat, som navnlig opstod i kølvandet på 9/11. En debat, som, hævder mange kritikere, har haft meget svært ved at skelne mellem forskellige former for religion, men mere eller mindre direkte har bedømt al religion som udtryk for fundamentalistisk fordummelse.Dermed har man forholdt sig til en naragtig parodi på religion, som så bliver jordet af folk, der triumferende proklamerer og høster bifald for, at de ikke tror på en Gud med et langt hvidt skæg.Det er dog ikke alle folk med en ateistisk indstilling, som har følt sig godt repræsenteret af den nye ateisme. Således har den engelske filosof og ateist Julian Baggini kaldt den nyere ateisme for destruktiv, fordi den »forstærker det synspunkt, at ateisme først og fremmest er et negativt angreb på religiøs tro ... og at den er arrogant og tillægger fornuften en magt, den ikke har«.Også andre ikke-troende har lagt afstand til den nyateistiske bølge, således bl.a. den amerikanske journalist Chris Hedges, hvis bogI don't believe in Atheistsomtaltes her i avisen i januar.På dansk grund er der inden for godt halvandet år kommet hele fire bøger med direkte eller indirekte reference til debatten om religionernes rolle i samfundet. Den seneste er Sandbecks og ChristiansensGudløse hjerner.Deres bog er et direkte svar på de angreb, den nye ateisme er kommet med. De tre andre bøger på området er alle antologier med mere eller mindre neutrale redegørelser for religionskritik som sådan.Alle er de gode at få forstand af, men der er også her forskelle bøgerne imellem, ikke mindst i opfattelsen af, hvad religionskritik er for en størrelse.Antireligiøs religionskritikMest farverig af de tre er antologienGudløs!,som udkom i direkte forlængelse af en konference af samme navn på Københavns Universitet. Antologien indledes af redaktørerne Malene Busk og Ida Crone, som opfatter og benytter begrebet religionskritik i en meget anti-religiøs tolkning.I indledningen er det i al fald tydeligt, at der hos redaktørerne er en irritation over 'en sær amnesi', hvor religionskritikken er blevet 'glemt', og hvor der derfor i det offentlige rum er kommet en betragtning af gudstro og religion som noget respektabelt, hvad de to er alt andet end begejstrede for.Gudløs!-redaktørernes holdning er således ganske voldsomt vendt mod religionen som sådan, men resten af bogen ikke helt så enøjet i sin kritik. Den er for de fleste bidrags vedkommende udtryk for en negativ opfattelse af religionen, men betragtningerne er ikke så unuancerede og karikerende, som man med indledningsfanfaren kunne frygte.Thomas Bredsdorff har skrevet et af bogens klogere bidrag om religionens plads i samfundet. Den er kommet for at blive, mener Bredsdorff, det kan man lige så godt indstille sig på, og i stedet for at forsøge at bevise Guds ikke-eksistens skulle man tage ved lære af folk som bl.a. Locke og Voltaire, som argumenterede for, at man kun kan leve i et fredeligt samfund, hvis religionen respekteres og i øvrigt holdes væk fra det offentlige rum.Det er, som Bredsdorff gør opmærksom på, ikke noget yderligtgående standpunkt, men det bygger på en smertefuld historie.Et andet godt bidrag kommer religionssociologen Peter Lüchau med i en artikel om de nye ateister set ud fra et sociologisk synspunkt. Ateismen er ifølge Lüchau navnlig kommet på dagsordenen, fordi den kan læne sig op ad den stigende interesse for religion.Ateisterne har ifølge Lüchau været »en spændt fjeder som bare har ventet på at blive udløst«, og det kunne ikke rigtig lade sig gøre, så længe religionen var usynlig i debatten, hvad den var indtil engang i 90'erne. Nu vil man tage til genmæle.Den typisk genmælende ateist er i øvrigt en mandlig bybo (hovedstaden er det foretrukne bosted) med en længerevarende uddannelse og ofte politisk aktiv.  Og så er de genmælende relativt unge.Men der er nu også mange yngre brushoveder, som bliver mere nuancerede med alderen. Religiøse såvel som ateister.Neutral religionskritikDet nuancerede præger i langt højere grad den anden af de tre bøger om religionskritik. Her er en noget dybere forståelse af religionskritikken tydelig, idet bogens redaktør, idehistorikeren Peter Boe, understreger betydningen af, at religionskritik er en disciplin, som kan udøves af såvel religiøse som irreligiøse. Et forhold, som burde være indlysende, når man ser på religionskritikkens historie, men som ikke er det, for som Boe tørt konstaterer, har »flere og flere tilsyneladende mistet evnen, visse sågar viljen, til at skelne mellem skarp kritik og simpel intolerance«.Religionskritik,der lige somGudløs!er udgivet på forlaget Tiderne Skifter, er en antologi med en grundlæggende tolerant indstilling. Det gør imidlertid ikke indlæggene farveløse. Et af de mest interessante er idehistorikerne Morten Haugaard Jeppesens og Mikkel Thorups om oplysningstidens religionskritik.Oplysningstidens store filosoffer mente ikke, at religion som sådan var skadelig. De fleste var troende i en eller anden udstrækning, og de mente, at religionen var nødvendig for opretholdelsen af samfundsordenen.»Ateisme blev ikke anset som en holdbar tilstand for hverken individet eller samfundet,« skriver de blandt andet.Ikke religion, men kirkeHvad nogle af oplysningsfilosofferne rasede imod, var derfor ikke religion, men kirken og dens hykleri, som de så det. Navnlig Voltaire kunne være saftig i sine beskrivelser af kirken og af, hvad han syntes, man skulle gøre med de liderlige og grusomme præster. Men man skal, understreger de to forfattere, skelne mellem angreb på kirken og angreb på religionen.Der er i bogen ganske mange bidrag fra universitetsfolk. Ud over idehistori-kerne Jeppesen og Thorup er fra samme faggruppe bidrag fra Uffe Juul Jensen (om Marx' religionskritik) og  Lars Henrik Schmidt (om Nietzsche), og endvidere bidrag fra teologi, religionsvidenskab og international politik.Eneste bidrag, som afviger en smule fra de andre, er forfatteren Jørgen Knudsens. Knudsen er gavmild med sine malende skildringer i sin hyldest af Georg Brandes (»Brandes ville dø stående« er en af dem, og der er rigtig mange flere gennem artiklen) og han har meget lidt tilovers for datidens teologer, som Knudsen i øvrigt omtaler som »et kobbel statsbetalte jagthunde«.Teologisk religionskritikOgså i den sidste af de tre bøger, Lars Sandbecks og Mads Peter KarlsensReligionskritik efter Guds dødses en mere klassisk forståelse af begrebet religionskritik, nemlig som en tænkning, der bestræber sig på at skelne mellem forskellige mere eller mindre kritisable aspekter af religionen. Med andre ord: En religionskritik, som medtænker muligheden for Guds eksistens. Således tydeliggøres det navnlig i denne bog, at religionskritik også kan være religionens selvkritik.Forfatterne er navnlig teologer, men også religionshistorie og sprogvidenskab er repræsenteret. Sidstnævnte disciplin kommer Lars Qvortrup fra, men hans som altid velskrevne indlæg er dog ikke så fagspecifikt.Qvortrup forholder sig netop til det forhold, at religionskritik kan være en kritik, der stræber efter at fremdrage kritisable aspekter ved religionen, og i den forbindelse forholder han sig navnlig til den tyske filosof Peter Sloterdijks religionskritik. Sloterdijk kommer med en hård, men nuanceret kritik af jødedom, kristendom og islam, som alle er abrahamitiske, og som ifølge Sloterdijk fremhæver Gud som en nidkær og jaloux Guddom. Denne Gud tåler ikke konkurrence, og derfor er det netop i disse religioner, man skal finde en voldsfremkaldende enten-eller-logik. Qvortrup fremkommer selv i sit indlæg med en del kritik af Sloterdijk, idet han bl.a. påpeger kristendommens mulighed for forsoning med modsætningen.Astronaut-ateismeSamme Sloterdijk er også genstand for en del af religionshistorikeren Ulrik Houlind Rasmussens bidrag, som væsentligst handler om netop problemet med indholdet af religionskritikken. Med udgangspunkt i Kant og med brod mod den nye ateistiske religionskritik påpeger Houlind Rasmussen nødvendigheden af at overveje religionskritikkens grænser og forudsætninger. Fornuften skal således ikke fare frem »uden forudgående kritik af sin egen formåen«, som Kant skriver det i sin »Kritik af den rene fornuft«. Den nye ateisme farer blindt frem uden nærmere at overveje, om ikke det, man kritiserer, er en parodi på religionen. Den bliver en 'astronaut-ateisme' med et udtryk fra den tyske filosof Blumenberg, som Houlind Rasmussen ofte inddrager. Det hentyder til den tanke fra det gamle sovjetstyres tid, hvor astronauterne ikke var stødt ind i Vorherre i himmelrummet, så der kunne ikke være nogen Gud. Den ny ateisme foretager et opgør med en parodi på Gud frem for at sætte sig ind i, hvorledes den troende opfatter Gud.De tre bøger er således bemærkelsesværdige af flere årsager. De indeholder alle velskrevne indlæg, de to af dem hævder, at religionskritik ikke er anti-religiøs, mens den tredje opfatter religionskritik som noget, der skal være en modpol til de religiøse ytringer i samfundet, og endelig er det bemærkelsesværdigt, at der inden for kort tid er udkommet hele fire bøger (inklusive den førstnævnteGudløse hjerner) inden for samme emnefelt. Det er længe siden, religion i den grad har været på dagsordenen, som den er det nu. Men det er også længe siden, uforsonligheden har været så stor, og evnen og viljen til at lytte, inden man råber op, har været så lille.
