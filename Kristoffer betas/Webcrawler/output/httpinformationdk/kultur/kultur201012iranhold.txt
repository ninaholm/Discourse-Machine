Iran holder øje med dansk filmfestival
Dagen efter, at festivalen CPH:DOX viste den iranske journalist Ahmad Farahanis dokumentarfilm, endte hans navn på en iransk dødsliste. Irans styre har utvivlsomt holdt øje med festivalen


 Filmfestivalen Copenhagen DOX inviterede i november i år den iranske journalist Ahmad Farahani til Danmark for at vise hans dokumentarfilm om to systemkritiske rappere, der synger sig gennem optøjerne i forbindelse med præsidentvalget i Iran sidste år.
Mindre end 24 timer efter  premieren på Cinemateket i København, optrådte hans navn på revolutionsgardens dødsliste i Iran. Garden er en magtfuld og berygtet eliteenhed skabt af landets åndelige ledere kort efter den islamiske revolution i 1979 med det formål at slå ned på revolutionens fjender. Forløbet viser klart, at de iranske myndigheder har været til stede ved filmvisningerne i København, mener Ali Rahigh-Aghsan, der er tilknyttet professor med særligt fokus på iranske forhold ved Institut for Samfund og Globalisering på RUC.
»Det undrer mig slet ikke, at repræsentanter fra de iranske myndigheder har fulgt med i, hvad der er foregået på en filmfestival, der specifikt beskæftiger sig med kritiske iranske film,« siger Ali Rahigh-Aghsan og peger på, at der med stor sandsynlighed er en direkte sammenhæng mellem filmvisningen og Ahmad Farahanis pludselige placering på dødslisten. Ali Raghigh-Aghsan har orienteret sig på en række iranske hjemmesider og kan bekræfte, at Ahmad Farahani er endt på revolutionsgardens dødsliste.
»Jeg kan ikke vurdere Ahmad Farahanis enkeltsag, men hvis det var mit navn, der stod på den liste, ville jeg være meget bekymret. Revolutionsgarden henretter folk og gør lige præcis, hvad der passer dem, fordi de er så magtfulde i Iran. Der er ingen tvivl om, at det er en utrolig farlig situation, han er havnet i,« siger Ali Rahigh-Aghsan.
Ahmad Farahani og hans familie kan nu ikke længere tage tilbage til Tyrkiet, hvortil han blot måneder forinden var flygtet. Her vil han risikere at blive udleveret til Iran.
»Iran og Tyrkiet samarbejder meget tæt, også hvad angår deres efterretning, derfor kan Tyrkiet sagtens finde på at udlevere flygtninge til Iran, og det har de også gjort før,« siger Ali Rahigh-Aghsan, som påpeger, at Farahanis placering på dødslisten gør hans situation særligt farlig med hensyn til udlevering.
Forholdsregler
Det er andet år i træk, at CPH:DOX arrangerer et Iran-seminar, hvor de inviterer iranske filmfolk til Danmark for at vise og fortælle om deres film. Sidste år havde festivalen inviteret både eksiliranere og dokumentarister, der endnu boede i Teheran. Men det skabte problemer for flere af filmfolkene, som slet ikke fik lov at rejse ud af Iran, fortæller eventkoordinator på filmfestivalen Marie Skovgaard, som er ansvarlig for indholdet og afviklingen af festivalens iranske seminar. Netop derfor besluttede de i år kun at invitere eksiliranere, så de ikke skulle være bekymrede for, hvilke konsekvenser det kunne have for dokumentaristerne.
»Jeg vidste udmærket, at der sandsynligvis ville være nogen fra de iranske myndigheder i salen. Det har der været til samtlige af de iranske arrangementer, jeg har været inde over. Men jeg havde aldrig i min vildeste fantasi forestillet mig, at det ville få de konsekvenser, som det gjorde  at Ahmad pludselig stod på den liste,« siger Marie Skovgaard.
Ifølge Ali Rahigh-Aghsan er det dog helt normal praksis for Iran at holde øje med eksiliranere, der ytrer sig kritisk ude i verden.
»Hvis der sker noget, som kan kaste kritisk lys over Iran, så vil de iranske myndigheder naturligvis gerne have nogle oplysninger om det. Man kan ikke offentligt kritisere Iran uden at betale prisen, og for Ahmad Farahani er prisen tilsyneladende en plads på dødslisten,« siger Ali Rahigh-Aghsan.
Retten til kritik
Marie Skovgaard fra CPH:DOX forklarer, at festivalen løbende har søgt rådgivning hos iraneksperter i planlægningen af seminaret, og at det derfor kom bag på hende, at filmvisningen fik de konsekvenser.
»Netop fordi vi fokuserede på eksilmiljøet i år, følte jeg ikke, at vi tog en risiko. Det er virkelig svært at navigere inden for det her felt, men vi gjorde alt, hvad vi kunne for at undgå problemer for dokumentaristerne,« siger Marie Skovgaard. Man må tage sine forholdsregler, mener hun. Men det er vigtigt, at festivalen insisterer på retten til at vise de kritiske iranske film.
»Vi ved efterhånden, at det kan være uforudsigeligt at have med iranske kritikere at gøre, og vi skal selvfølgelig behandle situationen meget varsomt. Men denne sag kommer ikke til at påvirke vores fremtidige arbejde med iranske dokumentarister. Ahmad Farahanis film har haft stor personlig omkostning for ham, og det er så vigtigt, at vi som festival støtter dokumentarister, som kæmper med livet som indsats for deres film. Og det skal vi også i fremtiden,« siger Marie Skovgaard.
Ahmad Farahani og hans kone og datter sidder nu i et asylcenter, mens hans sag bliver behandlet. I løbet af den seneste måned har Farahanis sag fået opmærksomhed og officiel støtte fra blandt andre Reporters Without Borders, Committee to Protect Journalists og International Federation of Journalists, som også Dansk Journalistforbund er medlem af.


