Historiens lys



 Den historiske roman har været en populær genre lige siden Romantikken, men den er det stadig. I Danmark er der således siden 2000 udkommet mindst én stor historisk roman om året. Navne som Maria Helleberg, Kim Leine og Anne Lise Marstrand-Jørgensen, rinder umiddelbart én i hu, men mange andre forfattere har ligeledes rettet deres lyskastere mod historiske begivenheder.
Forventningerne til den historiske roman har imidlertid vekslet gennem tiden. Hvor Walter Scott beskrev Ivanhoes eventyrlige oplevelser og det var de farverige begivenheder, der skulle appellere til læseren, mente en marxistisk-kommunistisk litteraturforsker som ungarske György Lukács, at personerne i romanen skulle være repræsentative og dækkende for det samfund, romanen skildrede. Projektet skulle være oplysning og fremme forståelsen af de samfundsmæssige mekanismer, der styrede personernes handlinger.
Anne Lise Marstrand-Jørgensen, som både interviewes og anmeldes i dette nummer af Litteratur, lægger vægten et tredje sted. Den historiske roman skal knytte an til nutiden og spejle den, mener hun. Ved at se sin egen tid gennem en historisk optik, sker der ifølge hende to ting. Man bliver klogere på sin egen samtid, og fortiden gøres vedkommende, gøres forståelig gennem genkendelsen. Med en kvindelig heltinde som outsideren Makeda, der ender som dronning af Saba, kan hun anskue historien ud fra både et køns- og et magtperspektiv. En ’mønsterbryder’ kalder Erik Skyum-Nielsen Makeda i sin anmeldelse. Men også den historiske roman går sine egne veje her.

