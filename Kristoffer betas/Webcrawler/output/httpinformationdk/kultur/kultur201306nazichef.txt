Nazi-chefideologs dagbøger fundet i USA
Efter al sandsynlighed har man fundet Alfred Rosenbergs dagbøger. Hitlers nazistiske ideolog blev dømt og hængt i Nürnberg i 1946, og dagbøgerne, der er skrevet mellem 1934 og 1944, har været forsvundet siden
400 sider fra de dagbøger, Alfred Rosenberg skrev mellem 1934 og 1944, er nu tilsyneladende dukket op.

Den 2. april 1941 skal Alfred Rosenberg, Hitlers nazistiske chefideolog, have skrevet i sin dagbog, at Hitler havde inviteret ham til middag: »Sådan at vi har hele aftenen til at behandle et problem.« Ved den lejlighed skal den tyske diktator have sagt: »Rosenberg, nu er Deres store øjeblik kommet.« Længere nede på samme side står: »Tyskland kan hundreder af år frem i tiden blive befriet fra det tryk, der til stadighed i forskellige former har belastet det.« At trykket havde noget med jøderne at gøre og befrielsen noget med deres udryddelse, hersker der næppe tvivl om.Robert Kempner, der under Nürnberg-processen efter Anden Verdenskrig var amerikansk anklager af tysk oprindelse, havde lange fingre. Efter at de største tyske krigsforbrydere var blevet dømt og hængt i 1946, ragede han en del bevismateriale til sig og smuglede det ind i USA. Efter al sandsynlighed også Albert Rosenbergs dagbøger. Nu mener man at have fundet de 400 sider, som Rosenberg skrev mellem 1934 og 1944. Det tyske ugeblad Spiegel var med, da fundet forleden blev præsenteret i USA. Flere instanser, heriblandt FBI og Holocaust Museet i Washington, garanterer for dagbøgernes ægthed.Henry Mayer, der er tidligere chefarkivar ved det amerikanske Holocaust Museum, har helliget størstedelen af sin karriere og også tiden efter sin pensionering i 2010 til at lede efter dagbøgerne. Historikere håber, at dagbogen vil bidrage til nye erkendelser om udryddelsen af jøderne.Stort detektivarbejdeFundet er afslutningen på en detektivhistorie. Første spor af dagbøgerne kom i 1996, to et halvt år efter Kempners død, hvor to af hans tætte medarbejdere, herunder den daværende chefhistoriker ved Holocaust Museet, Sybil Milton, henviste til nazi-akternes eksistens. Året efter blev akterne delt mellem Holocaust Museet og en antikvitetshandler, der havde fået nys om dem. Men dagbøgerne fandt man ikke. Men det viser sig, at en af de to medarbejderes søster havde taget hånd om dem og givet dem til Herbert Richardson, der er en kontroversiel professor, Kempner-fanatiker og bekendt af de to medarbejdere. Dagbøgerne havde han taget med til sin bopæl i Lewiston nær den canadiske grænse. I efteråret 2012 kunne en privatdetektiv engageret af Holocaust Museet bekræfte, at dagbøgerne befandt sig i Lewiston. Dette forår beslaglagde de amerikanske myndigheder dem som ’historisk røvergods’. Dagbøgerne skal ikke til Tyskland. De bliver på det amerikanske Holocaust Museum, hvor de nu vil blive minutiøst endevendt.Alfred Rosenberg blev født i 1893 i den dengang russiske by Reval (i dag den estiske hovedstad Tallinn) i en tyskbaltisk familie. Allerede som ung mand var han antisemit, han kom til Tyskland i 1918, og i den tidlige Weimarrepublik offentliggjorde han flere skrifter imod jødedom, zionisme og marxisme.Senere steg han fra at være chefredaktør for Völkischer Beobachter, et af nazismens hovedorganer, til rigsminister for de besatte områder i øst. Hans bogDet 20. århundredes mytegjaldt for at være jødeudryddelsens ideologiske retfærdiggørelse. Derudover var han ansvarlig for plyndring af jødiske arkiver og tilranelse af kunstskatte. Immervæk 1,5 millioner fyldte jernbanevogne med tyvegods, som Henry Mayer påpeger ifølge Spiegel.Efter Anden Verdenskrig blev Alfred Rosenberg anklaget og dømt i Nürnberg for sammensværgelse, for forbrydelse mod freden, for planlægning, indledning og gennemførelse af en angrebskrig og for krigsforbrydelser samt forbrydelser mod menneskeheden. Han blev hængt den 16. oktober 1946 og forsvarede sin ideologi til det sidste.&nbsp;
