Svært at bremse piratsider
Hvis Pirate Bay taber den verserende retssag og tvinges til lukning, vil det kun have minimal effekt på niveauet af piratkopiering, mener forsker. Piratkopiering er et uhyggeligt effektivt verdensomspændende fænomen, der ikke nemt lader sig slå ud
Sympatisører demonstrerer uden for retsbygningen i Stockholm, hvor retssagen mod Pirate Bay finder sted.


 At lukke enkelte hjemme-sider som f.eks. The Pirate Bay vil ikke have nogen reel effekt på omfanget af piratkopiering. Hvis en hjemmeside lukkes, vil de ulovlige filer leve videre og hurtigt blive tilgængelige igen via nye hjemmesider og services. Distributionen af de ulovlige filer omfatter så mange forskellige hjemmesider og personer, at et nederlag for en enkelt ikke betyder meget i det samlede billede.
Store produktionsselskaber som Warner Bros. og Sony BMG forsøger i disse dage at komme piratkopieringen af deres produkter til livs ved at sagsøge de fire bagmænd bag fildelingstjenesten The Pirate Bay. Bagmændene afkræves omkring 80 millioner kroner i erstatning, en lukning af siden og risikerer samtidig op til to års fængsel. 
Men selv om Pirate Bay dømmes, vil den reelle konsekvens for piratkopieringen være minimal, påpeger forskeren Niels Ole Finnemann fra Center for Internetforskning ved Aarhus Universitet:
"Hvis siden bliver lukket ned, kommer der bare nogle andre sider med det samme," siger han.
Niels Ole Finnemanns pointe bakkes op af, at niveauet af online piratkopiering ikke er faldet, selv om flere fildelingsservices som The Pirate Bay tidligere er blevet lukket ned.
Sejlivet fænomen
Når industrien hugger hovedet af én piratorganisation, dukker en ny frem med det samme. Programmet Napster var ved årtusindskiftet en populær fildelingstjeneste, hvor folk kunne hente og sende musik til og fra hinanden. Men i juli 2001 valgte siden at undgå en retssag fra musikindustrien ved frivilligt at lukke ned. Kort tid efter overtog en lignende tjeneste ved navn KaZaa. Tjenesten havde mange brugere i begyndelsen, men mistede popularitet, efter repræsentanter fra musikindustrien indledte en række retssager direkte mod brugerne, og ejerne blev tvunget til at tilføje programmet et filter mod ulovlige kopier. 
Nu er det Pirate Bay, der har overtaget markedet, og en ny retssag er i fuld gang i Sverige. Men som historien viser, er piratkopieringen nærmest umulig at komme til livs. Det usædvanligt effektive og hårdnakkede distributionsmønster betyder, at der hele tiden dukker nye udbydere op.
Fintmasket distribution
Undersøgelsen The Piracy Report, der er foretaget af musikkens brancheorganisation, IFPI, illustrerer piratkopieringens effektivitet og viser, hvorfor et enkelt nederlag ikke er nok til at mindske piratkopieringens omfang. Når en piratkopi gøres tilgængelig, spredes den som støv i vinden ud til millioner af mennesker over hele verden. Det betyder, at piratkopierne ikke forsvinder, selvom en side lukkes. IFPI fulgte et stykke ulovligt kopieret musiks vej, fra det blev lækket i Tyskland til den officielle udgivelsesdato. På under to måneder blev et enkelt nummer spredt både digitalt og fysisk til 20 forskellige lande.
Stigende problem
De nyeste rapporter om piratkopiering fra software-, musik- og filmbranchen indikerer klart, at problemet ikke er blevet mindre. Business Software Alliances årlige rapport viser, at 25 procent af al anvendt software i Danmark er ulovligt. På verdensplan steg den samlede mængde af ulovlig software fra 35 til 38 procent. Samme klagesang høres fra musik-industrien, hvor brancheorganisationen IFPI oplyser, at 95 procent af den musik, der hentes via nettet, er ulovlig. I filmbranchen er problemet mindst lige så stort, og organisationen MPA oplyser i deres nyeste rapport, at det estimerede tab på piratkopierede film i USA ligger på omkring 36 milliarder kroner.


