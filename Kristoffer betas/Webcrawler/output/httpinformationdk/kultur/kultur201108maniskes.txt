Min maniske sms-generation
Forskere mente, at vi ville bliver de første, der fik tommeltotten som primær finger, men pegefingeren har nu fået et overraskende comeback


 Min 70-årige far er blevet en analog kultfigur blandt mine kolleger. Det skete, da han i foråret sendte mig sin første sms med store bogstaver og uden tegnsætning: »KAT FAR HJÆLP«.
Dagen efter kom denne: »DET ER FAR DER SKRIVER HVORDAN LAVER MAN SPØRGSMÅLSTEGN SPØRGSMÅLSTEGN«. Derefter modtog jeg så mange tomme sms'er fra ham, at man skulle tro, afsenderen var en forsmået elsker. Nu har han givet op. Han mener, at »TELEFONEN ER TIL EN KORT BESKED!«, hvilket han råbte kort og højt, dengang jeg var teenager, og telefonerne havde ledninger. Nu er alt trådløst. Da mine forældre fik bredbånd, kiggede han op i loftet og sagde: »Hvor skal det sidde henne?«
Mikrofon?
Selvom begge mine forældre har en slags indbygget firewall mod teknik, kan man godt mærke, at min mor er tre år yngre end min far hun kan både sms'e, downloade filer og installere et program. De store bogstaver bruger hun ikke i beskeder, men derimod, når hun råber i sin mobil. Det er som om, hun ikke stoler på, at der virkelig er en mikrofon i enheden.
Begge tilhører en generation, der har generel tillid til mennesker, men nærer en skepsis mod stand-by-knapper, jackstik og kabler. Selv tilhører jeg google-generationen, youtube-segmentet og de snart outdatede mac-members, der er så moralsk anløbne, at de bruger deres såkaldte indeks-finger-dis-count til at piratkopiere Stevie Wonders samlede produktion og fire film i rap.
Oh, baby
Det var først, da jeg indledte et forhold til en Pro-Tools-wizard, at jeg fandt ud af, at en manual ikke er en del af den emballage, der skal smides ud. Mine forældre har aldrig læst en manual, men tværtimod ringet til 'Christian ude i Expert', når deres nye kamera/dvd/fladskærmstv/mobil/you-name-it ikke virkede. Mennesket før maskinen.
I lang tid talte forskere om, at min generation, den manisk sms'ende, ville blive den første, der fik tommelfingeren som primær finger: Med den kroniske tomlen af sms'er ville den udkonkurrere pegefingerens ubestridte højstatus. I sidste time af kapløbet, 'Tommel Versus Pege', opgraderedes mobilteknikken og gav os smartphonen, iPhonen, iPad'en og den androide.
Med det 'intuitive' system kom pegefingeren igen i front, og nu kan selv børn i etårsalderen åbne fars iPad og med en insisterende tilsavlet finger åbne billedarkivet. Man kan næsten se, hvordan den nye generation af lækkert hightech-design til den kreative klasse forsøger at forsvare sig imod den nye generation af old school homo sapiens. Den sorte blanke overflade skriger imod den våde babyfinger.
Jeg forestiller mig, at smartphonen gennem sin intuitive teknik inden længe vil udvikle et antivirusprogram: Når barnet nærmer sig, vil et vindue poppe op, teksten vil være skrevet med fed, understregning og caps lock slået til: »iPHONEN ER TIL EN KORT BESKED!«

