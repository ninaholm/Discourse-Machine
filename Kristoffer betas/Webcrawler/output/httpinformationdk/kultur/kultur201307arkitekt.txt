Arkitektur skaber velfærd
Dansk arkitektur gav form til velfærden under velfærdsstatens fremkomst. Nutidens arkitekter skal tilbage og tage del i udformningen af fremtidens samfund, for lige rundt om hjørnet ligger et globalt marked for velfærdsdesign og venter på at blive erobret
Kildeskovshallen i Gentofte, der er tegnet af Karen og Ebbe Clemmensen, er fra dansk arkitekturs guldalder.


 
	Man byggede et nyt samfund. Helt bogstaveligt. Skoler, hospitaler, idrætsanlæg, rådhuse, alderdomshjem og retsbygninger skulle for altid ændre ansigt. Det var dansk arkitektur og designs guldalder. Det var selve velfærdssamfundets opbygning.

	I 1940’erne og helt frem til 1970’erne blev der skabt arkitektoniske værker, der står tilbage som ikoner for en tid, hvor konturerne af velfærdssamfundet for alvor tog form. Arkitekterne flettede utopien om velfærdsstaten ind i den danske designtradition og skabte billedet på en praktiserende humanisme. Velfærdsstaten var ikke kun et politisk-økonomisk projekt. Det var også et kulturelt projekt, hvor arkitekturen spillede en afgørende rolle som et redskab, der skulle forløse den store vision. Og det er det stadig. I hvert fald hvis man spørger Kjeld Vindum, der er lektor på arkitektskolen i København og initiativtager til forskningsprojektet Form til Velfærd, der sætter spot på velfærdssamfundets design og arkitektur som velfærdsteknologi.

	»Det, der kendetegner arkitekturen fra velfærdsstatens guldalder, er særlige værdier i forhold til et modernistisk ideal,« siger Vindum.

	»En helt særlig gennemført sensibilitet og norm for kvalitet, der satte sig igennem i periodens bygninger. Man kan groft sagt sige, at arkitekten identificerede sig med velfærdsdagsordenen og gjorde den tydelig i forvaltningen af det fælles rum. Det sammenfald skabte arkitektoniske hovedværker.«

	Det er den ideologi, Kjeld Vindum meget gerne ser tilbage som den bærende dagsorden i samtidens arkitektur. Eller som hans kollega og ligeledes lektor på arkitektskolen i København Katrine Lotz lidt mere direkte udtrykker det:

	»Arkitekten skal på banen igen, så faget genvinder sin selvrespekt – og ikke mindst samfundets respekt.«

	Positiv monumentalitet

	Men markedstænkningen er stærkt dominerende i dag, som Kjeld Vindum udtrykker det. Forskningsprojektet rejser derfor spørgsmålet om, hvordan drømmen om dansk arkitektur og design som centrum i et fremtidigt eksporteventyr for velfærdsdesign skal realiseres.

	»Der er behov for at genstille det grundlæggende spørgsmål: Hvor skal vi hen?« siger Kjeld Vindum og fortsætter:

	»Det må være arkitektens opgave at formulere en position. Og en intention. Arkitektur handler i vidt omfang om at tage stilling, for arkitekturen griber ind i folks liv. Den sætter sig igennem. Det vidste man dengang, og man gav derfor det bedste, man havde. Det førte til en art positiv monumentalitet, hvor arkitekturen manifesterede en tro på velfærdssamfundets institutioner. Arkitekturen præsenterede sig – og forstod sig selv – som det fysiske udtryk for fællesskabets værdier.«

	Et rammende eksempel på den sammentænkning er Munkegårdsskolen i Gentofte, der er tegnet af Arne Jacobsen og stod færdig i 1957. Med sine elegante pavillonbygninger, frodige gårdrum og sublime lyshåndtering skabte Jacobsen rammerne om en ny tids læring og pædagogiske idealer baseret på lyst og trivsel. Skolen er et gesamtkunstwerk, hvor arkitekten tegnede alt fra bygning til lamper og møbler.

	Idræts- og svømmeanlægget Kildeskovshallen fra 1960’erne, tegnet af Karen og Ebbe Clemmensen, er et andet eksempel. De lyse, højloftede rum med glasfacader fra gulv til loft, svævende tage og ekvilibristiske rumforløb skaber følelsen af, at grænsen mellem inde og ude ophæves, og skovens træer bliver en del af svømmehallen.

	Kvalitet til de brede lag

	I den helt store skala formuleredes i 1947 den fremsynede københavnske femfingerplan, der gav mulighed for at trække naturen ind i byen og bygge by rundt om en kollektiv infrastruktur.

	Arkitekter som Arne Jacobsen formåede at omsætte det kulturelle momentum i perioden til et eksperimenterende frisind, der producerede nytænkende arkitektur. Arkitekternes eksperimenter var ikke avantgardens skingre flugt fra normaliteten. Tværtimod. De satte et kvalitetsniveau med deres arbejde, der repræsenterede de brede lag i samfundet og ambitionen om, at de mange skulle løftes. Den dagsorden var arkitekternes grund til at skabe arkitektur i verdensklasse og afsættet for det store ryk, der den dag i dag høster international anerkendelse.

	Det var en række unikke historiske omstændigheder midt i det store samfundseksperiment, der skabte muligheden for en opblomstring i dansk arkitektur i den periode. Efter verdenskrigen stod arkitekter og designere i en meningshorisont, der kaldte på nye ideer, men også i dag gennemlever samfundet en brydningstid, hvor samfundsinstitutioner fundamentalt vil ændre karakter. Det er derfor, der efterlyses mere holdning til, hvad vi vil med fællesskabet i en tid præget af en omsiggribende knaphedsdoktrin.

	»Det handler om fagets etik og er derfor grundlæggende en etisk diskussion,« siger Katrine Lotz.

	»Vores arbejde er nødt til at være holdningsbaseret. Det næres af en forestilling om et samfund, der er præget af fællesskab, der møder en markedslogik med en vis modstand. Hvis arkitekter vil melde sig på banen som ’samfundsarkitekten’, så kræver det en faglig etik, der handler om mere end formgivningsmæssige diskussioner.«

	Markedet som magtfaktor

	Skal det lykkes, kræver det en ny selvforståelse blandt arkitekter og en revitalisering af den dagsorden, der i første omgang skabte den gyldne periode. Lotz kommer derfor med en opfordring til sig selv og sine kolleger:

	»Den arkitektur fra 30’erne, 40’erne og 50’erne, vi fejrer, var tæt forbundet med samfundsudviklingen, og arkitekterne var aktive i samfundsdebatterne. Man kan kalde det et behov for en ny mobilisering af arkitekturen, for velfærdssamfundet har brug for at gentænke, hvad fællesskabet er og kan være.«

	Danske arkitekter i den gyldne periode arbejdede på tærsklen til en ny tid. Det var før markedet satte sig igennem som den altoverskyggende magtfaktor i arkitektfaget, og arkitektens rolle i stigende grad blev at servicere markedet for private udviklere. Arkitekten havde mandat til at formulere en potent arkitektur, der omformede centrale samfundsinstitutioner. Og i processen aktiverede de hele bagkataloget af moderne tænkning, der rumsterede i tidens arkitektur.

	Der er en reel fare for, at de principper og idealer, der skabte den danske styrkeposition for velfærdsteknologi, skylles ud med badevandet. Det skyldes de strukturelle forandringer i den langsomme bevægelse fra velfærdsstat til konkurrencestat, som beskrevet af professor Ove K. Pedersen i bogen Konkurrencestaten. Etableringen af velfærdssamfundet var funderet på moralisme og ikke økonomi. Det var troen på, at fremtidens ’gode samfund’ skulle skabes ud fra en eksistentiel udlægning af mennesket som urørligt i sig selv. Mennesket bar en værdighed, der skulle beskyttes af staten.

	Konkurrencestaten derimod dyrker samfundet og individet som en person, der skal klædes på til den globale konkurrence. Man kan hævde, at det netop var velfærdsstatens grundlæggende moralisme og troen på fællesskabet, der var ophavet til succesen for dansk arkitektur og velfærdsteknologi.

	Det kan vi lære af i kampen for at forstå og udvikle ny velfærdsteknologi i dag.

