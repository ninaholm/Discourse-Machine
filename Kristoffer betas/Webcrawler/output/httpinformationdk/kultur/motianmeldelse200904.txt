Krigsreportage med kulturbind for øjnene
Den amerikanske journalist Dexter Filkins bekræfter krigens meningsløshed fra Afghanistan og Irak. Anekdoterne er dog blottet for en nødvendig kulturel forståelsesramme


 Det siges, at en hær altid udkæmper den sidste krig. Generalerne studerer altid den sidste krig, men tilsyneladende lærer de ikke altid nok til at kunne vinde den næste.
Det synes specielt at være tilfældet for den type krig, vi i Vesten har kastet os ud i siden al-Qaedas brug af civile flyvemaskiner til at angribe tvillingetårnene i New York og Forsvarsministeriet i Washington i september 2001.
Angrebsmetoden og midlerne var ukonventionelle. Vores svar var konventionelle og derfor dømt til at mislykkes - i hvert fald i første omgang, indtil vi lærer at drage de rette konklusioner af krigsfiaskoerne i Afghanistan og Irak. 
En oplagt forklaring på den tragiske fiasko i Irak og den muligt forestående i Afghanistan er, at civilbefolkningen i de to lande og formentlig i hele den muslimske verden ikke opfatter angrebene som et legitimt forsvar mod al-Qaeda og tilknyttede islamistiske terrorgrupper, men tværtimod som en bestræbelse på at dominere dem, hvilket historisk set har været formålet med konventionelle krige i verdenshistorien - dominans og udplyndring af et andet folk.
Jamen hvorfor, kunne man spørge, bliver vores angiveligt legitime forsvar mod islamistiske terrorgrupper tolket som en konventionel angrebskrig? Vi ville helst lade dem sejle i egen sø, men det kan vi ikke uden videre gøre. Vi må beskytte os og derfor blande os.
Da den amerikanske krigskorrespondent Dexter Filkins' bog Den Evige Krig udkom sidste efterår, gjorde ingen af anmelderne sig disse overvejelser. Filkins blev med rette hyldet som vor tids Ernie Pyles (den legendariske amerikanske reporter fra fronten i 2. Verdenskrig), og han vandt velfortjent en række prestigebetonede priser.
Filkins' anekdotiske beskrivelse af brutaliteten og følelsesløsheden i Afghanistan og Irak er så rå og skræk-indjagende, så uhyggelig virkelig, at bogen formodentligt bliver læst til ende - måske i ét stræk - af de fleste. Ikke fordi oplevelsen er af pornografisk natur, men rettere fordi forfatteren besidder en åbenlys stor menneskelig indsigt og tilmed kan skrive. Det talent betagede de amerikanske anmeldere.
Den slående mangel i bogen er en historisk og kulturel ramme - en bare minimal stræben efter at sætte sig ind i afghansk og irakisk kultur og historie. Trods tre uafbrudte år tilbragt i Irak lærer Filkins aldrig at forstå eller tale arabisk. 
 Det overrasker ikke, at han med stor omhu beskriver bondeknolde (rednecks) på 18-19 år fra den amerikanske provins, som er blevet sendt ud i en håbløs krig, der ikke kan vindes - at han følger dem til graven og medfølende fortæller om deres efterladte familier i Amerika. 
Hvad der falder i øjnene er, at han aldrig følger samme spor i sin skildring af faldne afghanske og irakiske civile og soldater. De eksisterer i periferien af Filkins' snævre synsfelt, og når de beskrives er det som regel som ofre for den meningsløse terrorvold, hvilket vil sige som iturevne stumper af menneskekroppe. Eller som islamistiske galninge. 
Dog lader han skinne igennem, at både shia- og sunnioprørene i Irak bør ses som en national opstand mod den fremmede besættelsesstyrke fremfor en islamistisk jihad. (Ikke desto mindre er kontrasten til briten Rory Stewarts beskrivelsen af sin vandretur tværs gennem Afghanistan i vinteren 2001 i bogen Steder Imellem skarp).
Som intellektuel opdager, udstyret med en ustyrlig nysgerrighed for 'de andre', løfter han en flig for den komplekse afghanske stammekultur. Fra de små afghanske bjerglandsbyer forklarer Stewart fornuften og logikken i landsbybeboernes og krigsherrernes handlinger. Ikke så mærkeligt. Briterne var ti gange bedre imperialister end amerikanerne er. Deres guvernører kunne det lokale sprog og kendte kultur og historie. Således spillede de en gruppe ud mod en anden. Og således holdt de relativ orden i kolonierne.
Amerikanerne? Ak og ve!
Her er et brudstykke fra Filkins' beskrivelse af Taleban-krigere:
"Hold op mand, hvor var de frygtindgydende! De ankom i fuld fart i firehjulstrækkere, klar til at gå til den, i deres hvide skinnende turbaner; de var de værste røvhuller i byen, og de vidste det. (...) De var dumme som mursten, men det betød egentlig ikke noget".
Efter denne besynderlige tirade puster 'historikeren' Filkins sig op: "Sådan er store civilisationer. Sådan har det altid været (...) Talebans styrke er deres uvidenhed. De ved ikke engang, at de bør kere sig om andre".
I denne fremstilling er Taleban-krigeren på den ene side en uvidende landsby-knold, beskrevet i typisk orientalistisk stil som tyrkeren med kniven i ærmet eller i mundvigene. På den anden side skildres talebanerne som brutale, samvittighedsløse og praktisk anlagte imperialister . Hvilken er de?
Men hvor er amerikanerne blevet af i Filkins' fortælling? Hvor er forsøget på at forklare Talebans popularitet i 1990'erne?
Fremhævelse af disse idiotiske citater gør på en måde uret mod Filkins og hans bog. Men desværre har han adopteret og brugt amerikanske gadedrenges og soldaters retoriske stil. Nogle gange skriver han som et maskingevær. Det virker jo cool.
På den anden side er bogen ferm, når han beskriver den meningsløse brutalitet - også på den amerikanske side - og hvordan han selv skridt for skridt bliver opslugt af krigens egen logik og rationalitet i en så ekstrem grad, at han bliver følelsesløs og kold over for lidelser.
Efter halvandet års orlov fra The New York Times i sin hjemby Cambridge, Massachusetts, sendte The New York Times Filkins tilbage til Afghanistan i januar, hvorfra han nu rapporterer om den anden fase i krigen mod al-Qaeda og Taleban. I Cambridge begrænsede hans venskaber sig til folk, som havde været i Afghanistan og Irak. "Da jeg vendte hjem, døde dagene, og drømmene eksploderede".
 
