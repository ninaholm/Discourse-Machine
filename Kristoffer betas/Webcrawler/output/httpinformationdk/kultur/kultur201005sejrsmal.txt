En sejr for den smalle filmkunst
At se og nyde film af den thailandske filmskaber Apichatpong Weerasethakul, der søndag vandt Den Gyldne Palme på årets filmfestival i Cannes, kræver tålmodighed og overbærenhed


 Begejstringen var stor, da det søndag aften på filmfestivalen i Cannes blev annonceret, at Apichatpong Weerasethakul havde vundet Den Gyldne Palme for filmen  Onkel Boonmee, der kan huske sine tidlige liv.
Personligt har jeg altid haft det svært med den thailandske filmskabers langsomme, uudgrundelige film, der kredser om thailændernes forhold til natur og åndeverden, og hans nye værk var bestemt ikke en af mine favoritter til at vinde den prestigefyldte filmpris.
Men Apichatpong Weerasethakul - der selv kalder sig Joe - har bestemt sine fortalere. Om hans nye film skrev New York Times' Manohla Dargis f.eks. - og hun har trods alt en pointe - at det »var konkurrencens mest eventyrlystne.«
Titlens onkel Boonmee er syg og bor på en plantage langt ude på landet. En aften får han ikke blot besøg af sin svigerinde, men også af sin afdøde kones spøgelse og sin søn, der forsvandt mange år tidligere og nu er en abeånd. Det fører til småfilosofiske samtaler om fortid, nutid og reinkarnation, og filmen springer frem og tilbage mellem det, der må være nogle af Boonmees tidligere liv.
Ikke forstås, men opleves
Man skal ikke forvente, atOnkel Boonmee, der kan huske sine tidlige liv nødvendigvis giver mening i en alt for traditionel forstand.
Apichatpong Weerasethakuls films er smukke og hypnotiske - kedelige, synes jeg - og de skal ikke forsøges forstået på et intellektuelt niveau, men snarere opleves følelsesmæssigt og spirituelt. Man skal give sig dem i vold, og det kræver ikke mindst tålmodighed, overbærenhed og indlevelse fra publikum.
I sin artikel om Onkel Boonmee, der kan huske sine tidlige liv skriver Manohla Dargis også:
»Den åbner med en mystisk og vidunderlig scene, hvor en bøffel ryster sit bidsel af sig og løber dybt ind i junglen, et billede, der måske kunne være fra et af onkel Boonmees tidligere liv. Men det er også en metafor for, hvordan man skal se Weerasethakuls film: Man er nødt til at ryste alle sine forudindtagede ideer om, hvordan og hvorfor film giver mening, af sig og bare hoppe i.« Det har hun så evig ret i, og om ikke andet er Guldpalmen til Apichatpong Weerasethakul en sejr for den smalle filmkunst, der i forvejen har det uendelig svært på et verdensmarked domineret af langt fra lige så eventyrlystne, overvejende amerikanske film.

Mere fra filmfestivalen i Cannes på www.information.dk/film www.festival-cannes.fr

