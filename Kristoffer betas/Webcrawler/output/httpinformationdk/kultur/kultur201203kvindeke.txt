Kvinde, kend din boremaskine!
Paven tager fejl, det er okay at blive skilt, lyder den frejdige udmelding fra svenske Maria Sveland, som gerne vil gøre reklame for mange flere skyldfrie skilsmisser. Moderne liv kan bestå af flere forskellige perioder, og nu er hun inde i en ny
Skilsmisse. ’Mine nære venner støttede mig, men hos en stor del af omgivelserne var det tydeligt, at de syntes, jeg var mislykkedes, fordi jeg blev skilt. Helt i kontrast til, hvad jeg selv følte. Jeg var stolt!’


 Hvis man synes, man har hørt budskabet før, er det ikke forkert. Det er 30-40 år siden, at kvinder lod sig skille i stort tal, da rødstrømper påpegede, at kvinder er undertrykt i ægteskaberne, men skønt der lige siden i talrige bøger, brevkasser og artikler er blevet advaret mod ægteskabets farer, er der åbenbart behov for mere.
I Sverige er skilsmissebogen Happy, happy blevet en bestseller. Den ene af bogens to redaktører, Maria Sveland, var i København for at give den danske oversættelse nogle ord med på vejen.
– Kommer du selv fra et skilsmissehjem?
»Mine forældre blev skilt, da jeg var 18 år, men da havde jeg i årevis tænkt, at de burde blive skilt, for de var ulykkelige sammen. Derfor har jeg altid tænkt på skilsmisser som noget godt.«
– Man ikke kan knalde med en havudsigt, står der i bogen. Hvordan skal det forstås?
»Min medredaktør havde en elsker, som ikke ville forlade sin kone, fordi de havde et dyrt hus med flot udsigt. Hvis man anskaffer sig kernefamiliens accessories som bil, sommerhus, osv. og tager store banklån, så er det meget besværligt at blive skilt. Som en bankmand siger, er det mest almindelige spørgsmål, de får i banken: Har jeg råd til at blive skilt? Det mest almindelige svar, de giver, er: Nej, det har du ikke!«
– Selv skriver du om glæden ved at købe en boremaskine som noget af det første efter din skilsmisse. Hvad symboliserer den?
»Et brud med det triste mønster, hvor manden tager sig af bil og vinterdæk og af at sætte reoler op. Jeg tænkte, at nu ville jeg pokker tage mig selv – og kom først hjem med et forkert bor. Men fandt snart ud af, at det ikke er så svært. Jeg burde have lært mig det noget før. Det viste sig, at jeg ikke var upraktisk, og at det heller ikke var kedeligt at skrue møbler sammen.«
– Helt ærligt: Det er da ikke sjovt at skrue Ikea-møbler sammen.
»Det syntes jeg. Det var vidunderligt at lytte til et godt radioprogram imens. Det er sjovt, at man udvider sit område og pludselig kan noget, som man ikke kunne før.«
Kvinders lyst
– Du beskriver indflytningen i en ydmyg toværelses som en fest, da dine veninder kommer og hjælper med alt. I skåler i Champagne på, at livet er et eventyr. Samtidig handler bogen om, at man får dårlige reaktioner på en skilsmisse. Hvordan hænger det sammen?
»Mine nære venner støttede mig, men hos en stor del af omgivelserne var det tydeligt, at de syntes, jeg var mislykkedes, fordi jeg blev skilt. Helt i kontrast til, hvad jeg selv følte. Jeg var stolt!«
– Men havde du ikke en fornemmelse af, at du begik et lillebitte mord, da du gik fra din mand?
»Nej, jeg var vældig glad og stolt over, at jeg vovede at lytte til mit hjerte. Jeg havde længe arbejdet hen mod skilsmissen, som fandt sted udramatisk, selvom han ikke var så indstillet på den. Vi skiltes som venner efter 15 års ægteskab.
– ... hvorefter du, som du også skriver, har oplevet at have fantastiske elskere. Er mænd fantastiske, før de bliver gift, men ikke efter?
»I Sverige følte mange læsere sig provokeret af, at der står så meget i bogen om kvinders sexliv. Det er åbenbart stadig tabuiseret for kvinder at beskrive den lyst, det er, at man tager for sig seksuelt. Vi er åbenbart langt mere konservative, end vi selv tror. I øvrigt kan mænd være fantastiske at være gift med – også! For mig handler det om, at der skal være retfærdighed mellem kønnene, også i kernefamilierne.«
– For børn er en skilsmisse et stort indgreb. Dem står der ikke meget om i bogen. Hvorfor ikke?
»Alt det med bonusbørn, og hvordan man samarbejder, er vigtigt, men det er en helt anden bog. Andre har allerede skrevet om det, danske Jesper Juul f.eks. Men det er ikke hovedperspektivet i Happy, happy. Mange andre aspekter har vi heller ikke med.«
Ikke bare natsort
– I praksis ses mange mennesker at lide under en skilsmisse, også mange år efter. Har paven så ikke ret i, at skilsmisse er noget rod?
»Jeg synes, han tager helt fejl. Bogen viser væk fra billedet af skilsmisser som udelukkende tragiske. De handler også om udvikling i livet. Lad os komme væk fra det skyldbetonede ved skilsmisser.«
– Bogen kunne næsten være skrevet af et reklamebureau!
»Jeg gør gerne reklame for skilsmisser!«
– Håber du så, at en hel masse nu bliver skilt?
»Ja, for jeg tror, at mange vil få det bedre af det. Hvis vores bog påvirker statistikken, vil ingen blive gladere end jeg. Men folk bliver jo ikke skilt på grund af bogen. Er man i en god relation, bliver man ikke provokeret eller inspireret af den.«
– Kan der for skribenterne i jeres bog ikke være tale om en ’rebound’-effekt. At de, mens de endnu slikker sårene, siger: Se min skilsmisse, den er bare skøn, altså for at stive sig selv af?
»Ingen af teksterne siger, at alt bare er godt, men vi siger: Alt er ikke bare natsort. Der er også glæde, stolthed og frihed i en skilsmisse, men det taler man sjældent om.«
– Trods rødstrømpernes advarsler mod ægteskabets farer, har nye generationer giftet sig med åbne øjne, også du selv. Hvorfor mon?
»Billedet af kernefamilien som den ultimative lykke i livet er stærk og reproduceres i film, bøger, blade.«
– Kan der også være noget godt ved ægteskabet?
»Ja, kærlighed er det mest vidunderlige, der findes. Men jeg har altid tænkt, at det ikke skulle vare livet ud. Det moderne liv kan bestå af mange forskellige perioder. Nu er jeg inde i en ny.«
Bethany
Det er fire år siden, Maria Sveland vakte stor opmærksomhed i Sverige med sin roman Bitterfissen om en kvindes fortrædeligheder i et ægteskab.
– Hvordan kom titlen til dig. Var den inspireret af rapsangerne?
»Nej, jeg havde lovet mig selv at skrive eksakt det, der brændte i mit hjerte uden hensyntagen til en redaktør eller producent. Det blev en meget vred tekst. Derfor bestemte jeg mig for at døbe den Bitterfissen – for at afvæbne den kritik, jeg forudså, ville komme. Jeg tænkte også, at en bitterfisse er det modsatte af en martyr, der lider i stilhed i denne verden, som systematisk nedvurderer kvinder på alle mulige måder. Jeg havde ret til at være vred. Der er grunde nok.«
– Har du en mening om den danske blogger, der kalder sig for bitterfissen Bethany?
»Hende har jeg ikke hørt om. Hvorfor er hun anonym?«
– Så kan hun, hvis det er en hun, skrive sine frygtelige sandheder om andre kvinder!
»Det lyder trist. Nej, hende vil jeg ikke læse!«

