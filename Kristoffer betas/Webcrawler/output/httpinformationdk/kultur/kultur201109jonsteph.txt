Jon Stephensen er tilbage som teaterchef på Aveny-T
Den tidligere teaterdirektør for Østre Gasværk Teater Jon Stephensen skal med støtte fra Frederiksberg Kommune fremover stå  i spidsen for et nyåbnet Aveny-T. En ekspert er kritisk over for den manglende kontrol med  det nye teater
Han lignede definitionen på et comeback, Jon Stephensen, da han i går holdt pressemøde i Aveny-T på Frederiksberg Allé.


 Jon Stephensen er tilbage i dansk teater. Fremover skal han være teaterchef på Aveny-T, der samtidig indleder et samarbejde med Aarhus Teater, som nu får fast scene i København.
Aftalen er kulminationen på et halvt års hemmelige forhandlinger mellem Frederiksberg Kommune, Jon Stephensen og Aarhus Teater. Udover en check på to millioner kroner til etableringsomkostninger vil Frederiksberg Kommune fremover betale tre millioner i årlig driftsstøtte.
Med tiltrædelsen i den nye stilling tager Jon Stephensen et overraskende nyt skridt i en karriere, der gang på gang har trukket overskrifter. Flest, da Jon Stephensen var direktør for Østre Gasværk Teater, som han i to år fyldte til randen med glade teatergængere. Så blev han fritstillet af arbejdsgiveren Københavns Teater, fordi han ikke havde oplyst sin arbejdsgiver om sit bijobberi ved siden af sin direktørstilling.
Konflikten i endte i et forlig med Københavns Teater. Det bitre forløb blev selvfølgelig dækket intensivt af en presse, der elsker den klassiske historie om et succesfuldt menneske, der flyver for tæt på solen. Siden sænkede roen sig.
Indtil i går, hvor Jon Stephensen trådte op på scenen og så ud over de mange pressefolk, der havde samlet sig i teatrets backstagerum. I et kort øjeblik hørtes kun lyden af kameraknips i det store rum, inden Jon Stephensen begejstret begyndte at fortælle om sine mange visioner for teatret. Som han stod der, solbrændt, lang og klædt i en lys skjorte og med ryggen til de 400 tomme røde sæder, som han fremover skal være ansvarlig for at fylde med teatergæster, lignede han definitionen på et comeback.
I topform
Det var også en glad Jon Stephensen, som Information talte med aftenen før pressemødet.
»Man skylder dem, der har troet på en at komme op hesten igen. Det en teaterchef i topform, fysisk og mentalt, der træder til i morgen,« siger han.
»Samarbejdet er kommet i stand på opfordring fra Frederiksberg Kommune. De spurgte, om jeg ville overtage Aveny-T, og de har givet mig utroligt frie hænder, også til at tage kontakt til Aarhus Teater.«
Jon Stephensen har tidligere arbejdet sammen med Aarhus Teater, blandt andet om forestillinger som Nøddeknækkeren, Sylfiden og senest musicalen Bob Dylan på Østre Gasværk Teater.
»Jeg har indgående kendskab og stor respekt for deres måde at lave teater på. Aarhus Teater ser sig selv som et teater, der kommer ud til et større publikum,« siger Jon Stephensen.
Første aarhusianske forestilling på Aveny-T bliver Leonard Cohen-teaterkoncerten til næste efterår.
Men ikke kun samarbejdet med Aarhus Teater er en nyskabelse. Hele konstruktionen af Aveny-T adskiller sig fra andre teatre. Det nye Aveny-T er nemlig konstrueret som et aps med Jon Stephensen som direktør. Teatrets ledelse er ikke underlagt en bestyrelses kontrol, og heller ikke Frederiksberg Kommune er involveret i den løbende drift af Aveny-T.
Teatrets konstruktion er højst usædvanlig, mener kulturpolitisk forsker ved Aarhus Universitet, Jørn Langsted. Han påpeger, at alle danske teatre med undtagelse af nogle få, der er kollektivt ledet, har en bestyrelse.
»Det må bygge på en eller anden kolossal tillid fra kommunalbestyrelsens side. Jeg kender ingen andre direktørteatre, som ikke har en bestyrelse,« siger Jørn Langsted.
Han påpeger, at en bestyrelse er med til dele det økonomiske ansvar med direktøren.
»Normalt vil en kommune jo ikke blande sig i et teaters drift, men det er jo, fordi de har indsat en bestyrelse,« siger Jørn Langsted.
Ingen armslængde
Hos Frederiksberg Kommune har man fuld tillid til det ny teater og Jon Stephensen.
»Teatret byder ind med forslag til repertoire, og så længe de opfylder betingelserne for antallet af spilledage og laver underholdningsteater på højt niveau, så blander vi os ikke,« siger borgmester Jørgen Glenthøj (C), der er ovenud tilfreds med det nys indgåede samarbejde. Jon Stephensens turbulente afsked med Østre Gasværk Teater har ikke spillet nogen rolle overvejelserne.
»Vi har ikke været i tvivl omkring Jon Stephensen, og vi glæder os til, at Frederiksberg får glæde af hans teatertalent,«siger Jørgen Glenthøj.
Jon Stephensen pointerer, at han har planer om på sigt at danne en bestyrelse.
»I min optik ser jeg tilskudsyderen Frederiksberg Kommune som en bestyrelse. De skal jo have et årsregnskab. Derudover synes jeg, det er vigtigt, have en bestyrelse at spille bold med i medgang og modgang,« siger han.
Men netop en bestyrelse med evne til at give teaterledelsen modspil på det økonomiske og kunstneriske område mangler i den nuværende konstruktion, mener Jørn Langsted. Samtidig er bestyrelserne traditionelt set også en garant for at være en buffer mellem kommune og ledelse.
»Uden en bestyrelse mister man en kontrol- og dialogmekaniske mellem chefen og det bevilgende niveau. Der mangler simpelthen armlængde i det her foretagende,« siger han.

