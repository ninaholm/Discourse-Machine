Forsigtige profetier om kunsten i det kommende år
Hvad kan vi forvente af kunsten i 2015? VIP-excesser, besparelser og udvidede åbningstider vil efter alt at dømme gå hånd i hånd i det nye år
En udbrydergruppe af stærke danske gallerier har etableret kunstmessen CHART ART FAIR på Charlottenborg, og man behøver ikke at kunne spå for at forudsige, at den nok også vil løbe af stablen for tredje gang i 2015.


 Man kan aldrig vide, hvad kunsten bringer. Det er en af kvaliteterne ved den, at den er uforudsigelig. Derfor vil det også være halsløs gerning at udstede profetier om, hvordan den kommer til at tage sig ud i 2015.
Generelt bør man i mine øjne være skeptisk over for kunstens trendspottere, som sætter alt ind på at udnævne den nye ’tendens’, som om kunsten var sammenlignelig med moden, hvor kommercielle interesser dikterer, at hele garderoben må udskiftes, hver gang en ny sæson indfinder sig. Hvilket den gør i et stadig accelereret tempo, hyppigere og hyppigere.
Ikke dermed sagt, at kunsten ikke deler træk med moden, for det gør den afgjort. Måske endda i stigende grad.
Internettet og sociale medier har gjort hele verdens kunst øjeblikkeligt transmittérbar, i det mindste i reproduceret form, hvilket betyder, at spredningen af ideer inden for samtidskunsten også sker med øjeblikkets hast. Og med det også epigoneriet. Læg dertil, at samtidskunstens status i forhold til den historiske kunst igennem det seneste halve århundrede har forskudt sig dramatisk i førstnævntes favør. Verden vil have samtidskunst, og i modsætning til den historiske kunst er samtidskunsten ingen mangelvare.
Jo mere interessen samler sig om det helt nye, desto mere kommer kunsthistorikeren, kuratoren, galleristen og kunstkritikeren til at ligne fremtidsforskeren eller trendspotteren, hvis overlevelse mere end noget andet består i at få egne profetier til at gå i opfyldelse. Jo mere kunstmuseerne forvandler sig til kunsthaller, der koncentrerer sig om særudstillinger af samtidskunst, desto mere vil slaget stå om at definere, hvilken samtidskunst der i grunden er mest samtidig, mest lige nu og her, mest tidssvarende, mest hot.
Også kunstmarkedet har de senere år mærket den stigende interesse for samtidskunst, som prismæssigt udmærket kan følge med den historiske kunst og mange gange endda overgår den.
Som kunsthistorikeren Terry Smith har bemærket, er to karakteristiske kendetegn ved samtidskunsten dens hang til »billeder med umiddelbar effekt« og dens »vanvittige priser«.
Selvsagt gælder denne karakteristik ikke al samtidskunst, måske endda kun en særdeles synlig mindstemængde, men ikke desto mindre er det iøjnefaldende, at bestemte stilistiske markører cirkulerer globalt som en slags garanter for samtidighed.
Man kunne med andre ord fristes til at sige, at det nye inden for samtidskunsten er selve denne jagt på det nye, som tenderer mod at forvandle kunstneren til en haute couture créateur, galleriet til en catwalk og kunstmuseet til et stormagasin med alle nye kollektioner på hylderne, så længe sæsonen varer.
Meget bekræfter dette billede, ikke mindst den eksplosive massefremvækst af kunstmesser, som verden har set gennem de seneste 20 år. Kunstmesser, som flyver pengestærke kunstsamlere ind, kører dem rundt i VIP-limousiner og diverterer dem med champagne i eksklusive VIP-lounges.
Kunstens rammer
Hvis man skal profetere på kunstens vegne, er det måske netop lettest at gøre det i forhold til dens rammer: dens institutionelle, økonomiske, produktions- og formidlingsmæssige vilkår.
Apropos kunstmesser, så behøver man ikke at kunne spå for at forudsige, at den nationale variant af en prestigiøs samtidskunstmesse, CHART ART FAIR, nok også vil løbe af stablen i København i 2015.
En udbrydergruppe af stærke danske gallerier etablerede i 2013 deres eksklusive alternativ til den slidte og kvalitetsmæssigt svingende Copenhagen Art Fair i Forum. CHART ART FAIR har haft succes med at konsolidere messen, huset af Charlottenborg, internationalt såvel som mere lokalt.
Vi vil også med sikkerhed få en form for gentagelse af den tilbagevendende kunstfestival, som indledtes i 2008 med kvadriennalen U-Turn, og som fik sin anden udgave med Copenhagen Art Festival i 2012.
I 2015 vil en tredje udgave, igen med Københavns fem kunsthaller som samarbejdende drivkraft, finde sted. Den belgiske kurator Sonia Dermience vil stå i spidsen for festivalen, som løber af stablen i efteråret 2015, men endnu ikke har noget fast program.
En lignende begivenhed, som vil blive imødeset med spænding og med sikkerhed også vil blive viet spalteplads på kultursiderne, er Venedig Biennalen 2015, den 56. udgave af denne let antikverede sondering af kunstscenen, som for 2015 har udpeget den kendte kurator Okwui Enwezor til at stå i spidsen.
Enwezor er især kendt for sit arbejde med postkolonial teori omsat til kuratering, hvilket jeg også tør spå vil præge Venedig Biennalen næste år.
Den danske pavillon vil kunstneren Danh Vo stå for at fylde ud, hvilket uden tvivl vil ske med den selvsikre præcision og subtilitet, som almindeligvis kendetegner Vos arbejder.
Umage partnere
På institutionsfronten sker der også nyt i 2015: De senere år har set en del museumsfusioner som følge af dels en ny museumslov, dels en kommunal spareiver. I for eksempel Vejle og Odense har man således set sammenlægninger af forskellige museer – kulturhistoriske og kunsthistoriske – ud fra et erklæret rationale om kvalitetssikring, som man dog også kan forestille sig begrundet i mindre ærværdige intentioner om rationaliseringer og besparelser. I 2015 kommer turen til København, hvor fire kommunale institutioner bliver slået sammen under en fælles ledelse.
Det drejer sig om så umage institutioner som Nikolaj Kunsthal, Københavns Stadsarkiv, Thorvaldsens Museum og Københavns Museum. Etnologen Lene Floris kommer til at stå i spidsen for dette konglomerat, hvis videre skæbne bliver særdeles interessant at følge.
Motivationen for sammenlægning er effektivisering og synliggørelse, men resultatet kan meget vel blive et langtrukkent hundeslagsmål om styringen af de respektive institutioner, når fagligheden siver ud til fordel for prioritering af almene ledelseskompetencer.
Set med kunstens briller bliver det især spændende at se, hvordan det, der ved åbningen i 1848 var Danmarks første offentligt tilgængelige museum for samtidskunst, Thorvaldsens Museum, kommer til at klare sig. Thorvaldsens Museum er i internationalt perspektiv en museal perle, hvis enestående karakter kun kan sikres gennem en respekt for både museets helhed – arkitektonisk og skulpturelt – af kunstnerisk indhold og den vedvarende forskningsindsats i Thorvaldsens liv og virke, som hidtil har kendetegnet museet. Tilsvarende bliver det spændende, hvordan en af de mest dristige og klart profilerede kunsthaller i hovedstaden, Nikolaj Kunsthal, fremover vil få mulighed for at videreføre sin markante internationale linje.
Museum eller kunsthal?
Endelig kan man profetere om, at en række nye museumsdirektører på danske kunstmuseer i 2015 vil skabe synlige og mærkbare forandringer i udstillingsprofilerne. ARoS fik sidste år Erlend Høyersten som direktør, Statens Museum for Kunst fik Mikkel Bogh, og Museet for Samtidskunst fik Birgitte Kirkhoff Eriksen.
De administrerer nogle af de tungeste og vigtigste museer på dansk grund, hvad samtidskunsten angår, og det bliver derfor spændende at se deres personlige udstillings- og indkøbsprioriteringer, som for alvor vil begynde at blive tydelige i det nye år.
At Statens Museum for Kunst ikke er i færd med at forvandle sig til et renlivet museum for samtidskunst, hvilket det aktuelt ellers kunne ligne, har vi allerede fået den nye direktørs forvisning om.
I et interview har Bogh for nylig udtalt, at Statens Museum for Kunst ikke skal »blive en kunsthal, der primært lever gennem stadig nye udstillinger«. Til gengæld bebuder han at ville arbejde for, at museet får indført længere åbningstider, flot brandet som SMK Late, hvilket vil give mulighed for at henlægge museumsbesøg til om aftenen. Det har Louisiana de senere år haft succes med, og mindre museer som Nivaagaards Malerisamling og Fuglsang Kunstmuseum har ligeledes trukket nyt publikum til ved at holde længere åbent.
Hvis man med længere åbningstider kan sikre nye publikumsgrupper til kunsten, er det selvsagt en velkommen forandring.
Men det skal ikke glemmes, at den basale ressource i alle kunstens institutioner, er selve kunsten. Vi kan udvide museernes åbningstider nok så meget, men hvis de udvidede åbningstider bliver ved med at få følgeskab af indskrænkninger og nedlukninger af de kunstneriske uddannelsesinstitutioner og nedskæringer af de sparsomme støttemidler, som muliggør og sikrer en kunstnerisk produktion, så er vi lige vidt. Så ender vi med lange åbningstider uden indhold.
I den henseende bliver det interessant at se, om den nye rektor for Det Kgl. Danske Kunstakademis Billedskoler, Sanne Kofod Olsen, formår at vende en efterhånden årelang og katastrofal nedskæringsbølge til en politisk forståelse for kunstens essentielle betydning for samfundet.
Ellers er det måske tiden til at finde en privat mæcen, som vil bidrage til kunstens overlevelse, for som alt tegner, er de kulturpolitiske vinde, der for tiden blæser – hvor kølige og nådesløst umusikalske de end måtte føles – nok for ingenting at regne i forhold til, hvad vi kan se frem til efter et folketingsvalg.
Som jeg godt tør spå kommer i 2015 …

