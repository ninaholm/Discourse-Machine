Magt uden moral
Med ’Amsterdam’ fangede Ian McEwan den selvglæde og dobbeltmoral, der prægede Englands mest privilegerede generation og det europæiske årti
 
	Foto: Annalena McAfee


 
	Trods sin titel foregår det meste af Amsterdam i typisk engelske kulisser. Ian McEwans Bookerpris-vinder fra 1998 begynder med begravelsen af Molly Lane, hvis bisættelse i London har deltagelse af bl.a. tre af hendes tidligere elskere, redaktøren Vernon Halliday, komponisten Clive Linley og politikeren Julian Garmony.

	Mere engelsk bliver det næsten ikke, og det er da også teksten til The Whos »My Generation« samt Margaret Thatcher, Clive referer til, da han betragter selskabet: »Hvor var de dog blevet velstående og indflydelsesrige; hvor var de dog kommet ovenpå under den regering de i næsten 17 år havde foragtet. Talking ’bout my generation. Sikken energi, sikket held!«

	Men heldet slipper op for Vernon og Clive, da de kort efter begravelsen står over for hver deres etiske dilemma. Deres venskab og moral sættes på prøve for første gang, og den pagt, de to venner har indgået om at hjælpe den anden af med livet, hvis han skulle blive lige så syg som Molly, får et dystert skær af hævn over sig. Undervejs løfter romanen sig fra at være et skarpt portræt af to priviligerede briter, der har magt til at handle anstændigt, men mangler moralsk styrke til at gøre det, til et tankevækkende dommedagsbillede af et moderne Europa ifærd med at destruere sig selv i narcissisme, dobbeltmoral og brutalitet. For så vidt er Amsterdam ikke blot en markant engelsk roman, men en markant europæisk roman.

	Europas nedtur

	Romanens finale udspiller sig i storbyen i Holland, hvor også en historie om landets lægestand, der har misbrugt deres ret til at udøve aktiv dødshjælp, kører. Den historie vælger Vernon dog at nedtone i sin avis. Oplagstallet skal i vejret, og han satser derfor på at bringe en række billeder af Garmony iført dametøj. Hvad Molly så i ham er ubegribeligt, men nu skal hans karriere i hvert fald ødelægges – og Vernons egen karriere reddes!

	Samtidig forsøger Clive at skrive en symfoni, der skal opføres i Amsterdam. Han tager derfor til Lake District for at finde ro til at arbejde, og da han overværer et overfald på en kvinde, vælger han at ignorere det for ikke at ødelægge inspira-tionen. Vennerne er bestyrtede over den andens opførsel:

	»Der er visse ting, som er vigtigere end symfonier. Noget, der kaldes mennesker.«

	»Og er disse mennesker lige så vigtige som oplagstal, Vernon?«

	I stedet for at forsone sig i Amsterdam ender Vernon og Clive med at forgifte hinanden med et glas champagne ved en reception for Clives symfoni. Vennernes dyrkelse af det dannede står for så vidt i skarp kontrast til deres uciviliserede opførsel, og det er da også dette paradoks titlen referer til: »Der havde aldrig eksisteret en mere rationelt organiseret by,« tænker Clive, da han går rundt i Amsterdam, som også kaldes »rolig og civiliseret«. Ikke desto mindre er det lige netop her, at samfundets og individets – Englands såvel som resten af Europas – dommedagsspiral rammer bunden, og folk tilsyneladende kan slippe af sted med at slå hinanden ihjel. Mennesket har intet lært af hverken kunst eller politik i Ian McEwans elegant komponerede og besnærende psykologiske thriller om 1990’ernes moralske skred, der på profetisk vis peger hen mod Europas senere store finansielle nedtur.

Ian McEwan - ’Amsterdam’, 1998

