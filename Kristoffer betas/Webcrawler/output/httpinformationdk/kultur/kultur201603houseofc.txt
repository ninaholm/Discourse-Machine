’House of Cards’ er et studie i politisk etik
Bag magtens udfoldelse i den amerikanske tv-serie ’House of Cards’ gemmer der sig en interessant viden om politik og politikere: Manuskriptforfatteren må have læst Weber


 I Moskva sidder en amerikansk bøsse fængslet for at demonstrere for homoseksuelles rettigheder. Han hedder Michael Corrigan og præsident Frank Underwood og førstedamen Claire skal hente ham hjem. Det eneste Corrigan skal gøre er at læse et brev højt, hvor han undskylder for sin homoseksualitet, så er han fri. Claire skal overbevise ham, mens Underwood forhandler med Ruslands præsident Petrov.
Men Corrigan vil ikke. For hvad så med alle hans russiske meddemonstranter, der sidder inde under dårligere kår end ham og sultestrejker, dør og bliver glemt?
»Hvis jeg svigter mig selv, har jeg intet tilbage,« siger han til Claire. »Vær voksen,« svarer hun, og fortsætter med at argumentere overbevisende; Du forbedrer ingenting i Rusland ved at blive siddende i denne celle. Corrigan ved, hun har ret. Rationelt og logisk vil hans handling ingen forskel gøre.
Claire falder i søvn i hans celle. Næste morgen vågner hun. Corrigan hænger og dingler fra vinduet. Han har hængt sig i hendes tørklæde. Hvorfor hænger han sig til ingen verdens nytte? Han kunne have taget hjem til sin mand og gjort ham lykkelig. I første omgang forstår Claire det ikke. Men så pludselig slår det hende. Han har ret, hun beundrer og misunder ham for hans mod og styrke.
Læs også: Anmeldelse af sæson 4: Kongen og dronningen af Amerika
