Litteraturkritik



Der er lige nu især i Tyskland og Sverige gang i diskussionen af den kritiske tilstand af avisernes litteraturkritik. Anklager og bebrejdelser flyder frit mellem redaktører, eksredaktører, kritikere og forlagschefer, om hvem der har ansvaret for kritikkens deroute og tab af status. Nu afspejler litteraturkritikkens krise på forskellig måde avisernes generelle krise, så diagnosen kunne lidt groft lyde sådan her: Aviserne er pressede og må finde besparelser. Det rammer de litterære udgivelser i form af færre og kortere anmeldelser, snævrere udvalg, højere prioritering af det populære over kvalitetslitteraturen og dårligere vilkår for kritikerne. For dem, der tror på, at litteratur og samfund har brug for en vidende, professionel og uafhængig kritik, er det en dårlig udvikling og en fortsættelse af den vej vil have en negativ påvirkning på mangfoldigheden og yderligere negativ indflydelse på litteraturens status. Eller sagt på en anden måde: Krimier ogFifty Shades of Greyprioriteres over kvalitetslitteraturen, for de har umiddelbart flere læsere.I mange år har den professionelle kritiker spillet en vigtig rolle for den offentlige samtale om litteraturen. Den rolle har været knyttet til den tanke, at litteraturen har en værdi, der går ud over den rent kommercielle og som kritikeren har været med til at fremme. Den rolle er ikke eroderet bort, men truet af, at litteraturen i al almindelighed ikke længere så entydigt er forbundet med den offentlige samtale, men også er forvandlet til en subkultur. Det skaber et pres på aviserne for at give mere plads til andet stof, men også for at behandle litteraturen på nye måder. At litteraturen på nogle måder har tabt terræn på den offentlige arena er dog på ingen måde ensbetydende med, at kritikken så bliver ligegyldig. Tværtimod skærper det kravene, men også til at litteraturen behandles på andre måder. Den uafhængige kritik bør fortsat være en grundsten i avisernes litteraturdækning, der også er med til at bestemme rammerne for den øvrige dækning. Det paradoksale er, at aviserne ikke kun er der, hvor forfaldshistorien udspiller sig, men også dér, hvor kvalitetslitteraturen kan reddes. Med lidt fælles vilje.
