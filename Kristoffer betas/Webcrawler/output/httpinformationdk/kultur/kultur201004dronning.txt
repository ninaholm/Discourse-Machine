Dronningegok



 Bjørn Nørgaard har uden tvivl fortjent at få så mange tilbud som muligt. Hans værker i 60'erne var sublime. Derfor kan det kun skyldes misundelse, når han kritiseres for sit store engagement i dronningen. Her tænkes ikke kun på hans indædte forsvar for hendes kunstneriske begavelse, Herregud, de er vel venner, men også på de bestilte gobeliner. Manden skal jo leve. Men der, hvor hårene hopper af penslen, er, når Køge Skitsesamling vælger i næsten et helt år at udstille SKITSERNE til gobelinerne, altså de store stykker karton, som blev brugt som forlæg til væverne. Historieskrivning er ganske vist subjektiv, men hvad har det med kunst at gøre!? Gobelinerne kan til nød afføde diskussioner om kunstnerens intentioner med de forskellige personager, han har udvalgt til bordurerne. Som dronningegok passer det måske meget godt til et museum, der har et parcelhus som arkitektonisk forbillede, men hvis man vil vise kunst, kan man ligeså godt vise skitserne til de nye Gajolpakker.

