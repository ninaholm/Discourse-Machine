Fejder



 Det er underligt, så pænt og servilt det litterære miljø er. Jeg mener, gnaverier og lidt vandpjask rundtomkring i de litterære cirkler kender man til, men sådan rigtige substantielle litterære fejder, er der ikke rigtig længere nogen af.
Jeg kom til at tænke på det i forbindelse med – til denne uges Bøger – at skulle skrive om Albert Camus’ efterkrigsroman Pesten, der er kommet i nyoversættelse, i anledning af at forfatteren ville være fyldt 100 i år. Kendt er Sartres polemik med Camus, som bunder i forskellig politisk observans. Det nye var for mig, at også den italienske forfatter Curzio Malaparte blev så vred over Camus’ roman, da den udkom i 1947, at han var nødt til at skrive en mod-roman, Huden, som udkom i 1949. Vreden varede med andre ord længe nok til en hel roman.
Malaparte kunne ikke holde Camus’ distance til krigen ud, kunne ikke holde ud, at Camus allegorisk beskrev fascismen som en hærgende pestbacille. For ham var det ikke den rigtige måde at skrive om Europas civilisatoriske krise på. Krigen og ødelæggelsen var for ham noget håndfast, der skulle afspejles direkte i skriften. Hos Malaparte skulle man kunne mærke, at den europæiske ånd lå i ruiner, og hvad det var, vi mistede. Derfor blev hans roman så makaber, så eksplicit, så obskøn. Og så fantastisk.
Hvorfor har vi ikke sådanne nogle fejder i dag? Er verden så meget i vater, at der ikke er grund til at diskutere, hvordan man i litteraturen bearbejder den? Har krimiens skabelonagtige plot og den underholdende litteratur overtaget i en grad, så den gamle sandhed, at formen bestemmer indholdet, er blevet ligegyldig?
I virkeligheden burde der være nok alvorlige emner at blive dødeligt uenige om, hvordan man bedst beskriver. Europas krise er ikke gået væk, krigen er blevet del af en dansk virkelighed, og i horisonten truer krisen over dem alle, klimakrisen. Hvorfor er der ingen inderlige litterære fejder om, hvordan man skal skrive om disse emner? I allegorisk form eller udpenslet i alle konkrete detaljer? Ingen uenighed om, hvad den rette æstetiske form er?
Der er ellers ikke noget som en god fejde til at rense luften og skabe lidt bevægelse i ellers stivnede positioner.

