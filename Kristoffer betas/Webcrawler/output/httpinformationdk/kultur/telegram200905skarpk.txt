Skarp kritik af kulturministeren



 Kritikken hagler ned over den konservative kulturminister, Carina Christensen.
 Både den politiske højre- og venstrefløj beskylder nu kulturministeren for at være en embedsmandstype uden politiske visioner, mens De Konservatives politiske ordfører, Henriette Kjær, forsøger at komme hende til undsætning.
 - Carina Christensen er en utroligt god problemknuser. Hun vil gerne have, at kulturlivet skal have det godt i Danmark. Hun vil være med til løse de problemstillinger, man står overfor i kommunerne, på museerne og i kulturlivet generelt, siger Henriette Kjær til Ritzau.
 Carina Christensen blev af kritiske røster kaldt "vandrepokalen", da hun for et år siden blev flyttet fra posten som minister for familie- og forbrugeranliggender til Transportministeriet, hvorefter den 35-årige cand.negot. blev udnævnt til kulturminister i september 2008.
 Dansk Folkepartis formand, Pia Kjærsgaard, har tidligere kritiseret Carina Christensen for at mangle kant, men kritikken tager nu til i styrke. DF-formanden mener ikke, at Carina Christensen har formået at sætte sig på den kulturpolitiske dagsorden efter et halvt år på posten.
 - Jeg er ikke i tvivl om, at Carina Christensen er et sødt menneske. Men hun mangler visioner. Hun er for meget embedsmand. Hun administrerer, men man hører aldrig en markant eller på nogen måde kontroversiel udmelding fra hende. Og det er et problem, fordi kulturpolitikken er så vigtig i værdikampen, siger Pia Kjærsgaard til Dagbladet Information.
 Kulturminister Carina Christensen har ikke ønsket at stille op til et interview, men siger via sin pressechef, at "der ikke er noget nyt i kritikken".
