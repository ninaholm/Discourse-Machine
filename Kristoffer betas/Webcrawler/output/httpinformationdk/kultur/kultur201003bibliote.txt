Bibliotekerne skal til at sælge bøger
Biblioteker skal i fremtiden sælge bøger i de byer, som ingen boghandel har. Det mener Per Kofod, som vil have en ændring i biblioteksloven. Bogbranchens foreninger er dog skeptiske
På bibliotekerne skal man kunne købe dansk litteratur og oversat litteratur - rigtig litteratur, mener forlagsbranchen. Her to piger på Greve Bibliotek syd for København.


 Det danske bogmarked er ikke, hvad det har været, ifølge Per Kofod, ejer af Forlaget Per Kofod.
Flere og flere boghandlere lukker, og mange af de overlevende sælger kun et begrænset udvalg af litteratur. Det, mener han, kommer til at gå ud over salget af den smalle litteratur, i byer, hvor borgerne kun kan købe bestsellerne i supermarkedet.
Derfor mener Per Kofod, at bibliotekerne i disse byer skal sælge de bøger, som supermarkederne ikke vil røre ved.
»Jeg tror, at det der bliver truet i fremtiden, er det danske vækstlag og den oversatte litteratur. I supermarkederne kan man kun købe kriminalromaner og biografier. På bibliotekerne skal man derfor kunne købe dansk litteratur og oversat litteratur - rigtig litteratur,« siger Per Kofod.
»Jeg ved godt, at bibliotekerne har det svært, og at der også bliver lukket biblioteker, men de vil jo gere være stederne, hvor folk mødes. Derfor så jeg gerne en slags bogcafé og en boghandel på bibliotekerne, hvor der sælges finlitteratur,« fortæller Per Kofod.
Truer folkelighed
Per Kofod understreger, at det kræver en ændring i biblioteksloven, hvis bibliotekerne skal sælge bøger. I dag må de nemlig kun sælge ældre bøger som skal kasseres.
Selv om Per Hedeman, formand for Forlæggerforeningen, ikke vil afvise ideen, så er han alligevel skeptisk.
»Du kan jo vende det om og sige, at det netop er at gøre vold på bibliotekernes almindelige folkelighed - når de endelig må have lov til at sælge noget, så skal det være det, der ikke kan sælges andre steder. Det lyder som en smuk tanke, men ikke særlig realisérbar,« siger han.
Det er Lotte Garbers, formand for Dansk Forfatterforening, enig i.
»Når jeg snakker om biblioteksloven ude i Danmark, så plejer jeg altid sige, at hvis man bare gør det, der står i den første paragraf, så har vi verdens bedste biblioteker. Jo mere vi lægger ovenpå af byrder, omfortolker og laver om, jo længere kommer vi væk fra formålet om alsidighed, som er så fantastisk smukt,« fortæller hun.
Hvis bibliotekerne begynder at sælge finlitteratur, mener Lotte Garbers, at det vil ødelægge den folkelighed, som bibliotekerne netop skal fremme.
»Du kan jo spørge dig selv, om du gavner folket ved kun at sælge smal litteratur. Det er jo en smuk og litterærfin tanke, men den er dybt elitær. I det øjeblik du laver en butik ovre i hjørnet, så går alle de finlitterære til venstre, hvor de skal have pengene op af lommen, og alle dem, der kan nøjes med at låne det folkelige, de kan gå ind til det gratis. Dermed skabes der en distance og en ubalance,« fortæller Lotte Garbers.
Hun nævner, at bibliotekerne i forvejen står i et evigt dilemma om enten at købe en masse bestsellere, som kan lukke for efterspørgslen eller at repræsentere hele det litterære marked ved at fremelske titler, som har det svært.
Offentlig vs. privat
Lotte Garbers foreslår, at fremtiden for den smalle litteratur skal sikres på en anden måde - for eksempel med produktionsstøtte.
Det er Olaf Winsløw, Boghandlerforeningens direktør, dog helt uenig i. Han fortæller, at den smalle litteratur klarer sig fint, og desuden bliver støttet mest i form af udgivelsesstøtte fra fonde og arbejdslegater fra Kunstrådet. Olaf Winsløw synes derudover ikke, at det offentlige skal konkurrere med det private.
»Selvfølgelig har det offentlige lov til at lave det, som de mener ikke opfyldes ved hjælp af markedet. Men udgangspunktet er, at der vil være konkurrence med de eksisterende butikker, uanset om de er i byen, eller ej. Og hvordan skal den boghandel, der har et begrænset udvalg, udvikle sig, hvis der bliver konkurrence fra bibliotekets side?,« siger Olaf Winsløw.

