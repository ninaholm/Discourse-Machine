Månesyge og bersærkergang
Dukkeførere, kretinere og mavedanserinder: Musikken kan tage mange skikkelser under Roskilde Festivals første dage


 
	Som sædvanlig er Roskilde en tilstand og et sted, der ligner sig selv, og alligevel ikke. Sidste års nyindkøb, den oppustelige Apollo-scene, ligner for eksempel stadig en mellemting mellem en retrofuturistisk hoppeborg og en gigantisk technolarve. Den mobile orange mide havde i år forpuppet sig stationært ved campingområdets udmunding og blev bindeled mellem det amorfe og grænseløse menneskemylder ude i den utopiske barakby og festivalpladsens mere strukturerede kulturoplevelser. Med sans for bred appel og ferm indkøring var to repræsentanter for de elektroniske hybridgenrer trap og crunk sat til at åbne ballet: Den danske producer, dj og puppetmaster ELOQ, efterfulgt af basfænomenet Baauer. I ELOQ’s gavmilde hænder var der aldrig for langt mellem svedige elastikspring af forløsende bassdrops, som øjeblikkeligt fik armene til at ryge i vejret og blodet til at synke ned i fødderne. »Dans, for helvede!« råbte ELOQ gennem sine forvredne vragdele af twistede synths. Han fik sin vilje, da der i massen af ormende kroppe opstod sorte pletter af spontane moshpits og dance-offs.

	Hvis man efter den tyngdekraftudladning af vidunderlig danseidioti ikke troede, at frekvensområdet eller uanstændigheden kunne synke dybere, så skulle trap-mesteren Baauer modbevise det. For endnu mere svinsk blev det, da den amerikanske dj overtog scenen og med et håndklæde om nakken som en rastløs bokser ramte langt under bæltestedet. Baauer var ganske vist båret af forventningerne til »Harlem Shake«, et viralt videofænomen, hvor folk filmer sig selv, mens de går basbersærk. Sådan brugerskabt internetfolklore er et eminent bevis på, at musik skaber umiddelbare og ordløse fællesskaber. Og det er helt i tråd med den brede Roskilde Festivals raison d’être.

	Kviksølv i blodet

	Bersærkergang eller ej; bassen fortsatte som den røde tråd over i fransk-britiske Savages’ koncert på naboscenen Pavillon, om end her som djævleuddrivelse snarere end amokløb. Med kviksølv i årerne og sortsynet syvmileblik aftapper Savages slut-1970’ernes postpunk i femininum, som underligt nok er en ret uopdyrket ressource i nutidsmusikken, der jo ellers går på skamløs strandhugst i arkivalierne. At Savages ikke alene har træfsikkerhed nok til at ramme en uforkalket åre, men også roder rundt et sted, hvor det for alvor brænder på, stod klart, da den buldrende plekterspillede bas sugede os ned i en malstrøm af desperation. Et guitarspil blottet for riffs lagde skarpe snit og flænsende støj ned igennem en sammenbidt rytmesektion. Den månesyge forsanger Jehn Beth med sit bedrøvede engleansigt pegede foragtende ud over mængden, sammenbøjet i angrebsposition, når hun staccatoråbte sig igennem underdanighedshymnen »She Will«. Savages’ skønhed er deres utilregnelighed: Det er uklart, om vi skal slås eller parre os.

	Anderledes monumentale og dybt fængslende var Dead Can Dance, de genopstandne australsk-britiske 4AD-legender, da de fredag eftermiddag udfoldede en episk skabelsesberetning fra tidernes morgen under Arena-scenens teltdug. I en prægtig perlestukken kappe stod den uforlignelige Lisa Gerrard ubevægelig som en præstinde og slyngede sine vokale arabesker, mens der rejste sig gotiske søjlegange af keyboardflader og pauker. Jorden åbnede sig for en tværkulturel musikalsk rejse ind i det fælles ubevidste, fra livets opståen i til 1930’ernes græske folkeprotester. Og Dead Can Dance åbnede sluserne for et urhav af universalmenneskelig enhed, som flød videre ud i den intetanende menneskemængde udenfor.

