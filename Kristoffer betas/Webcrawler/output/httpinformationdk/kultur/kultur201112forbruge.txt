Forbruget af psykofarmaka eksploderer i USA
Flere og flere voksne amerikanere benytter sig af antidepressiver og bruger medicin, der er udviklet til børn, som lider af ADHD. Eksperter taler om en udvikling helt ude af kontrol, der også kan ses i andre lande som f.eks. Danmark


 WASHINGTON DC — ER USA en depressiv nation? Nye tal tyder på det. Tyve procent — eller en ud af fem — voksne amerikanere benytter sig nu af enten antidepressiver, antipsykotisk medicin eller medicin, der på anden vis er angstforebyggende, og det er en udvikling, som er eksploderet over de seneste 10-20 år. Tilmed viser kurven ingen tegn på at flade ud.
Tallene fremkommer i to nye rapporter, en fra den farmaceutiske industri — sponsoreret af Medco Health Solutions, et amerikansk sundhedsforsikringsselskab, der har målt forbruget blandt to millioner sundhedsforsikrede amerikanere, den anden fra det nationale amerikanske center for sundhedsstatistikker, Centers for Disease Control and Prevention.
Ifølge de to rapporter, der udkom i henholdsvis oktober og november, er forbruget af antidepressiv medicinbrug i USA steget med næsten 400 procent i løbet af de sidste to årtier. Antidepressiver som Prozac, Paxil og Lexapro er nu den tredje mest almindelige receptpligtige medicin for amerikanere i alle aldre og den hyppigst anvendte medicin i gruppen mellem 18 og 44 år.
Kvinder hårdest ramt
Kvinderne er to en halv gange mere tilbøjelige til at tage antidepressiv medicin end mænd. Næsten en fjerdedel, 23 procent, af alle amerikanske kvinder i alderen 40-59 tager antidepressiv medicin, mere end nogen anden gruppe i samfundet.
Men det mest opsigtsvækkende resultat er en markant stigning i brugen af stærk antipsykotisk medicin, når det gælder voksnes brug af ADHD (attention-deficit hyperactivity disorder, på dansk tidligere kaldet DAMP) -medicin, der ellers typisk er udviklet til børn. I perioden 2001-2010 er brugen af ADHD-medicin som Concerta og Vyvanse tredoblet blandt voksne mellem 20 og 44 år og fordoblet blandt kvinder i aldersgruppen 45-65 ifølge rapporten fra Medco.
Alt i alt er forbruget vokset med 22 procent over ti år. 15 procent af alle amerikanske mænd og 26 procent af kvinderne tager psykofarmaka dagligt; til sammenligning var tallene henholdsvis 12 og 21 procent i 2001.
Bortset fra kønnet er der ikke nogen betydelig social slagside, når man ser på, hvem der tager medicinen. Det siger David Muzina, psykiater og leder af Medcos Neuroscience Therapeutic Resource Center til avisen Wall Street Journal:
»Folk fra alle samfundslag tager medicin for psykiske lidelser.«
Fraskilte, sorte & latinoer
Den påstand underbygges imidlertid ikke fuldt ud af andre offentligt tilgængelige tal.
De nyeste tal fra det amerikanske sundhedsministerium viser således, at om end depressioner rigtig nok rammer alle samfundsgrupper, så er visse grupper mere tilbøjelige til at få moderate til svære depressioner end andre, nemlig personer, der er »45-64 år gamle, kvinder, sorte, latinamerikanere, ikke-spansktalende personer af anden race, personer, der kun har grundskole-uddannelse, fraskilte, individer ude af stand til at arbejde eller arbejdsløse samt personer uden sygeforsikring«.
Dyre dårligdomme
Regningen for det voksende forbrug er enorm.
Amerikanerne brugte i 2010 over 16 milliarder dollar om året på antipsykotisk medicin til behandling af lidelser som bipolar affektiv sindslidelse (tidligere kaldet maniodepressivitet) og skizofreni, 11,6 milliarder dollar på antidepressiver og 7,2 milliarder dollar på behandling for ADHD ifølge organisationen IMS Health, der er ansvarlig for registreringen af medicinsalget i USA og 100 andre lande. IMS registrerer over 80 procent af verdens samlede receptpligtige forbrug af medicin.
Men hvor forbruget altså er kraftigt stigende for voksne, er forbruget omvendt for nedadgående, når det gælder Amerikas børn og unge. Her toppede brugen af antidepressiver i 2004, men faldt sidste år til 2001-niveau, omkring 2,5 procent for piger og lidt over 2 procent for drengene.
En af grundene til dette fald kan være offentlige advarsler. F.eks. udstedte den amerikanske offentlige kontrolmyndighed FDA (the Food and Drug Administration) i 2004 en såkaldt ’black box’-advarsel om en mulig øget risiko for selvmordstanker blandt børn og unge, der tog antidepressiver. I 2005 advarede FDA om en øget dødelighed blandt ældre demente, der tager medicin mod psykoser. Det er til gengæld ikke en udvikling, vi kender i Danmark, hvor brugen af medicin mod ADHD til børn er i vækst.
Voksne DAMP-børn
Men hvad er årsagen til det kraftigt øgede forbrug blandt USA’s voksne, især når det gælder medicin mod ADHD?
Nogle amerikanske forskere peger på, at de børn og unge, der blev diagnosticerede som lidende af ADHD, da de var små, fortsat har brug for behandling som voksne.
Firmaet Shire PLC, der producerer medicinalprodukterne Vyvanse og Adderall, peger tilsvarende over for Wall Street Journal på en øget anerkendelse af ADHD som en livslang lidelse som den vigtigste faktor i forbindelse med vækst i behandling hos voksne.
Dertil kommer markedsførings- og oplysningskampagner, »der har ført til bevidstheden om, at lidelsen er reel,« siger Jeff Jonas, der er leder af Shire’s forskning og udvikling til avisen.
Epidemi i Danmark?
Den generelle udvikling i USA er imidlertid ikke så forskellig fra andre vestlige lande, og i Danmark har stigningen været endnu mere eksplosiv end i Amerika. Sidste år gik 422.216 danskere på apoteket for at hente antidepressiv medicin, viser tal fra Lægemiddelstyrelsen. Og over ti år er antallet af børn, unge og voksne, der tager medicin mod ADHD steget fra 2.100 til 31.000. Ud af disse er 15.000 voksne.
Jyllands-Posten skrev i en serie om problemstillingen for nogle uger siden, at danske læger nu taler om en begyndende ’epidemi’ på området, og at både Lægemiddelstyrelsen og Sundhedsstyrelsen er bekymrede over den voldsomme stigning. Sidstnævnte har indkaldt til krisemøde om væksten i forbruget af ADHD-medicin, der er steget med 1.400 procent i Danmark over et årti. Medicinen er ikke officielt godkendt til voksne i Danmark eller i USA.
Mange underbehandlede
Men på trods af adskillige rapporterede problemer med alvorlige bivirkninger både når det gælder ADHD-piller og SSRI (selektive serotoningen-optagshæmmere eller ’lykkepiller’), siger flere psykiatere til Jyllands-Posten imidlertid, at der er langt flere voksne, som går rundt med en ubehandlet ADHD-lidelse, og som burde have medicin.
»Der er skønsmæssigt omkring 80.000 ubehandlede voksne, der har ADHD-symptomerne, og som burde i behandling. De fleste af dem har brug for medicinsk hjælp,« siger overlæge Erik Pedersen fra Regionspsykiatrien i Herning til den danske avis.
Han er teamleder for landets eneste klinik med specialister i at udrede voksne med ADHD.
Professor Poul Videbech fra Center for Psykiatrisk Forskning er enig. Han siger, også til samme avis:
»De 80.000 er et seriøst bud, når man tager udgangspunkt i internationale undersøgelser. Under alle omstændigheder er antallet af ubehandlede voksne med ADHD givetvis meget stort, og derfor er det stærkt problematisk, at diagnosticering og medicinering er så tilfældig.«
Bør ledsages af terapi
Underdiagnosticering er også en tendens, man kender til i USA: Ifølge de nye tal fra The National Center for Health Statistics får mange alvorligt syge amerikanere ingen medicinsk hjælp. Det er nemlig kun omkring en tredjedel af alle de borgere, der bliver diagnosticeret som lidende af en ’svær depression’, som rent faktisk indvilger i at tage antidepressiver.
Privatpraktiserende psykolog Jocelyne Joly fra Maryland, der især arbejder med børn og unge med psykologiske problemer, siger til Information, at det i mange tilfælde giver god mening at hjælpe især børn og unge med svære koncentrationsproblemer eller depressioner medicinsk, men at al sådan behandling »altid bør følges af terapi og samtale, der inddrager hele barnets familie.«
Om den stigende brug af ADHD-piller til voksne amerikanere siger hun:
»Jeg ville aldrig anbefale, at man blot forlængede en teenagers brug af den type medicin ind i voksenalderen uden en helt ny diagnose og plan for behandling.«

