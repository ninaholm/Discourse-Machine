Putte-nutte-kristendom
Kirkerne står tomme, men i børneværelset står det kristne budskab stærkere, end det har gjort længe. Børnebibler i alle afskygninger udkommer nemlig i stort antal. Men er kristendommen overhovedet for børn?


Det er længe siden, Luthers lille Katekismus var en fast bestanddel i danske børns opvækst. Men det betyder ikke, at den kristne børnelærdom er helt forsvundet. Trods folkekirkelige krisetider vælter det nemlig frem med opbyggelige kristne udgivelser til børn i alle aldre.Sidste år udkom Sigurd BarrettsSigurd fortæller bibelhistorier, som allerede har solgt mere end 40.000 eksemplarer. Her synger og spiller den folkekære entertainer sig igennem 24 bibelhistorier fortalt til tøjdyret Snapper.Til de allermindste har Bibelselskabet udgivetPegebibelen, hvor de 0-3-årige kan pege sig til fortrolighed med David og Goliat og Jonas i gabet på en ’stor fisk’. Seneste skud på stammen erMin lille Bibelfor de 2-5-årige. Til de lidt større børn laver Bibelselskabet en manga-serie med titler somManga MessiasogManga Mosebøger. Synne Garff er forfatter til bestsellerenDe Mindstes Bibelmed tegninger af Lilian Brøgger og Cato Thau-Jensen. Hun mener, at Bibelens fortællinger bør have en fremskudt plads i ethvert barns forestillingsverden: »Ingen bog har som Bibelen præget den vestlige civilisation, og det danske sprog er fyldt med citater, ordsprog og vendinger fra Bibelen. Verdens største fortællinger giver en enestående mulighed for at diskutere tilværelsens store spørgsmål med børn. For børn er fulde af undren over, hvorfor vi er her på kloden,« siger Synne Garff.Men kristendom i egentlig forstand egner sig overhovedet ikke til børn. Det mener tidligere sognepræst ved Skovshoved Kirke Johs. H. Christensen. Her er han på linje med Søren Kierkegaard, som i sit opgør med kirken og den institutionaliserede kristendom også problematiserede bestræbelserne på at fylde kristendom på børn. Af samme grund mente Kierkegaard også, at barnedåb og konfirmation var både latterlige og indholdsløse ritualer.»Dybest set er kristendommen ikke en religion for børn. Med mindre, du gør den moraliserende som islam. Børn kan ikke forstå Paulus. Men de kan godt forstå fortællingerne fra Det Gamle Testamente. Som netop også er moralske fortællinger,« siger Johs. H. Christensen.Det er da også de moralske fortællinger, som dominerer iDe Mindstes Bibel, som er målrettet de 3-6-årige. Her har Synne Garff samlet 50 højdepunkter fra Det Gamle Testamentes fortællinger om »Babelstårnet« og »Den brændende tornebusk« til Det Nye Testamentes beretninger om »De tre kloge konger« og »Fadervor og de kloge ord på bjerget«.Selvom Synne Garff medgiver, at eksempelvis Mosebøgernes alenlange slægtsbeskrivelser og Højsangens lidenskabelige poesi ikke egner sig til de mindste, så fremhæver hun samtidig vigtigheden af, at bibelformidling for børn også skal indeholde de voldsomme og svære fortællinger.»Hvis man kun fortæller om Jesus’ undere og portrætterer Guds søn som en smilende pædagog med en glad glorie om hovedet, bliver det banal putte-nutte-kristendom. Og børn er slet ikke så sarte, som vi bilder os selv og hinanden ind,« påpeger Synne Garff.IndoktrineringEn af de barske historier fra Det Gamle Testamente, hun har valgt at tage med, er fortællingen om Kain og Abel. Efter han har dræbt sin bror og er blevet mærket i panden af Gud, lyder det iDe Mindstes Bibelom Kain: »Alligevel var Kain ulykkelig. Han holdt sine hænder op for ansigtet og skammede sig. Men det var for sent. Abel var død. Kain måtte med det samme flygte bort fra de dejlige marker med det fede korn. Og langt væk fra sin mor og far.«»Netop historien om Kain og Abel var en af mine drenges yndlingsfortællinger. Den handler som bekendt om en af de grundfølelser, vi kæmper med hele livet, nemlig misundelse. Og det kan vi da ikke tidligt nok tage fat på at diskutere,« siger Synne Garff.Selv er hun vokset op i et hjem, hvor forældrene undgik ethvert forsøg på at formidle kristendom for at undgå indoktrinering. En holdning, der ikke alene var udbredt på den religionsfjendtlige venstrefløj i 1960’erne og 1970’erne, men som også prægede den grundtvigsk-tidehvervsk dominerede folkekirkekristendom i opgøret med den indremissionske fromhed. Ifølge Synne Garff er det imidlertid på høje tide at kaste tidligere tiders berøringsangst fra sig.»Det handler om at oplyse uden at missionere eller indoktrinere. For forholdet til kristendommen er og skal være et frivillighedsforhold. Man må tro, hvad man vil. Men man må jo også gerne vide noget om det, man afviser eller vælger at tro på,« siger Synne Garff.At de kristne grundfortællinger både kan og skal formidles til børn, er Johs. H. Christensen grundlæggende enig i. Også selvom der ifølge ham også den dag i dag er masser af klam fromhed i folkekirken forklædt som babysalmesang og spaghettigudstjenester.»Så længe man respekterer børnenes integritet og frihed, er de bibelske fortællinger glimrende for børn. Kristendommens radikalitet kan man så siden hen forsøge at begribe – hvis man tør,« siger Johs. H. Christensen.
