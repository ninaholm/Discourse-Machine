Den gode dokumentarfilm er manipuleret
Grænserne mellem dokumentarfilm og fiktion er så godt som forsvundet, men det gør ikke noget. Virkeligheden bliver nemlig mere sand, når den tilsættes virkemidler
Ruben Östlund: 'Play'.

Den svenske instruktør Ruben Östlund har været i Göteborg for at hyre byens hårdkogte drenge som hovedrolleindehavere i sin nye film,Play. Filmen, der får premiere i Danmark under CPH:DOX, baserer sig på mere end 40 kriminalsager begået på Göteborg-egnen mellem 2006 og 2008, og i Östlunds genindspilning sker det med en distinkt, observerende kameraføring, der minder om dokumentarfilmens æstetik. Men det er ikke en dokumentarfilm. Lige så lidt som det er en fiktionsfilm. Drengene er fra Göteborg. Men de spiller nogle andre end sig selv. Så hvad er det så? Spørger man professor i filmvidenskab ved Københavns Universitet Ib Bondebjerg, er det en bastard — og dem bliver der stadig flere af i moderne dokumentarfilm.»De centrale tendenser er større variation og større bredde. I æstetik såvel som genre,« siger Bondebjerg, der kalder udviklingen for et internationalt fænomen.Større netværkSer man på programmet for årets CPH:DOX-festival, tyder det da også på, at pilen peger den vej. For eksempel omdannes hardcore dokumentariske optagelser pludselig til syrede dansescener i Alma Har'elsBombay Beach. Og i Richard JobsonsThe Somnambulistsfremfører uddannede skuespillere autentiske vidneudsagn fra soldater, der døde i Irak-krigen.»Dokumentaren har mere end nogensinde før fået mulighed for at udfolde sig i kraft af den udvikling, som den mere uafhængige dokumentarfilmsektor har gennemlevet. Det betyder, at en festival som CPH:DOX kan bygge på et stadig større netværk af uafhængige producenter, fordi man ikke nødvendigvis skal passe ind i en særlig journalistisk kasse på en tv-station,« siger han.Ruben ÖstlundsPlayer et godt eksempel på denne nye dominerende type dokumentarfilm. Da den tidligere i år blev præsenteret på filmfestivalen i Cannes, blev den markedsført ogframetsom en fiktionsfilm, men genrekonflikten ser Tine Fischer, direktør for dokumentarfilmfestivalen CPH:DOX, der præsentererPlayi sin hovedkonkurrence, ikke noget problem i.»Man kan på flere måder retfærdiggøre at kalde den en dokumentarfilm. Først og fremmest er den baseret på ægte scener. Men derudover sker der reelle pskykologiske ting på skærmen, når disse børn bliver bedt om at agere over for hinanden i meget lange sekvenser. De er blevet tildelt nogle roller, men de har været nødt til at improvisere,« siger hun og kalder det en »ny og meget eksperimentel« slags dokumentarisme.»Det er interessant at se film og metoder, der adskiller sig fra den klassiske 'fluen på væggen'-dokumentar.«Sælger ikke udIfølge Ib Bondebjerg er der altid blevet manipuleret med virkeligheden i dokumentargenren. Han nævner året 1914, hvor man genindspilledeSlaget ved Somme. Og selv om tendensen er stigende i disse dage, er det udelukkende til gavn for mediet.»Virkemidlerne gør kun virkeligheden mere spændende. Vi ved, at en god fortællemåde, en god dramaturgi og en æstetisk visuel side alt andet lige forbedrer historien. Hvis ikke man redigerer og serverer virkeligheden, bliver den uinteressant,« siger han og peger på Janus Metz'Armadillo, som efter professorens mening kun blev en bedre film af, at Metz åbenlyst havde ladet sig inspirere af Hollywoods dramaturgi. Skildringen blev mere levende og rørende, men samtidig blev autenticiteten opretholdt, hævder Bondebjerg.»Nogle af de mest succesfulde danske dokumentarfilm de senere år har væretArmadillo, Anders Øster- gaardsGasolin'og et par af Jørgen Leths film. Jeg tror ikke, der er nogen, der vil sige, at filmene har mistet deres troværdighed eller autenticitet af, at man godt har kunnet mærke instruktørens hånd. Tværtimod. Det er nogle af de stærkest fortalte og mest signifikante virkelighedsskildringer, vi har i dag,« siger han og understreger, at det ikke er fair at påstå, at den moderne dokumentarfilm gør knæfald for underholdningsindustrien.Han anerkender dog, at dokumentarfilmen længe har været på vej væk fra sin oprindelige funktion som det virkelighedsskildrende og oplysende medie.»Det skete allerede midt i 60'erne, hvor tv-journalistikken overtog dokumentarens rolle,« siger professoren.Men Tine Fischer fra CPH:DOX er langtfra enig i, at den moderne dokumentarfilm har afgivet sin oplysende rolle til andre medier.»De seneste 10 år har genren oplevet en opblomstring efter tidligere at have levet en konservativ og ret puritansk tilværelse. Den tilførsel af energi, vi ser i dag, kommer kun genren til gode. Og det er fuldstændig uomgængeligt, at dokumentarfilmen — uanset hvilken retning, den bevæger sig i — har en forbindelse til virkeligheden. En forbindelse, der gør, at man som seer forpligtes, fordi den går direkte ind i noget, der sker eller er sket,« siger hun.»Denne virkelighedsrelation ændrer sig ikke, fordi udtrykket er lidt mere skævt.«
