Champagne, musik og din nabos kone
Hvis der er en ting, som stort set alle voksne gør i aften, så er det at indtage alkohol med bobler  de rigtige, endda en af dem med den ægte franske oprindelse. Hvad er det for en kropslig virkning, der gør champagnen så særlig  er det ikke bare myter og drømme?


 »Letsindets drik? Hvor mange tusind tegninger har vittighedstegnere ikke vist gennem årene af den ældre, hvidmoustachede gentleman og den henrivende unge uskyldighed, hvis uomgængelige forførelse og første skridt på syndens søde vej skulle fejres ved champagneproppens knald? Jamen, er det ikke også et af tilværelsens store øjeblikke? Er letsindet ikke atter fest og glæde?«
Denne lille tekstperle  et uddrag af Henning O'Strit Champagne  festens og det søde letsinds vin fra 1963  er Poul Pilgaard Johnsen lige faldet over. Han er tydeligvis begejstret over fundet. Skribenten fra Weekendavisen er nemlig en mand af ord og champagne. Faktisk aprecierer- som han siger  han den gyldne drik i en sådan grad, at han har skrevet utallige hyldester til dens smag og effekt.
Det er nemlig, mener Poul Pilgaard Johnsen, en rus, der adskiller sig fra alle andre.
»Det er den særlig lette og opstemte sindstilstand, som ikke ligner noget, man får fra nogen anden type alkohol. Champagne giver et særligt pift, som ikke kan opnås, selv om man drikker den samme mængde alkohol ved f.eks. et glas vin eller en øl,« siger Poul Pilgård Johansen.
»Man kan føle sig virkelig glad i låget af blot et enkelt glas. Det kender alle. Dronning Ingrid udtalte engang: Man jo bliver så glad af et glas champagne,« fortæller Poul Pilgaard Johnsen med et grin, som om diskussionen om drikkens magiske effekt, med det eksempel så skulle være lukket.
Han kan nemt referere den gængse teori om, hvorfor det er sådan  at boblerne i champagnen transporterer alkoholen hurtigere fra slimhinderne i mavesækken via blodet til hjernen. Poul Pilgaard Johnsen tror nu ikke på det. For det første viser en række forsøg, hvor man har målt alkoholens vandring i testpersonenes blod, at det ikke hænger sådan sammen, fortæller han.
»Og var det tilfældet, burde man jo også kunne opnå den samme effekt ved at bunde to glas hvidvin meget hurtigt. Det er jo ikke tilfældet,« fastslår Poul Pilgaard Johnsen.
Forskningen
Og der er forsket en del i champagnens kropslige effekter. Blandt andet mente et fransk studium fra 2009 at kunne konkludere, at det faktisk ikke engang er alkoholen der gør, at vi føler os gladere efter blot et par glas champagne. Det er boblerne, der frigiver en række kemikalier, som gør hvert eneste glas til en opløftende sanseoplevelse, mente professor Gérard Liger-Belair fra universitetet i champagnebyen Reims i Frankrig at kunne konstatere.
»Når champagne hældes op i et glas, brister boblerne og udsender en skare af bittesmå dråber over overfladen, som bliver til en forfriskende spraydåse«, hedder det blandt andet.
Poul Pilgaard Johnsen vil ikke forholde sig til forskningen. Men hans egne erfaringer siger ham, at det her handler om langt mere end bobler.
»Der bliver jo produceret ganske fremragende mousserende vine udfra den samme metode andre steder i Frankrig, f.eks. cremant, og i stigende grad også i Italien, men jeg har aldrig oplevet den samme virkning fra dem
 Men hvad handler det så om?
»Jeg aner det faktisk ikke.«
Myten om boblerne
Men der findes nok ikke et produkt, der er omgærdet af flere myter og drømme. Og næppe et produkt, som dem, der tjener på det, har evnet at udnytte dets narrative styrker. Selv en skabelsesmyte af de helt særlige har champagnen.
»Kom hurtigt, brødre, jeg drikker stjerner!,« skulle den franske munk Dom Pérignon, der levede 1638-1715, havde sagt, da han opfandt metoden til at lave bobler.
I dag er de fleste dog enige om, at det er en ligeså stor løgn som forsikringer på en fuld mands tunge og en af verden største PR-genialiteter, da citatet først optræder i en trykt reklame fra slutningen af 1800-tallet. Men myten, stjernen og navnet på en af de mest eksklusive flasker i klubben var grundlagt, og siden er der fulgt utallige.
Vil det tage noget af magien fra champagne-elskeren, hvis der var en placebo-effekt? Er det ikke lige så smukt, hvis det er den historie og de myter, der knytter sig til champagnen, der gør det til en så stor oplevelse?
»Jo, det ville det måske, men det er bare ikke sådan, det er. Jeg har været til mange blindsmagninger, hvor jeg har fået serveret fremragende mousserende vine fra andre steder, og jeg har aldrig med dem oplevet det dér pift. Der er noget i de dér kalkholdige skråninger i Champagne-regionen. Sådan er det,« fastslår Poul Pilgaard Johnsen.
Hånden på låret
Man kommer altså ikke langt hos champagne-elskeren med tesen om, at champagne primært er i kraft af det spind af myter og drømme, som den er hyldet ind i  og gennem sin eksklusivitet. Hvad med en kritisk reklamemand? Frederik Prejsler fra reklamebureauet Mench må da kunne gribe de boblende dråber fra en strikt PR-vinkel uden sentimentalitet og sanselighed.
 Har champagnen ikke langt overvejende sin værdi i kraft af sin eksklusivitet?
»Jeg tror egentlig ikke, at champagne kun er i kraft i sin eksklusivitet. Jeg tror faktisk snarere, at eksklusiviteten skyldes alt det, champagne nu engang er. Champagne har en fortælling  munken, rotationen af flaskerne i kældrene og alt det der. Og sin fysiologiske virkning. Den umiddelbare opstemthed. Og så har champagne en alment anerkendt pris, der er en nedre bundgrænse for prisen på selv den dårligste ægte champagne,« siger Frederik Prejsler og slutter:
»Og hånden på låret  et glas champagne lyder nu engang mere sexet end et tørt glas hvidvin.«
Tættest på sengen
Og apropos sex. Ingen champagne uden sex. Eller, den kan jo smutte, men som det indledede citat fra Henning OStrit beskriver, er champagnen altid blevet tæt forbundet med flirt og erotik. Og et greb i posen af kloge ting sagt om den mousserende kongedrik åbenbarer da også en del perler som f.eks. lord Byrons opskrift på en god aften: »Champagne, musik og din nabos kone«.
Eller dette scoretrick fra Madame de Pompadour, førsteelskerinde til Louis XV: »Champagne er den eneste drik, der efterlader en kvinde smukkere.«
Hvorfor champagne og erotik er så nært forbundet, har der været mange gode bud på  nogle franske forskere i 2007 mente endda at kunne påvise, at drikken indeholder duftstoffer, der minder om kvindens feromoner. Og lige netop fra Poul Pilgaard Johnsen kunne man forvente en længere hyldest til netop denne kropslige effekt af champagnen. Det får man ikke.
»Den opstemthed man får med champagne, kan selvfølgelig også give løft til erotikken, men jeg oplever den egentlig ikke som mere virkningsfuldt afrodisium end andre alkoholdrikke,« siger Poul Pilgård, der mener, at den erotiske forbindelse i højere grad skyldes den kontekst, som champagnen historisk er indgået i.
»Det har altid optrådt ved glædelige begivenheder, til baller og banketter, hvor der i forvejen var erotiske forventninger og hvor flirten  Champagne eller ej  allerede var i luften.«
Han tilføjer dog efter lidt tænketid: »Der er dog det faktum, at champagne er den eneste sprut, man kan drikke om morgenen. Der er vel ikke mange, der har lyst til et glas rødvin eller en bajer, når de lige er vågnet, men champagne smager utrolig dejligt om morgenen. I den forstand er det jo nok den drik, der står sengen nærmest«.
Kreativt stof?
Så måske champagnen går i trussen, men er champagnen også et tænksomt, eller endda kreativt stof? På stående fod kan man komme i tanke om en hel del romaner skrevet på whisky, men ikke mange opstået af champagne. Poul Pilgaard Johnsen må vide det.
»Nej, jeg skriver ikke på champagnen, og selv om historien byder på mange forfattere, der var store brugere, er der ikke mange historier om værker skrevet på den,« siger Poul Pilgård og tænker lidt.
»Måske handler det igen om denne særlige opstemthed. Whisky har jo en hærgende og dyb rus, det er den slags, man drikker sig ned på og i sidste ende ihjel på, hvorimod man aldrig har hørt om nogen, der har drukket sig til døde i champagne. Der er jo ikke meget rædsel og nød, og længsel efter hærværk og pludselig død over champagne.«
Eksklusiviteten
Sex og store ånder. Over alt hænger champagnens eksklusiv. Det er jo en gammel historie, at luksusvarer udspringer fra eliten i et omfang, hvor efterspørgsel overgår udbuddet og finder vej ned ad den økonomiske rangstige gennem masseproduktion og stigende reallønninger.
Men champagnens udbredelseshistorie er alligevel noget særligt: Den fik sin udbredelse i Europa gennem gaver fra det franske hof til deres medkongelige. Men når eksklusiviteten er så vigtig for produktet, udhules den så ikke, når vi alle sammen har råd til den? Og hvis den forbindes så tæt med klasse og format, holder vi, der aspirerer efter at få den på den særlige europæiske måde, så ikke op med at ønske den, når vi ser nyrige russere mæske sig i den? Kan champagne ikke blive for vulgært?
Ikke ifølge Poul Pilgaard Johnsen. Så udvikles der nemlig bare nye trends.
»Det blev meget markant, da de amerikanske rappere fik stor succes og de penge, der fulgte med. Så optrådte der jo en flaske Dom Perignon i hver video, og de købte magnumflasker til ufatteligt mange penge på natklubberne. Men samtidig fik en række nye små champagne-producenter vind i sejlene,« fortæller Poul Pilgaard Johnsen.
Og de tilbød noget nyt til de kritiske europæiske livstils-feinschmeckere: Autenticitet og historie.
»Det er en megatrend, at små uafhængige producenter, der måske tidligere ville sælge til de store huse, der så ville hælde det sammen og sælge under deres brand, nu sælger direkte. Så får vi gode champagner, som vi ved, hvor kommer fra og også den der jord-til-bord-følelse,« fortæller Poul Pilgaard Johnsen og tilføjer:
»Og så er det jo sådan set ligegyldigt, om P. Diddy samtidig smider om sig med 50 flasker Cristal«.
Når som helst
Om det er netop denne forbundethed til det festlige lag, som har givet champagne sin særlige aura, vides ikke. Men at de fleste af os kun indtager den, når der er noget stort på dagsordnen understreger alle statistikker.
I hvert fald findes der ikke en lige så sæsonbetonet vare i de danske butikker. Men ikke alle har det sådan. Det nok mest berømte citat om hverdagschampagnedrikkeri stammer fra en kvinde, der havde usædvanligt gode optankningsmuligheder, nemlig Lily Bollinger, arving til det berømte champagnehus Bollinger: »Jeg drikker champagne, når jeg er lykkelig. Jeg drikker den også, når jeg er ked af det. Nogle gange drikker jeg den, når jeg er alene; og når jeg er sammen med andre, betragter jeg den som helt nødvendig. Jeg nipper til den, når jeg ikke er sulten, og drikker den, når jeg er. Ellers rører jeg den aldrig  undtagen når jeg er tørstig.«
Og andre store ånder har taget den lidt videre, som Oscar Wilde, der lettere arrogant udtalte: »Kun de fantasiløse kan ikke finde en anledning til at drikke champagne«.
Den britiske dramatiker Noel Coward, der gav det et humoristisk twist med sin: »Hvorfor jeg drikker champagne til morgenmad? Gør alle ikke det?«.
Og ikke mindst den russiske forfatter Anton Tjekhov, der med vanlig melankoli på sit dødsleje angiveligt skulle have udbrudt: »Jeg dør. Jeg har ikke drukket champagne i lang tid.«
Poul Pilgaard Johnsen kan også finde enhver lejlighed til at drikke champagne.
»Jeg tror, at jeg drikker det ligesom så mange andre tager et glas vin eller to om aftenen,« siger han og tilføjer:
»Jeg har nogle gange overvejet, om det er problematisk at gøre hverdagen til fest. Måske mest for festen.«


