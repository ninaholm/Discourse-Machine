Tørklædet som tjekket hybrid
Designskolestuderende Yasamin Zafar vil bygge bro mellem unge muslimer og ikke-muslimer med en hybrid mellem de muslimske og de trendy tørklæder
Ifølge designskolestuderende Yasamin Zafar har mønstrene på hendes hybridtørklæder meget tilfælles med traditionel islamisk kunst.


 Da 18-årige Huda Falah havde vundet Miss Tørklæde 2008, forklarede hun, at hun havde meldt sig til konkurrencen, fordi der eksisterer en mur mellem muslimske unge og andre unge i Danmark. Og den mur ville hun gerne være med til at bryde ned.
Yasamin Zafar, der studerer på Danmarks Designskole, har også sat sig for at bryde muren ned mellem danske muslimer og ikke-muslimer. Og ligesom Huda Falah ser hun tørklædemoden som et af de steder, hvor nedrivningsarbejdet kan begynde. 
"Mine to inspirationskilder var på den ene side den traditionelt tildækkede kvinde og på den anden side den trendy bybo. Og jeg ville så forsøge at skabe et udtryk, der sammensmelter de to yderpunkter," siger Yasamin og fortsætter:
"Jeg ved godt, at mit projekt næppe kommer til at ændre verden. Men idealet er, at der kunne finde en tilnærmelse sted. Både muslimer og ikke-muslimer kunne gå med mine design, og på den måde kunne tørklædet blive afmystificeret, og afstanden mellem de to grupper gjort mindre. For hvis tørklædet på hovedet bliver noget, som er gængs, så synes man måske pludselig ikke, den mørke kvinde, der har det på, er så fremmed."
Kvinden bag sløret
25-årige Yasamin er født i Iran og kom til Danmark, da hun var fire år gammel. Når hun har været tilbage på besøg i Iran, har det været nødvendigt at dække sig til, men normalt går hun aldrig med tørklæde.
"Hvis jeg skulle dække mig til herhjemme, ville jeg føle, at jeg mistede noget af min identitet, fordi det står i så skarp kontrast til vores vestlige livsstil," siger Yasamin, der er meget opmærksom på, at hun også selv er påvirket af den symbolværdi, de '30 gram tekstil' har fået i den danske debat:
"Vi tolker tørklædet som et symbol på, at kvinden, der bærer det, underkaster sig manden. Og det tolererer vi ikke i et land, hvor ligestillingen står så stærkt. Når jeg selv ser en muslimsk kvinde på gaden med tørklæde på, sætter jeg hende - meget mod min egen vilje - i bås med det samme. Jeg tænker, at hun lever på en måde, der ligger meget langt fra den måde, jeg lever på. Men i virkeligheden bor vi jo dør om dør, og vi får mange af de samme input. Så spørgsmålet er vel, hvor forskellige vi egentlig er."
"Jeg synes selvfølgelig, det er problematisk, når små piger skal gå med tørklæde. Men jeg mener også, at når man når en alder, hvor man selv er i stand til at træffe et valg, så er der ingen andre, der har ret til at forbyde en at gå med tørklæde".
Nyfortolkning
Som udgangspunkt valgte Yasamin at bruge nogle traditionelle muslimske varianter af tørklædet. Blandt andet den såkaldte chador, der består af ét stort stykke firkantet stof, som bliver foldet og fastholdt i sin form omkring kroppen af en snor.
"Jeg ville ikke bare lave et stykke hovedbeklædning, som jeg syntes var pænt, men nyfortolke de traditionelle, eksisterende former. Selv om det betød, at mange gode ideer ikke kunne blive til noget," forklarer den vordende designer. For at peppe tørklæderne op og tilføre dem noget trendiness, valgte hun at udsmykke tekstilerne med nogle farverige mønstre, der afviger markant fra det traditionelle ensfarvede slør. På den ene side er sådanne mønstre meget brugt i de tørklæder, som smarte unge går med om halsen. Og på den anden side mener Yasamin også, at de peger tilbage imod islamisk kunst, hvor ornamentering er et gennemgående æstetisk træk.
Men også formerne legede Yasamin med. Nogle af sine tørklæder udstyrede hun med lommer, og hun gav dem en form, så de også kan bruges til bare at have om halsen. Andre designede hun sådan, at de fik karakter af hætte-trøjer, men med vendbare hætter, der har en farverig inderside og en ensfarvet yderside - eller omvendt, hvis man vender hætten.
"På den måde er det op til bæreren, hvor tildækket hun vil være, og hvor farverig og mønstret hun har lyst til at se ud. Det giver mulighed for, at hun med tiden kan udvikle sit forhold til tildækning i den ene eller den anden retning. Og den løsning underbygger også min indstilling til debatten. For jeg synes jo, at kvinder er frie individer, der skal have lov at gå klædt, som de selv helst vil," erklærer Yasamin med fast stemme.


