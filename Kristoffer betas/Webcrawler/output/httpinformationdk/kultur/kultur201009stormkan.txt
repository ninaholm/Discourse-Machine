En storm, kansleren ikke har brug for detaljer om
Det er årtiets mest omtalte politiske bog i Tyskland, men Angela Merkel har ikke læst de kontroversielle teser, der får hundredetusinder af tyskere til at valfarte til boghandlerne. Der er tale om en fundamental krise i den politiske klasse
Sarrazin har ret! Et banner på en motorvejsbro ved den sydtyske by Offenburg udtrykker, hvad målinger allerede har vist: at Thilo Sarrazins begtragtninger om race, religion og immigration har en bred folkelig klangbund.


 Der er tale om en af de mest debatterede politiske bøger i nyere tysk historie. Og der er tale om en bog, der har sat debatsiderne i brand og kostet folkepartierne dyrt i udmeldelser. Og ikke mindst har den kostet forfatteren hanst job som bestyrelsesmedlem i den tyske centralbank. Der er med andre ord tale om en noget bemærkelsesværdig bog.
Men Angela Merkel gider ikke gøre sig den umage at læse Deutschland schafft sich ab (Tyskland afskaffer sig selv, red.) af den tidligere socialdemokratiske finansminister i Berlin Thilo Sarrazin. Hun kan nøjes med de par kapitler, som har været optrykt i aviser og magasiner, fortæller hun i et interview til avisen Frankfurter Allgemeine Zeitung:
»De fortrykte uddrag er en fuldkommen fyldestgørende og sigende sammenfatning af argumentets tese, kerne og intention.«
Et demokratisk problem
Merkel har først og fremmest kommenteret Sarrazin-affæren via sin talsmand, der har kommunikeret i spage vendinger. »Jeg har ikke blandet mig, fordi jeg er overbevist om, at kernen i hans udsagn ikke gør det nemmere, men sværere at benævne  og hvad vigtigere er: at tage fat på  de ubestridelige integrationsproblemer«, siger hun til Frankfurter Allgemeine Zeitung.
Ifølge den indflydelsesrige kommentator Frank Schirrmacher udgør kanslerens ligegyldighed, og især den manglende læselyst, imidlertid et demokratisk problem.
»Naturligvis kan enhver sige, at han ikke har læst en bog. Men når han samtidig gør det fra den magtfuldes position og supplerer dommen med en straf, drejer det sig om en skandale og om et paradeeksempel på, at politikere i stadig ringere grad er i stand til at adskille magt og mening. Hvis kansleren er af den overbevisning, at Sarrazins bog er så farlig, at han ikke længere er tålelig som person, bør hun så ikke vide, hvad det er, der diskuteres af millioner af mennesker i Tyskland,« skriver Schirrmacher i en kommentar i Frankfurter Allgemeine Zeitung og tilføjer, at Merkels mangel på interesse er endnu et udtryk for »en fundamental krise, som den politiske klasse uden tvivl befinder sig i«.
At der er tale om en kløft mellem den etablerede politiks undsigelse af Sarrazin og den brede befolknings omfavnelse af ham er tydeligt. På godt tre uger har 650.000 tyske bogkøbere til de fleste etablerede politikeres bestyrtelse gjort den islamkritiske bog til en bestseller. Udgivelsen af Deutschland schafft sich ab har fået avisernes debatspalter til at flyde over af læserbreve og sympatitilkendegivelser til fordel for Thilo Sarrazin, der i samme omfang er blevet udstødt og undsagt af de bedre kredse, sin partiledelse, den politiske klasse og den liberale intelligentsia, der frygter for, at opbakningen til de kontroversielle teser med tiden vil føre til dannelsen af et højrepopulistisk parti.
Noget tyder således på, at låget en gang for alle er sprunget af den tyske debat om muslimsk indvandring, der sammenlignet med nabolandene Frankrig, Holland og Danmark hidtil har været ført i et begrænset omfang. Og når så mange tyskere for en sjælden gangs skyld lader sig engagere i politisk debat, er der noget bizart ved, at den etablerede politiske klasse lider af en kombination af berøringsangst og manglende læselyst. Af samme grund deler den konservative Spiegel-journalist Jan Fleischauer sin kollega Frank Schirrmachers vurdering af Merkels fejhed, hvis årsag han lokaliserer i en opportun moralisme.
»Angela Merkel er kendt for sin tålmodige venten, men når det så gælder politisk korrekte fremstød, kan det ikke gå hurtigt nok for hende at tækkes samfundet formodede midte«, skriver Fleischauer på sin blog Unter Linken.
Som bissende kvæg
Selv om Sarrazins raceteorier støder på modstand over en bred kam i den tyske elite, er flere stemmer efter det første par ugers forargelser begyndt at lufte en spirende utilfredshed med det offentlige pres, der har ført til Sarrazins tilbagetræden som bestyrelsesmedlem i centralbanken. Ikke blot kansleren og centralbankchefen, men også forbundspræsidenten, Christian Wulff, der fra sit ellers angiveligt neutrale embede var hurtig til at fordømme Sarrazin, løber »som bissende kvæg« efter de bedre kredses toneangivende meninger, hævder Frank Schirrmacher, og den slags sømmer sig ikke for sig for ledere i et moderne demokrati og erhvervsliv.
I sidste ende risikerer politikernes moralistiske automatreaktioner at munde ud i utilstedelige overgreb mod ytringsfriheden.
»De farligste bøger er dem, som ingen kender, men som alle har en mening om. Denne erfaring prægede grundloven. Den frie meningsudveksling, kan man læse hos vores grundlovs mødre og fædre, er ingenting værd uden pligt og frihed til dannelse. Man bør lade sig informere, før man afsiger en dom. Man bør ikke blot lade sig undervise, men selv gå til kilderne, i særlig i grad i de tilfælde, hvor det handler om ytringsfrihed«, skriver Schirrmacher.
Ifølge Schirrmacher og en række andre kritikere har den tyske centralbank ladet sig påvirke uforholdsmæssigt af den offentlige holdning hos navngivne politikere som forbundspræsident Christian Wulff og Angela Merkel. Dermed har politikerne truet Sarrazins ytringsfrihed. I Frankfurter Allgemeine afviser Merkel imidlertid, at centralbankens beslutning om at skille sig af med Sarrazin afspejler en indskrænkelse af zonen for tilladte ytringer i det offentlige rum. »Det handler lige præcis ikke om en trussel mod ytringsfriheden, men om vurdering af en sammenhæng med offentlig-retlige funktioner, og det er en vurdering, som jeg selvfølgelig ikke foretager, men som forbundsbanken foretager uafhængigt.«
Teknokratisk mareridt
Det er ikke kun centralbanken, der har fået nok af Sarrazins grovkornede teser om Tysklands muslimske medborgere. På trods af en ikke uvæsentlig portion sympati for hans synspunkter blandt menige partimedlemmer er Sarrazin på vej ud af socialdemokratiet. Efter bogens udgivelse har partiledelsen indledt en eksklusionsproces mod den tidligere så respekterede finansminister i Berlin.
I en stort opslået kommentar i ugeavisen Die Zeit forklarer den socialdemokratiske formand Sigmar Gabriel, hvorfor partiet ikke længere kan tolerere Sarrazin som medlem:
»Hans bog er hverken mere eller mindre end et retfærdiggørelsesskrift for en politik, der skelner mellem det (socioøkonomisk) værdifulde og det mindre værdifulde liv. Han griber i den anledning tilbage til befolkningspolitiske teser, som i slutningen af det 19. århundrede og i første halvdel af det 20. århundrede udgjorde grundlaget for de skrækkeligste vildfarelser begået af politiske bevægelser.«
SPD-formanden går i rette med de lighedsundergravende tanker fra sit medlem, der med udgangspunkt i pseudovidenskabelig socialeugenik ønsker at regulere underklassens og indvandrernes fødselsrater ved statslig intervention i form af økonomisk pisk og gulerod. »Og definitionen af den gruppe eller klasse, der skal belønnes, er efter Sarrazins opfattelse politikernes opgave. Hvilket vanvid! Senest nu står det klart: Thilo Sarrazin fører ikke en integrations-, men en selektionsdebat«, skriver Gabriel, der karakteriserer Sarrazin som forløberen for en ny tysk hadprædikant i en teknokratisk mareridtsvision.
I et svar i Frankfurter Allgemeine Zeitung går Sarrazin imidlertid til modangreb på sin partiformand, som han beskylder for alvorlige læsevanskeligheder og for at bringe citater uden for sammenhæng på en måde, der forfalsker bogens budskab.
»At ville stigmatisere mig politisk med henvisning til, at jeg er eugeniker og ved at anklage mig for at forberede grunden for en hadprædikant i mit eget folk er utilladeligt og æreskrænkende«, svarer Sarrazin, der ellers ikke selv er bleg for udsagn uden omsvøb. Samtidig opfordrer han sin partiformand og sit parti til at imødegå globaliseringens udfordringer uden selvpåførte tabuer:
»Den, der i dag reflekterer over fremtiden og derved også berører spørgsmål om intelligens, genetik og evolutionsbiologi, bør ikke pr. refleksion beskyldes for at ville diskriminere mennesker eller at ville indskrænke deres rettigheder, friheder og værdighed. Forsøget på at forbyde demografiske og befolkningspolitiske spørgsmål fra den politiske diskurs fører ikke videre. Det tyske socialdemokrati bør ikke afskære sig fra disse spørgsmål.«


