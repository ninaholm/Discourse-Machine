Kulturoverblik



 Prisuddeling
Rune Lykkeberg får Brandes-prisen
Georg Brandes-prisen for 2009 går til Rune Lykkeberg for bogen Kampen om sandhederne - om det kulturelle borgerskabs storhed og fald.
Et prisudvalg bestående af Lars Handesten, Peter Stein Larsen og Jon Helt Haarder har peget på årets prisvinder. Prisen er i år sat op til 60.000 kr., og samtidig har bestyrelsen for Litteraturkritikernes Lav, der er en sammenslutning af danske litteraturkritikere og anmeldere, nomineret tre spidskandidater til Kritikerprisen for 2008: 
Lars Frost for romanen Ubevidst rødgang, Klaus Høeck for digtsamlingen Palimpsest og Ursula Andkjær Olsen for digtsamlingen Havet er en scene. 
Vinderen findes efter afstemning hos medlemmerne af lavet. Kritikerprisen er ligeledes på 60.000 kr. 
Folkeskolen
Skoler siger nej til kirkens invitationer 
Storbyskoler lukker døren for folkekirkens særlige tilbud om undervisning af de helt små børn. 
Skolerne vil nemlig ikke længere være med til at uddele folkekirkens invitationer til den forberedende minikonfirmandundervisningen af elever i 3. og 4. klasse, oplyser Folkekirkens Infocenter i København til Kristeligt Dagblad. På Ny Hollænderskolen på Frederiksberg i København er invitationerne ikke længere velkommen. Skolebestyrelsesformand Anne Liisbjerg fortæller, at man ikke ønsker, at folkeskolen bliver forkyndende, hvis den indgår i sådan et samarbejde med kirken. 
"I vores område er mange af forældrene og børnene ikke medlemmer af folkekirken. Der skal man som skole ikke opfordre dem til at blive medlem, da det må være op til den enkelte familie. Folkeskolen og folkekirken er to forskellige institutioner," siger hun. 
