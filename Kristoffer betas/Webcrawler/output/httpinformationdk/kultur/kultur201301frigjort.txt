Frigjort tv



 Tv-mediet er ikke dødt, men det er under hastig forandring. Det fastslår flere medieforskere i denne uges udgave af FILM & FJERNSYN. Det betyder, at selv om danske tv-seere i gennemsnit ser mere tv i dag end for 10 eller 20 år siden, så bestemmer de i højere og højere grad selv, hvad de vil se, hvornår de vil se det, og hvor de vil se det.
Der er enkelte begivenheder, som stadigvæk trækker millioner af seere hen foran tv-skærmen på samme tid og samme kanal, og som er med til at skabe en form for national samhørighed: Håndbold- og fodboldmesterskaber, Melodi Grand Prix, X Factor, folketingsvalg og danske dramaserier. Og på grund af sladderblade, tabloidpresse, internetmedier og sociale medier synes den slags fællesoplevelser at fylde mere i offentligheden i dag end for bare 10-15 år siden.
Men der bliver ikke ligefrem flere af de begivenheder, efterhånden som tv-mediet bliver mere og mere fragmenteret og differentieret, både i form af specialiserede tv-kanaler (TV2 Zulu og Charlie, DR3, Kanal 4) og takket være nye fænomener som streaming- og VoD-tjenesterne Netflix, YouBio og HBO Nordic.
Tv er ikke længere kun synonymt med det, der kommer ud gennem et tv-apparat og er bestemt af tv-kanalernes programlæggere, det såkaldte flow-tv; tv er blevet et meget mere mangfoldigt og vildtvoksende begreb, som dækker over forskellige former for levende billeder, der kan opleves på et utal af måder. Ja, måske burde det slet ikke hedde tv længere. Tv-oplevelsen er i hvert fald i vid udstrækning blevet sat fri, og vi er blevet vores egne programlæggere, som selv skal finde ud af aktivt at sammensætte vores eget tv i stedet for passivt at smide os i sofaen med en fjernbetjening og surfe løs på de tv-kanaler, vi har til rådighed.
Det betyder desuden, at tv-stationerne skal til at tænke anderledes, hvis de vil holde fast i os og især i de yngre tv-seere, som udnytter friheden og de teknologiske muligheder fuldt ud og ikke gider se ’almindeligt’ tv længere. Og måske resulterer det i sidste ende ligefrem i nye måder at tænke og lave og programlægge tv på, hvilket sammen med den frigjorte tv-oplevelse kun vil komme alle seere til gode.
 

