Teater X kan ikke være sikker på at få Kanonhallen
Slaget om den eftertragtede scene på Østerbro er slet ikke afgjort endnu. Lejemålet er endnu ikke opsagt, og alle vil kunne byde ind på scenen, når lejemålet udbydes. Mange mindre teatergrupper er interesserede i lejemålet
Mammutteatret har tit brugt Kanonhallen til sine forestillinger - her -Fobiskolen- tidligere i år. Tina Gylling Mortensen fra Mammutteatret gætter på, at et sted mellem 10 og 20 teatergrupper uden fast spillested har brug for Kanonhallen. Mammutteatret har selv planlagt to forestillinger på Østerbro næste år.


 I sidste uge kom det frem, at Teater X skulle overtage den eftertragtede københavnske scene Kanonhallen. Det skulle ske, når Kaleidoskop lukker, og Københavns Kommune trækker støttekronerne tilbage. 
Men nu viser det sig, at det slet ikke er givet, at Teater X kan overtage Kanonhallen. Sagen er nemlig, at kommunen kun bestemmer over Kanonhallen, så længe den er lejer af stedet. Det har den været hidtil, hvor det kommunalt støttede Kaleidoskop har haft scenen. Teater X er derimod et statsstøttet teater, og Københavns kommune skal derfor ikke betale huslejen, hvis Teater X overtager. Men ifølge et referat af Kultur- og Fritidsudvalgets åbne dagsorden fra den 4. december 2008 har kommunen ikke taget en beslutning endnu. 
Når kommunen opsiger sit lejemål af Kanonhallen, er det i virkeligheden ikke op til kommunen at beslutte, hvem der skal overtage. Det bestemmer ejeren, som er Pædagogernes Pensionskasse, PBU. Som sagen står nu, er lejemålet ikke opsagt officielt. Uofficielt er en nærliggende konklusion dog den, at når det kommunalt støttede teater Kaleidoskop lukker, opsiges lejen af teatrets lokaler også. Mange frygter, at det kommer til at betyde, at de mindre teatre ikke længere kan leje sig ind i de eftertragtede rammer på Kaleidoskops scene, K2, i Kanonhallen på Østerbro. 
Spillere uden spillested
Tina Gylling Mortensen fra Mammutteatret står med to store forestillinger, som tea-tret skulle have opført i Kanonhallen næste år. Hvis der i fremtiden ikke er mulighed for at låne Kanonhallen, vil det ifølge hende ramme mange andre teatre, der som Mammutteatret ikke har et fast spillested. Ifølge hende er Kanonhallen så eftertragtet en scene, at der i forvejen ikke er plads til alle de grupper, der gerne vil benytte den:
"Vi har tit måttet søge ud, fordi der ikke har været plads. Det oplever man hvert eneste år. Så til trods for at der er så mange forestillinger i Kanonhallen, er der altid brug for mere plads - mere end Kanonhallen har kapacitet til."
Ifølge Tina Gylling Mortensen er mange andre teatre interesserede i at få lejemålet på den store scene på Østerbro. Hun gætter på, at et sted mellem 10 og 20 teatergrupper uden fast spillested har brug for Kanonhallen, og påpeger, at alene Mammut-teatrets to forestillinger vil involvere cirka 60 menneskers arbejde. Arbejde, som afhænger af scenen i Kanonhallen. 
Ingen ny kontrakt endnu
Efter en opringning til Dan-Ejendomme, som administrerer lejemålene for ejeren af Kanonhallen, viser det sig, at der endnu ikke foreligger en kontrakt på et nyt lejemål for Kanonhallen. Det er altså stadig kommunen, der har lejemålet, hvilket også fremgår af den åbne dagsorden fra den 4. december 2008. 
Under Kultur- og Fritidsudvalgets beslutning af samme dato fremgår det nemlig, at man besluttede at udsætte indstillingens fjerde punkt, hvor udvalget indstillede, at såfremt Kaleidoskop opsiger lejemålet, udtræder Københavns Kommune af lejekontrakten med PBU Bolig A/S. Beslutningen er altså stadig ikke taget endeligt. Enhver kan derfor i princippet ansøge om at overtage erhvervs-lejemålet, når og hvis kommunen opsiger det som følge af lukningen af Kaleidoskop.
Ingen særinteresser
Kanonhallen er ejet af pædagogernes pensionskasse PBU, som tidligere har lejet lokalerne ud til kommunen. Leif Brask-Rasmussen, der er administrerende direktør for PBU, forklarer, at PBU ikke har særinteresser i at leje ud til bestemte lejere, og at den praktiske administration af erhvervslejemålet går gennem Dan-Ejendomme. For PBU som pensionskasse handler det om at varetage medlemmernes interesser: 
"Hos os er det kold udlejning, og det er klart, vi forsøger at udleje på de vilkår, der er bedst mulige."
Leif Brask-Rasmussen kan ikke sige, hvem PBU ligger i forhandlinger med om overtagelse af lejemålet for Kanonhallen, men han medgiver dog, at der er forhandlinger om lokaliteterne:
"Vi er bare ude på at leje det ud, så vi er ikke forlovede med nogen. Når jeg skal sige noget officielt, kan jeg ikke fortælle, hvor vi er i forhandlingerne. Vores holdning vil være, at vi gerne vil have den mest fordelagtige aftale, både for området herude, men også for huslejen."
På spørgsmålet om det så betyder, at der er er lukket for andre bejlere til lejemålet, siger Leif Brask-Rasmussen:
"De kan jo prøve at ringe og spørge. Det synes jeg, de skulle tage at gøre."
Da det både er fortroligt, hvem der sidder i forhandlinger, og hvilket beløb, de sidder i forhandlinger om, er det ikke til at sige, hvor mange penge de frie teatergrupper skal skillinge sammen for at kunne lave et decideret kanonkup.


