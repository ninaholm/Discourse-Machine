Litterære tatoveringer hitter
Mange finder inspiration i litteraturen, når de vælger at lade sig tatovere. De smykker sig med sangtekster, digte og kortere romanuddrag. Litterære tatoveringer opleves som originale og personlige, lyder en forklaring
Ida-Elisabeth Larsen har fået tatoveret et Inger Christensen-digt om sorg på sin underarm. Hun har to almindelige figurative tatoveringer, men kan bedst forholde sig til den litterære.


 Nålen arbejder på højtryk hos Mjølner Tatovering i Mejlgade i Århus. Her har Jørgen Kristiansen i snart en menneskealder udstyret sine kunder med billeder og symboler i blivende blæk. Og nu har endnu en motivkreds fundet vej til ordrebogen.
»Litterære tatoveringer er et stigende fænomen både herhjemme og internationalt,« siger Jørgen Kristiansen:
»Folk har altid fået lavet korte slogans og paroler, men det nye er, at vi inden for de sidste fem år også er begyndt at lave større uddrag fra digte, romaner og sange.«
Ida-Elisabeth Larsen, en 27-årig danser fra København, er en af dem, der har fået poesiens blæk ind under huden, nærmere bestemt den del af huden, som sidder på indersiden af venstre underarm. Her fik hun i november sidste år tatoveret et længere, sammenhængende uddrag fra Inger Christensens digtsamling Det.
»Jeg synes, det er et smukt digt, som tiltaler mig meget. Sorg er jo en meget abstrakt ting. Men Inger Christensen billedliggør sorgen ved at beskrive den med kropsdele, og det synes jeg er utrolig smukt og elegant og meget poetisk,« siger hun.
Skal relatere til det
Foruden sin Inger Christensen-tatovering bærer Ida-Elisabeth Larsen rundt på to ikke-litterære tatoveringer.
»Men af en eller anden grund er der større opmærksomhed omkring den her: 'Hvad er det, der står på din arm? Hvad betyder den? Hvorfor har du fået den lavet?' Folk føler sig inviteret til at spørge,« siger hun.
Mads Kjeldgaard, en 22-årig journaliststuderende fra København, har også fået mange spørgsmål til sin tatovering, siden han i juni sidste år, som en hyldest til Charles Bukowskis digt »Bluebird«, fik tatoveret en blå fugl på sit bryst med tilføjelsen »Støj godt. Drøm sødt«.
»Jeg havde i mange år tænkt over at få en tatovering, og da jeg en dag sad i bussen, kom det pludselig til mig, at 'Bluebird' jo var mit yndlingsdigt, og så skulle det selvfølgelig være det,« siger han og uddyber:
»Det er ikke, fordi jeg har læst synderligt meget Bukowski, men jeg synes, lige præcis det her digt er bemærkelsesværdigt godt, og et jeg kan relatere til.«
Højkultur og lavkultur
Det er ikke kun i Danmark, litterære tatoveringer vinder frem. På contrariwise.org har den Toronto-baserede fotograf Jen Grantham oprettet en blog, hvor folk kan lægge billeder ud af deres egne litterære tatoveringer - og den mulighed har hundredvis af pyntesyge bogelskere allerede benyttet sig af.
På bloggen finder man kødeliggjorte citater af forfattere lige fra John Donne over Jack Kerouac til Kurt Vonnegut og Walt Whitman. En kvinde, der kalder sig Joh, har til eksempel fået tatoveret et citat fra Shakespeares Hamlet på sin arm: To thine own self be true (Vær tro mod dig selv).
En anden, Maria Carlos, har mærket sin ryg med et uddrag fra Antoine de Saint-Exupérys Den lille prins: On ne voit bien qu'avec le cur. L'essentiel est invisible pour les yeux (Man kan kun se godt med hjertet. Det væsentligste er usynligt for øjnene).
Og endelig har en kvinde ved navn Becca fået tatoveret en sætning fra J.D. Salingers Catcher in the rye (Forbandede ungdom) på sin arm: It's history. It's poetry. (Det er historie. Det er poesi).
Lignende brugerorienterede reservater finder man på hjemmesiden trendhunter.com og på Facebook-gruppen Literary Tattoos, og til oktober samles stumperne, når det amerikanske forlag Harper Perennial udgiver den første autoritative bog om fænomenet med titlen The Word Made Flesh: Literary Tattoos from Bookworms Worldwide. Bogen har ifølge forlaget karakter af en slags visuel antologi og vil indeholde flere end 100 eksempler på litterære tatoveringer samt historien bag dem.
I en promotionvideo på nettet fortæller de to forfattere, Eva Talmadge og Justin Taylor, om baggrunden for bogens tilblivelse:
»Ideen kom bogstaveligt talt af bare at kigge på folk omkring os og indse, at der var en trend i gang - og en meget interessant en af slagsen,« fortæller Eva Talmadge:
»På den ene side har du tatoveringer, der opfattes som noget lavpandet, og på den anden side har du litteratur, der opfattes som højpandet. Men her bliver de to ting sat sammen, og det er både interessant og sjovt.«
Pibe og jazzmusik
Forfatteren Jon Nordstrøm udgav sidste år bogen Dansk Tatovering, som fortæller tatoveringens historie fra 1895 og frem til i dag. Ifølge Nordstrøm oplevede tatoveringskunsten sin første storhedstid i 1960'erne, hvor fulde svenskere og stærke sømænd fik plastret kroppen til med »tusser« i det rå Nyhavnskvarter. I dag har flere end 500.000 danskere en tatovering, og hvor yndlingsmotivet tidligere var et anker, skal tatoveringer anno 2010 være både personlige og individuelle, fortæller han.
»Folk vil gerne have noget, der er originalt, og ved at få tatoveret litterære tekster på kroppen, signalerer man, at man er anderledes. Lige så snart du får tatoveret et mønster eller en tegning, så er du bare tatoveret. Men hvis du får lavet en litterær tatovering, sender du også et budskab om, at du er stærk i troen på det, du får skrevet.«
Ifølge Jon Nordstrøm var det først fra 70'erne, at tatoveringer for alvor begyndte at blive populære blandt andre end søens folk - og i første omgang var det kun blandt den mest eksperimenterende del af ungdommen. Faktisk skal vi helt frem til starten af 90'erne, før der med Jon Nordstrøms ord »så småt begyndte at gå pibe, rullekravesweater og jazzmusik i den«.
»Det er på det tidspunkt, den intellektuelle gruppe for alvor begynder at komme ind på markedet - den samme gruppe, som typisk vil få tatoveret et litterært motiv i dag,« siger han.
Spørger man Jørgen Kristiansen fra Mjølner Tatovering i Århus, er det dog knap så enkelt at sætte en social profil på, hvem der lader sig tatovere med noget litterært.
»For nogle mennesker betyder ord bare mere end billeder,« nøjes han med at konstatere.


