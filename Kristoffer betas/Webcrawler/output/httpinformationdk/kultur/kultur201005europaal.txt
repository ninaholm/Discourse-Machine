'Er Europa allerede blevet ligegyldig?'
Således spørger Jürgen Habermas i den nyeste udgave Die Zeit, hvor han analyserer eurolandenes og ikke mindst Angela Merkels håndtering af den græske krise. Manglende politisk mod og 'en ny nærighed' hos en slap elite er, hvad han får øje på


 Kansler Angela Merkels langvarige tøven med at komme Grækenland til hjælp har hensat Jürgen Habermas i dyb bekymring over såvel sit tyske fædreland som over det europæiske samarbejdes fremtid. I Die Zeit i denne uge leverer han en sønderlemmende kritik af elitens 'nye nærighed' og stiller spørgsmålet, om hvorvidt vores fælles europæiske fremtid allerede er blevet ligegyldig.
»Først efter det seneste kurschok på børserne har kansleren givet sig, gjort mør af den amerikanske præsidents, Den Internationale Valutafond og Den Europæiske Centralbanks kollektive sjælemassage. Af frygt for boulevardpressens masseødelæggelsesvåben syntes hun (Merkel) at have mistet blikket for gennemslagskraften i finansmarkedernes masseødelæggelsesvåben,« harcelerer professoren.
Men ingen skal tro, at disse hastigt trufne nødforholdsregler for at redde euroen ikke har andre konsekvenser, end hvad man hidtil har oplevet, hævder Habermas.
Fordi EU-Kommissionen nu optager kredit på markedet på vegne af hele den europæiske union, og skatteborgerne i eurozonen således for fremtiden hæfter for de andre medlemslandes økonomiske kriser, er der sket et paradigmeskifte, fastslår han.
Et fortrængt problem
Og dermed dukker, ifølge Habermas, et længe fortrængt problem frem i lyset. Med karakteristisk habermask diktion erklærer han, at »den til statskrise udvidede finanskrise bringer den fejltagelse i erindring, som lige fra fødslen har bestået i en ufuldendt politisk union, der er blevet stikkende på halvvejen. I et økonomisk rum af kontinental udstrækning er der opstået et fælles marked med delvis fælles valuta, uden at man på europæisk plan har oprettet de kompetencer ved hjælp af hvilke, medlemslandenes økonomiske politik har kunnet koordineres.«
Dette er for Habermas grundproblemet.
Naturligvis må de nationale økonomier saneres, medgiver han, men i tilfældet Grækenland skyldes landets tilstand ikke 'snyderi og fiduser', ligesom krisen ikke for Spaniens vedkommende skyldes 'velstandsillusioner', fastslår han. Det eneste, der kan forhindre den slags kriser, er nemlig en økonomisk-politisk tilnærmelse til hinanden af de heterogene nationaløkonomier inden for valutaområdet. Den stabilitetspagt, som selv Frankrig og Tyskland i 2005 måtte sætte ud af kraft, er blevet »en  fetich«. Og i den situation nytter det ikke noget at forstærke sanktionerne, påpeger han.
Uforskammet
Habermas kan imidlertid ikke få øje på nogen, som har fattet, at der er tale om et vendepunkt. Ganske vist skriver Frankfurter Allgemeine Zeitung om, at valutaunionen står ved en skillevej, og »en tilpasningsivrig kansler« taler pludselig om, at europæerne må knyttes fastere sammen økonomisk og finansielt.
»Men vidt og bredt intet spor af nogen bevidsthed om en afgørende milepæl. Den ene udvisker den kausale sammenhæng mellem euro- og bankkrise og rubricerer katastrofen som et spørgsmål om manglende budgetdisciplin. Den anden er ivrigt optaget af at gøre tilpasningen af de nationale, økonomiske politikker til et spørgsmål om bedre management.«
Og Kommissionen opfører sig direkte uforskammet, erklærer han. Den vil gøre den provisoriske euro-redningsfond permanent og have ret til på forhånd at godkende de nationale finanslove. Det kunne såmænd i sig selv være fornuftigt nok, mener Habermas, »uforskammetheden består i, at Kommissionen ikke mener, at et sådant indgreb i de nationale parlamenters økonomiske selvbestemmelse berører EU's forfatning og ikke ville øge det allerede længe eksisterende, demokratiske underskud i fuldstændig uhørt omfang.«
En ny mentalitet
Det korte af den lange er, at landene i eurozonen har valget imellem at uddybe det europæiske samarbejde eller at prisgive euroen. Men for at redde den kræves fælles handling, og her er tysk politik, ifølge Habermas, slet forberedt. Den tilbagevenden til kredsen af civiliserede nationer, som Tyskland har brugt så mange kræfter - også økonomiske - på siden afslutningen af Anden Verdenskrig, er tilendebragt. Tyskland er i dag et land som »alle de andre«, konstaterer han. Han gennemgår historien, overvejelser, indrømmelser, genforening og rimeligheden af, at Tyskland har indtaget pladsen som Europas største nettoyder. Så vidt så godt.
Men samtidig med at den tyske elite nu nyder »sin genfundne nationalstatslige normalitet«, har en ny nærighed indfundet sig. Efter Helmut Kohl er der opstået en ny mentalitet. En ny generation, der ikke har andel i fortidens synder, men som befinder sig i et stadig mere komplekst samfund, lader sig i stigende grand nøje med kortsigtet håndtering af dagsaktuelle problemer.
»I bevidstheden om deres skrumpende handlemuligheder giver de afkald på målsætninger og på politisk formning af samfundet. Men i en globaliseret verden må alle lære at medtænke de andres perspektiver i stedet for at trække sig tilbage i en egocentrisk blanding af æstetisering og nytteoptimering.«
Eksperterne er ikke i tvivl om de tiltag, bankkrisen har afsløret som nødvendige, påpeger Habermas. Han opregner: højere egenkapital, større gennemsigtighed, forbud mod en række spekulationsinstrumenter, skat på finanstransaktioner samt love, der forhindrer investeringsbanker i at blive »for store til at man kan lade dem gå konkurs«. Desuden gør han opmærksom på befolkningernes holdning: »Den kendsgerning, at kapitalismen ikke længere er i stand til at reproducere sig selv, men må reddes af skatteborgerne, har sat sig fast i bevidstheden.«
Han tvivler imidlertid på, at de tyske politikere er klar til at kæmpe for regulering. De gode hensigter kommer ikke så meget til kort over for markedets kompleksitet, mener han, som på grund af fejhed og manglende uafhængighed af de nationale regeringer. De falder til jorden på grund af manglen på internationalt samarbejde. Verdensomspændende, men i første omgang inden for eurozonen.
Men »vores slappe politiske elite, der helst orienterer sig efter Bild-overskrifter, skal ikke bilde sig ind, at det er befolkningerne, som står i vejen for en mere dybtgående europæisk enighed. De skulle være de første til at vide, at en opinionsundersøgelse af folks mening ikke er det samme som resultatet af statsborgeres velovervejede, dannede, demokratiske meningsdannelse,« skriver Habermas forhåbningsfuldt.
Indtil videre har der aldrig fundet en folkeafstemning eller et Europa-valg sted, hvor der blev talt om andet end nationale temaer, påpeger han. Ingen partier, heller ikke på venstrefløjen, har endnu »forsøgt politisk at forme en offentlig mening gennem et intensivt oplysningsarbejde.«
Og så slutter han sin opsang i håbet om, at krisen for den fælles valuta »med en smule politisk rygrad kan medføre, hvad mange engang håbede for en fælles europæisk udenrigspolitik: På tværs af nationale grænser at dele bevidsthed om en fælles europæisk skæbne.«


