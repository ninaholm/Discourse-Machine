Det gode liv: Tor Nørretranders
Det gode liv opnås ved at glemme alt om det – og bare leve løs, siger forfatter Tor Nørretranders, der er aktuel med bogen ’Lys! – Om lys i livet og liv i lyset’. Men det vil også hjælpe, hvis vi kommer af med den siddende regering
 Tor Nørretranders, forfatter


 – Hvad er det gode liv for dig?
»Det gode liv er et liv, hvor man ikke hele tiden spørger sig selv, om livet er godt, men bare lever løs. Når man så en gang imellem kigger tilbage, kan man tænke, at det er godt. Hvis man er meget optaget af, om ens liv nu er godt, glemmer man helt at leve sit eget liv og er kun optaget af naboens. Faktisk er det meste af det gode liv noget, man ikke rigtig kan fortælle andre om: nære, kære, konkrete situationer med ens næreste og kæreste. Eller dybt selvforglemmende tranceagtig fordybelse i velprøvede færdigheder. Eller samhørigheden med andre, der vil samme vej. Eller optagetheden af et værk, der skænker én alt det, man ikke anede, man trængte til at opleve. Eller stoltheden over, at ens handlinger bidrager til en frodig fremtid for ens efterkommere.«
– Hvilke barrierer er der for, at vi kan leve et godt liv?
»Bekymringen for, hvad det dog skal blive til, eller – endnu værre – hvorfor det ikke blev til det, man engang troede, det skulle blive til. Altså for meget ego. Og så alt det, der splitter og forhindrer folk i at udfolde livet: fraværet af værdighed, respekt, gensidighed, deling og åbenhed. Altså for megen egoisme.«
– Hvordan kan vi nærme os det gode liv i 2016?
»Ved sammen at fjerne alt det, der får os til at bekymre os og være urolige for, om vi lykkes: øget ulighed, kortsigtet grådighed, ødelæggelse af fremtiden, mangel på tryghed og socialt sikkerhedsnet, ånd, frodighed og frihed. Med andre ord: den siddende regering.«

