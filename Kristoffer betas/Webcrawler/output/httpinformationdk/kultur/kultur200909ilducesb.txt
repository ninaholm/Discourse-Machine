Il Duces barnebarn kræver censur
Alessandra Mussolini vil have stoppet visningen af rumænsk film, hvori hun selv kaldes for 'luder'


 Alessandra Mussolini, barnebarn af Italiens fascistiske diktator Benito Mussolini, er opsat på at forhindre visningen af en kritikerrost film på Venedig-festivalen. Der er hun, fordi hun i filmen bliver omtalt som »hende Mussolini-luderen, der ønsker alle rumænere dræbt«. Il Duces barnebarn, der i 2003 grundlagde det højreradikale parti, Azione Sociale, og er tidligere model og skuespiller, truer distributørerne af filmen Francesca med retslige skridt. Hun forlanger den ærerørige replik slettet. I modsat fald vil hun blokere dens italienske premiere i næste måned.
Den bemærkning i filmen, hun har taget anstød af, er lagt i munden på en ældre rumæner, som vil tale sit barnebarn fra at forlade Rumænien for Italien. Men signora Mussolini, som i 2007 skabte forargelse, da hun kaldte rumænere i Italien for »kriminelle«, har pr. fax ladet distributionsselskabet Fandango og festivalledelsen vide, at de vil høre fra hendes advokat, hvis de ikke enten klipper replikken ud eller opgiver at vise filmen, der deltager i konkurrencen om en Orizzonti-pris, festivalens næstfornemste efter Den Gyldne Løve.
»Hvis det jeg har læst om filmen, er sandt, vil min advokat ikke bare forlange en erstatning for tort og svie, men også kræve filmen forbudt. Dens tone er uacceptabel, og så kan den være nok så meget kunst,« udtaler partilederen.
Også Veronas borgmester frygter, at filmen skal nedsætte hans omdømme, idet han i denne citeres for at have erklæret Verona for »rumænerfri«.
Francesca's to visninger i Venedig er aflyst, mens filmskaberne forsøger at bilægge striden, så filmen kan sikres landsdækkende distribution. Konflikten har udløst heftig debat i både Italien og Rumænien. Ved premieren lød både applaus og bifaldsråb fra de forsamlede kritikere og filmanmeldere.
Nødvendig debat
Francesca er instrueret og produceret af den prisvindende filmskaber Bobby Paunescu. Han betegner Alessandra Mussolinis »intimidering« som »farlig« og pointerer, at partilederen har misforstået filmen, som hun heller ikke har set.
»Det væsentlige ved min film er dens skildring af det rumænske eksilfællesskab. 20 procent af Rumæniens befolkning er udvandret inden for de seneste ti år, de fleste til Italien, der er blevet et 'forjættet land' for mange rumænere. Filmen er ikke et angreb på nogen, jeg prøver bare at sætte nogle fordomme i relief, og jeg synes, at filmen lægger op til en nødvendig debat.«
Domenico Procacci, direktør for Fandango, siger, at hans selskab er fast besluttet på at værne om kunstnerisk uafhængighed og ytringsfrihed.
46-årige Mussolini, der er niece til Sophia Loren, opgav at lede Azione Sociale i 2008, hvorefter resterne af partiet smeltede ind i Berlusconis nye parti, Il Popolo della Libertà. Tidligere, i 1992, blev hun indvalgt i parlamentet som medlem af det neofascistiske Moviemento Sociale Italiano.
Da den transseksuelle italienske politiker, Vladimir Luxurias, i 2006 kaldte Alessandra Mussolini »fascist«, svarede hun igen med følgende ord: Meglio fascist ache frocio - »hellere være fascist end svans.«

© The Independent og Information.  Oversat af Niels Ivar Larsen

