Hård sex, intimitet og ømhed er opskriften på succes
Tre bøger med husmor-porno har slået alle hidtidige salgsrekorder. Selv Dan Browns ’Da Vinci Mysteriet’ må se sig slået af en mor til to fra London


 Litteraturstuderende Anastasia Steele interviewer den succesfulde forretningsmand Christian Grey. Han inviterer hende ud, og de indleder et forhold. Anastasia Steele er 21 år, men jomfru, Christian Grey er ældre, kompliceret, kæmper med indre dæmoner og har smag for BSDM (Bondage, Sadisme, Dominans og Masochisme). Da de kaster sig ud i en lidenskabelig affære, opdager Anastasia både sine egne lyster og Greys mørke sider.
Således kan indholdet af litteraturverdenens til dato største salgssucces resumeres. Hvis man synes, man har hørt noget lignende før, er salgstallene til gengæld uhørte.
De tre bind: Fifty Shades of Grey, Fifty Shades Darker og Fifty Shades Freed, skrevet af en London-mor til to teenagedrenge, EL James, (pseudonym for Erika Leonard), har slået alle rekorder. Bøgerne blev først udgivet som e-bøger af et lille australsk forlag, men blev hurtigt så populære, at Random House købte rettighederne. Mere end 100.000 eksemplarer solgte den trykte udgave på en uge. Paperbackudgaven af bind ét solgte 205.130 eksemplarer på de første syv dage. Den tidligere rekord var 141.000. På to måneder har den solgt 765.000 eksemplarer, et antal som Dan Browns Da Vinci Mysteriet skulle bruge mere end seks måneder til at nå op på.
Fifty Shades of Grey har i ugevis ligget nummer ét på USA Todays bestsellerliste, og bøgerne er bestsellere i England, Australien og New Zealand. I løbet af efteråret udkommer de i over 30 lande. EL James er blevet tilbudt omkring 30 millioner kroner for filmrettighederne.
Ikke overraskende er fru Leonard selv en smule overvældet.
»Det hele er gået så hurtigt,« siger hun til USA Today. »Det er, som om det er en anden, det sker for.«
»I New Haven, Connecticut, kom jeg ind i et rum, hvor der sad omkring 1.000 kvinder, som begyndte at klappe. Jeg gav mig til at græde. Responsen har været så overvældende, så nej, jeg har ikke vænnet mig til det. En del af mig elsker det, men jeg ville alligevel hellere sidde hjemme og skrive.«
Ifølge anmelderne er det imidlertid ikke ved skrivebordet, EL James har sin spidskompetence.
Sirupssøde klicheer
»Lad os få det overstået: EL James, der har en karriere som tv-redaktør bag sig ... kommer aldrig til at vinde priser for sine skriveriers kvalitet,« fastslår avisen The Telegraphs anmelder Laura Barnett.
Man skal være forberedt på at vade igennem sirupssøde klicheer, advarer anmelderen.
»James’ emne er muligvis hårdtslående, men hendes skrift er så forslidt som den mest mosgroede Mills & Boon (triviallitterære kærlighedshistorier af en vis Susan Napier, red.).
»Ord som ’Adonis’ dukker op omtrent hver eneste gang, Grey bliver nævnt, og han kan ikke lade være med at ’rette sine indtrængende grå øjne’ mod den forførte Steele, som for sin del konstant taler om sin ’indre gudinde’.«
Anastasia Steele har det med at sidde i lotusstilling eller indtage andre »psykologisk utroværdige slangemenneskestillinger«.
»Grey’s seksuelle præferencer er skiftevis chokerende og banale, og de mange sexscener er ofte tåkrummende,« skriver Laura Barnett.
Ligestilling
Lige noget, der giver en lyst til at kaste sig over bøgerne! Men alligevel er de ikke kedelige, forsikrer The Telegraphs anmelder.
»James skal have anerkendelse for at have åbnet vinduet til en verden af seksuelle magtspil, der er fremmede for de fleste af os. Nogle feminister har også rost hende for at beskrive Steele som ligestillet med Grey, også selv om han kræver hendes underkastelse seksuelt. Og denne læsning har noget for sig. Grey priser Steele for hendes karakterstyrke, og hun er hele tiden en ligestillet modspiller i deres forhandlinger, hvad enten de drejer sig om sex eller om noget andet.«
Laura Barnett fra The Telegraph mener desuden, at der skal mod til at vise sex »i alle bloddryppende detaljer og altid set fra kvindens synspunkt.«
»James’ udforskning af det seksuelle magtspils dynamik er både anfægtende og fængslende, og kvinder vil givetvis diskutere bøgerne i år fremover,« slutter hun.
The Observer er ligeledes inde på kvindernes synsvinkel. Her håner den kvindelige journalist »den vantro, som visse mænd bestandig nærer til, at kvinder har seksuelle fantasier.«
»Omkring hvert tiende år genopfriskes denne ’opdagelse’, side om side med det antal orgasmer, gennemsnitskvinden siges at få, debatten om G-punktets eksistens eller ej og en nølende anerkendelse af, at kvinder kan nyde kødelig lyst, adskilt fra romantisk kærlighed.«
Forklaringen på EL James’ succes er i denne optik måske, at hun ikke lægger fingrene imellem, bogstaveligt talt, men at hun samtidig er i stand til at forene vild sex med intimitet og ømhed, konkluderer The Observer observant.
En lavine
Trilogiens dundrende succes har naturligvis givet genlyd i forlagsverdenen. The Guardian mener, at den for alvor har åbnet øjnene for, hvad der kan komme ud af e-bøger. Først får de succes via nettet, og når tilstrækkelig mange har downloaded dem, er det tegn på, at de også kan udkomme som trykte bøger.
Jakob Malling Lambert, chef for Rosinante&Co, der til efteråret udsender El James’ trilogi, finder det interessant, at bøgerne først kom til live på nettet. Han peger på, at såvel Norsk Gyldendal som svenske Nordsteds er blandt James’ udenlandske udgivere, forlag der ikke normalt giver sig af med den slags underholdningsbøger. Ligesom altså Rosinante&Co’s ’damebogsforlag’, Pretty Ink, udgiver dem i Danmark.
Men Rosinante&Co. satser i det hele taget på, at der er salg i erotiske bøger for tiden. Forlaget har foreløbig udgivet Lotte Garbers’ Prøverummet, en serie erotiske fantasier for kvinder, Anaïs Nins to erotiske klassikere Venusdeltaet og De små fugle samt Kristina Stoltz’ erotiske noveller Et kød, og til efteråret udsendes en gammel arabisk elskovslære, som nu afdøde Ib Spang Olsen har illustreret, ligesom man har bestilt en serie erotiske fortællinger hos forfatteren Karen Fastrup.
Også Lindhardt og Ringhof har erotiske fortællinger på vej, så det er i det hele taget en trend, forlagene er opmærksomme på.
At der er interesse for erotik for tiden er imidlertid også den eneste forklaring, Jakob Malling Lambert kan give på EL James’ overvældende salgstal.
Han kalder successen en »selvorganiseret kritikalitet«, med et udtryk, der skyldes den danske fysiker Per Bak. Det betegner, at hvis man lægger sandskorn på sandskorn, så bliver det til sidst til en klit, og på et tidspunkt når man et vendepunkt, hvor lavinen begynder at rulle, forklarer han.
»Man kender det fra mange andre underholdnings- og modefænomener. Der starter et svinghjul, som starter et svinghjul, og så kører udbredelsen nærmest af sig selv. Nærmere kan jeg ikke komme det.«
EL James’ trilogi udkommer på dansk til efteråret

