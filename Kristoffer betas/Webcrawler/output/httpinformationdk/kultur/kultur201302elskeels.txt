Du skal elske at elske
Suzanne Brøgger blev hyldet for 40 års forfatterskab i Den Sorte Diamant, hvor hun af en svensk skuespillerinde blev kaldt for en af Europas største forfatterinder og filosoffer. En stor biografi om Brøggers liv er på vej
Brøgger


 De unge og de tunge. Sådan hedder en række arrangementer, som Det Kgl. Bibliotek har afholdt, hvor ideen var, at en yngre og en etableret forfatter skulle i dialog.
Når de yngre skulle pege på en ældre, som de gerne ville møde, slog det aldrig fejl, at Suzanne Brøgger blev nævnt først. Hendes fascinationskraft har været langtidsholdbar, siden hun for 40 år siden debuterede med Fri os fra kærligheden. Bogen fik en enorm effekt på datidens debat med sit forsøg på at frisætte erotikken i et oprør mod kvindens plads i en verden, der var mandens.
Netop den bog var prismet, aftenen blev set igennem, da Københavns Universitets alumneforening – sådan en findes – sammen med forlaget Gyldendal inviterede til fejring i en fyldt sal i Den Sorte Diamant.
I Sverige vakte den tilsvarende opsigt. En af de mange, der slugte den og »blev slået omkuld«, som hun sagde, var litteraten Ebba Witt-Brattström, som var kommet over for at samtale med Suzanne Brøgger på scenen og deltage i hyldesten.
Løgstrup og eros
Suzanne Brøgger – i enkel, sort buksedragt – fortalte, at Herbert Marcuses bog Eros og civilisationen havde været en stor inspirationskilde. Hun nævnte desuden Anaïs Nin og Karen Blixen som nogle af sine forbilleder.
Hendes bog var skrevet i en tid, hvor autoriteterne faldt på stribe, og man kunne drømme om en ny mennesketype, men i stedet for en sublimeret eros var sex blevet banaliseret og kommercialiseret. Hun havde så henvendt sig til en af de autoriteter, der stadig nød respekt, teologiprofessor K.E. Løgstrup, for at høre hans mening. Hvad mente han f.eks. om hendes idé om, at vi skulle have et erotisk kulturministerium?
»Tror De ikke, eros vil blive lidt anstrengt?« havde han svaret.
Nuvel, nogen revolution kom ikke, og i dag har vi også mistet fantasien om, at det hele kunne være anderledes, ligesom kvinder stadig ikke kan gå alene i biografen de fleste steder i verden, konstaterede Suzanne Brøgger.
Vinduerne
Netop i denne tid arbejder en dansk litterat, Louise Zeuthen, på en stor biografi om Suzanne Brøggers liv ud fra breve og dagbøger, doneret til Det Kgl. Bibliotek, hvor nogle af dem p.t. er udstillet. Hun blev interviewet af aftenens arrangør, Lise Bach Hansen, og kunne røbe, at der foreligger en hel korrespondance, som er en kærlighedshistorie i sig selv, og at man i dagbøgerne kan se, hvordan en forfatter gradvis bliver til. Allerede som teenager opstillede Suzanne Brøgger en slags rettesnore for sig selv, hvoraf en lød: »Du skal elske at elske.«
Louise Zeuthen fastslog også, at det ikke giver mening at skelne mellem virkelighed og fiktion, når det gælder Suzanne Brøggers tekster. Det ene er et vindue til det andet. Hun mente også at kunne se en kritik af frigørelsen og en tvivl på den i Fri os fra kærligheden, og der er jo altid nye regler og normer, der træder i kraft, når noget holder op.
Gribende
Endnu en svensker var hidkaldt, nemlig skuespillerinden Marika Lagercrantz, som mange vil huske fra Bo Widerbergs film Lærerinden, der handler om et erotisk forhold mellem en lærerinde og en 14-årig elev. Marika Lagercrantz er i dag kulturattaché ved den svenske ambassade i Berlin, hvor Suzanne Brøgger havde mødt hende, og straks var de blevet nære veninder. Derfor var hun inviteret.
Marika Lagercrantz foredrog en tekst om Suzanne Brøggers besøg i en persisk badstue med tanker og følelser i mødet med kvinder fra en anden kultur. Den svenske skuespillerinde udnævnte sin danske veninde til ikke blot en af Europas største forfatterinder, men også filosoffer. Lidt senere reciterede hun August Strindbergs sangdigt »Villemo«, og det var alt sammen meget gribende.
En roman?
Så kom to yngre kolleger på scenen, Josefine Klougart og Pablo Llambias. Sidstnævnte har udgivet en såkaldt remake af Suzanne Brøggers Kærlighedens veje og vildveje, hvor han har udskiftet ’hun’ med ’han’ og sat sit eget portræt ind i stedet for hendes i den ovale ramme på forsiden. Det var forfatterinden kun glad for.
Faktisk var det netop hende, der havde lært ham, at bøger kan se anderledes ud end de traditionelle romaner, sagde han. Hvis personen er stærk nok, hænger det alligevel sammen.
Llambias ville vide, hvorfor Brøgger selv kaldte sin nyeste bog, Til T, for sin første roman? Den betegnelse har flere anmeldere besværet sig over, skønt de fandt bogen overmåde interessant alligevel. Jamen, ellers ville det slet ikke have interesseret hende at skrive den, sagde hun, måske en anelse irriteret på anmelderne? Tidligere bøger som Creme Fraiche og Ja havde hun kaldt for føljetoner, og Jadekatten for en slægtssaga, idet den i modsætning til den nye ikke havde nogen eksplicit psykologisk indsigt.
Tyngden i livet
Josefine Klougart mente, at bøgerne nok så meget handlede om mennesker som om køn, og at man kunne overse meget ved at fokusere ensidigt på kønnet. Hun syntes selv, at det at være forfatterinde var en sårbar position, som kunne være meget anstrengende.
»Er du ikke meget træt?« ville hun vide.
Suzanne Brøgger svarede nej. Man skal fokusere på en tyngde i sit liv, som ligger et andet sted end i offentligheden – og henviste til en sentens fra Agnes Henningsen, som hun havde gjort til sit eget valgsprog: »Jeg vil, at livet skal tage mig så stærkt, at jeg nedbøjes eller opløftes, så der ikke er tankerum i mit sind for andet end det, der løfter mig op, eller det, som bøjer mig ned: jeg vil smelte ud i min kummer eller brænde sammen med min glæde.«
Til slut læste Suzanne Brøgger og Pablo Llambias side om side »Marilyns monolog« fra deres nu fælles bog, og der var stående ovationer.

