Algeriet er et mærkeligt land
Alberte Clement Meldal svarer på voxpop rejse spørgsmål


 — Hvor mange lande har du været i?
»Hold nu kæft, så skal der tælles ... 31!«
— Hvad er din favoritdestination?
»Jeg ender ofte med at rejse til lande med mange politiske og sociale problemer, også selv om jeg egentlig bare trænger til ferie. Det resulterer indimellem i nogle ambivalente rejseoplevelser. Man kan jo ikke koble af midt i et slumområde i den tredje verden, vel? Men til gengæld får man oplevelser, som er væsentlige, og som sætter livet i perspektiv.«
— Har du et sted, du altid vender tilbage til?
»Ja, okay, der er selvfølgelig Berlin. Det er afslapning! Storby. Historie, (multi-)kultur og øh ... øl.«
— Hvor har du senest været?
»I London for at interviewe Gitte (Stallone) Nielsen om hendes yndlings forfatter Alexandr Pusjkin.«
— Hvad er dit næste rejsemål?
»Stuttgart, for at interviewe William Kvist (meget dygtig dansk landsholdsfodboldspiller), som også læser bøger. Ja, det er en skør, skør verden.«
— Hvad står som dit bedste rejseminde?
»Algeriet tilbage i midten af 00'erne sammen med min daværende kæreste. Det er det mærkeligste sted, jeg har været. Et land totalt lammet af mange års blodig borgerkrig. Vi mødte en helt fremmed familie, som nærmest adopterede os i 14 dage. Vi kørte rundt med dem, spiste deres mad og sov i deres hjem. Tårerne trillede ned ad mine kinder, da vi tog afsked.«
— Kan du finde på at rejse ud i verden alene for en bestemt kulturoplevelse?
»Nej, ellers tak! Jeg har rejst jorden rundt 200 gange alene siden jeg var 14 år, fordi jeg har arbejdet som fotomodel. Nu vil jeg kundele mine oplevelser med andre. Altid.«
— Hvad er det mest aparte, du har oplevet på en rejse?
»Det må være at stå på Manhattan og se World Trade Center falde i grus i september 2001. Det var måske ikke 'aparte'. Men man havde ikke set det komme, vel? Og ønsker det aldrig igen.«
— Hvordan vil du så afslutte sætningen: Du skulle tage at prøve ...
» ... at tage af sted uden mål og med (guide og formål). Bare ud over stepperne. Se, hvad der sker, og tal med (næsten) alle mennesker, du møder. Det gør jeg selv alt for sjældent.
 
Alberte Clement Meldal vært på DR2's litteraturprogram 'Tekst-Tv'

