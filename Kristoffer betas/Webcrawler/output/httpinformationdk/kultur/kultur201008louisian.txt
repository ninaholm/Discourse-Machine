Louisiana går til litteraturen
Louisiana åbner dørene for en firedages  litteraturfestival,  hvor museets kunst kommer i dialog med litteraturens udtryk


Louisiana præsenterer den 18.-21. august en festival, der efter museets eget udsagn gerne skal have en varig virkning på det kulturelle Danmark. Det ambitiøse mål, som Louisiana Literature har sat sig, skal ifølge festivalleder Christian Lund nås ved at skabe et stimulerende møde for danske og udenlandske forfattere omkring fornøjelsen ved litterær kvalitet. Et højdepunkt, der gerne må forøge interessen for litteratur.»Hvis Louisiana hvert år laver en festival med nogle oplevelser og nogle fantastiske stemninger, som folk husker, så tror jeg, det vil styrke troen på og glæden ved litteratur. Stærke oplevelser har en betydning. Også udover de tre-fire dage festivalen varer,« siger Christian Lund.Det er også meningen, at festivalen skal brede den smalle litteratur ud til et større publikum:»En af vores store bestræbelser er at lave noget, der ikke kun henvender sig lukket til en gruppe, men formidler til det store Louisiana-publikum, der er heroppe i forvejen, og som ikke tilhører et bestemt miljø. De er vant til kunstnerisk kvalitet, her får de sprogkunst oveni,« siger Christian Lund.Blander forfattereFestivalen åbnes med den finsk/estiske forfatter Sofi Oksanen, der vandt årets Nordisk Råds Litteraturpris. Derudover besøges festivalen også af den norske forfatter Karl Ove Knausgård, hvis bøger har mødt stor anerkendelse både blandt anmeldere og læsere. På festivalen kan man desuden møde Günter Grass i samtale med Knud Romer.»At starte en festival er lige som at begynde en fortælling, og det ligger os meget på sinde, at forfatterne skal have det godt, mens de er her. Vi gør meget ud af det, fordi det handler om stemningen og om at få noget til at opstå,« siger Christian Lund.Det handler om at bygge bro mellem udenlandske og danske forfattere, for på den måde at opnå en kulturel og litterær udveksling:»Forhåbentlig vil festivalen stimulere mødet mellem de danske og udenlandske forfattere, så der opstår nye forbindelser på kryds og tværs af landeskel. Kunst og litteratur skabes jo også på anden kunst, og måske vil  én udenlandsk forfatters optræden hos os få betydning for en dansk forfatter. Og publikum skulle gerne kun- ne mærke, at der er noget  på spil,« siger Christian Lund.Et af festivalens greb er at inddrage museets omgivelser og give de besøgende en helhedsoplevelse, som ikke kun består af ord. Som noget særligt har festivalen fået en række unge forfattere, deriblandt Morten Søkilde, Ursula Andkjær Olsen, Palle Sigsgaard og Pia Juul, til at skrive værker til kunst og steder på Louisiana. Teksterne er derefter blevet produceret til særlige lydfilm af digteren og radiomanden Pejk Malinovski fra lydtidsskriftet Third Ear.»Louisiana Literature adskiller sig fra andre festivaler ved at det foregår lige præcis her. Og det stedsspecifikke er pointen med de fantastiske litterære audioguides, som vi er meget stolte over at have med,« siger Christian Lund og fortsætter.»Louisiana er jo også et sted, som præsenterer kunstnerisk kvalitet på et højt niveau. Det har vi tænkt os at opretholde med litteratur-festivalen.«Programmet for årets festival bliver offentliggjort fredag den 13. august i Informations bogtillæg
