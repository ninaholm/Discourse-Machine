Kunsten at gå på kunstudstilling
Der er nogle få ritualer, som overholdes, men tal ikke alt for ondt om hr. og fru Snob. Det er dem, der holder kunstlivet oppe


 Der findes forskellige uskrevne koreografier for den adfærd, folk udviser, når de går på kunstudstilling. Den helt afgørende skelnen er, om der er tale om en fernisering, en almindelig udstillingsdag, et museumsbesøg, et galleri eller et sted for sammenslutninger samt i ekstremere, avantgardistiske tilfælde en fabrikshal eller et kloakrør.
Vi har her Pænt Par, som en søndag beslutter sig for et besøg på Statens eller byens Museum for Kunst. De har forberedt sig ved at læse en anmeldelse eller to og, hvor det var muligt, slå kunstneren op i Foigtdals Kunstleksikon eller et andet af slagsen. Når billetten er betalt og kataloget købt, stiller de sig op ved planchen, der med årstal fortæller om kunstnerens mere eller mindre problematiske eller udskejende liv, her pakket ind i stuerene ord og udtryk, hvorefter Pænt Par med god samvittighed går videre til herlighederne, til selve værkerne.
Pas-de-Deux
Pligtskyldigst stiller de sig op, side om side, ved de første malerier og stirrer intenst, mens de leder efter nogle passende og ikke alt for uoriginale ord og sætninger, som kan udtrykke det, der er særegent. Uvægerligt stikkes næsen ned mod titlen på billedet, som kan hjælpe godt på vej eller give anledning til en vits eller underfundighed.
Videre til næste billede. Først et skridt til den ene side, så et skridt til den anden, standse op, videre og videre. Som det ene lokale forceres efter det andet, melder distraktionen sig, tre lærreder ses på én gang, enkelte springes over, og Pænt Par deler sig, så de nu vælger at standse op ved hver deres foretrukne billeder. En af dem er mere utålmodig end den anden og er ustandselig et rum foran, hvorefter de finder hinanden igen i cafeteriet over en Eckersbergkage.
Den form kan man kalde for udstillingslivets pas-de-deux.
Solodans
En Singlo Studine har ladet sig hidlokke af maleriet i et af de store udstillingvinduer i et galleri i Bredgade. Hun vil gerne se mere. Vel inde bemærker hun, at der ikke er andre i de to lokaler - bortset fra et menneske, som sidder ved et skrivebord og passer udstillingen, tilsyneladende koncentreret om noget, der står i nogle papirer.
Der er så stille som i en kirke, og Singlo Studine er lige ved at fortryde, men synes så ikke, hun kan være bekendt at forlade udstillingen. Bevæbnet med briller samt klamrende sig til et A4-ark med titler og priser krabber hun sig sidelæns rundt fra billede til billede, som eksamineres omhyggeligt. Pludselig farer hun sammen, da personen bag skrivebordet pludselig rømmer sig. Hun får dog set hvert eneste stykke, herunder en forvreden skulptur på en piedesal, som hun eksaminerer ekstra nøje. Hun passer på ikke at tabe sin taske, da hun formoder, at opsynet derved ville tage sin død ved chok. Vel ude af galleriet igen, ånder hun lettet op.
Tutti
Allerede når man nærmer sig, hører hr. Snob en summen. Det er en fernisering. Han ser de andre gå rundt med drinks, kold hvidvin eller tempereret rødvin. Et øjeblik senere står han selv med et glas. Han ser sig fortvivlet om efter nogen, han kender, får øje på en, to, tre, søger derhen, og efter lidt sladder og en hastig udveksling af artigheder om kunstnerens billeder - det er under ingen omstændigheder tilladt at sige noget dårligt om dem - kommer han i tanke om, at han egentlig også burde kaste et hastigt blik på samme. Indtil han møder en anden, som han kender.
Sådan er mest almindelige koreografier, og de er de samme over hele verden fra New York til Tokyo.
Dybt afhængig
Vi skal i øvrigt ikke tale alt for ondt om hr. Snob og heller ikke hans kone, hvis hun er med. (Men det gør kunstnerne ikke desto mindre). Kunstsnobberne er sædvanligvis velklædte, og de har gode indtægter. De er kunder i butikken: Køber engang imellem et maleri. Deres hjem er smagfuldt indrettet, der er god orden, tingene har deres plads.. Evt. kan der være lidt organiseret rod, nogle tidsskrifter, der ligger henslængt ligesom tilfældigt, navnlig hvis der ventes gæster. De indkøbte malerier hænger på væggene, og køkkenet er gastronomisk. Hvor var kunsten henne uden kunstsnobberne? Den er dybt afhængig. Hvem skulle ellers købe billetterne, billederne, bøgerne?


