BogForum for folket
Årets BogForum kritiseres for at være for kommerciel og for bestsellerorienteret. Det er primært krimier, der sælger, og derfor dominerer de bogmessen, der af kritikerne betegnes som en krimimesse. Men er det forkert at vægte krimigenren, som er populær og har et stort publikum?
Dette års BogForum møder hård kritik for at være 'ensporet og kommerciel' på grund krimilitteraturens dominans. arkiv


 Når bogmessen i Forum åbner i morgen, er det primært en messe for publikum. Med over 700 programpunkter burde der være noget for enhver smag. Men ifølge direktøren for forlaget Tiderne Skifter, Claus Clausen, er BogForum en ensporet og kommerciel affære:
"Jeg går jo ikke ind for at udelukke krimiforfattere, det er jo ikke det, det handler om. Det er den totale dominans krimilitteraturen har fået på dette års bogmesse, som i og for sig svarer til hvad bestsellerlisterne viser. Derfor er mit forslag, at man laver en krimiliste, så det bliver mere overskueligt. Alternativet ville jo være, at man simpelthen forholdt sig til, hvad der er udgivet af væsentlig litteratur i år og prøvede at få nogle flere, mindre kendte forfattere til landet, fordi en bogmesse også skal vise det nye for publikum."
Enhver læselysten kan købe sig adgang til bogmessen, og Claus Clausen mener netop, at det er i de læseinteresseredes interesse, at der er mulighed for at møde nye forfattere på messen, både danske og udenlandske:
"Hvis man går ud fra at dette skulle være en international bogmesse og ikke kun en skandinavisk, så er den provinsiel. Hvis 90 procent af de inviterede udenlandske forfattere kommer fra Sverige eller fra Norge, og det kun er krimiforfattere, så forholder den sig ikke til den udenlandske litteratur, der bliver oversat, og som udkommer i Danmark."
Kritikken ytrer han også i branchebladet BogMarkedet, hvor han kalder programmet fantasiløst, umodigt og trivielt. Ifølge Claus Clausen når BogForum et litteraturens nulpunkt:
"Hvis man kommer for at opleve forskellige forfattere, bliver man skuffet. For det er kun krimiforfattere, man komme til at møde."
$SUBT_ON$Dansk marked
Men er der overhovedet plads til det internationale på en publikumsmesse som BogForum? Anneli Høier er litterær agent for Leonhardt & Høier og beskæftiger sig med internationale forlag og forfattere. Hun mener ikke, at messen i den form, den har nu, kan bære et større internationalt sigte. Både de fysiske og økonomiske rammer er for snævre:
"Man har jo tidligere forsøgt at invitere store, internationale forfattere dertil, men det passer ikke rigtig sammen. På en eller anden måde drukner de i det danske hurlumhej. Det giver ikke så meget, hverken for dem og måske heller ikke for det danske publikum, at der pludselig er en stor udenlandsk forfatter."
Anneli Høier mener, at det er bedre, at de store forfattere kommer i andre, mere isolerede sammenhænge, hvor de får mere fokus. Hun tilføjer, at bogmessen i Forum afspejler det danske marked og de danske bestsellerlister, og dem kan man være enig eller uenig i rent smagsmæssigt. Men når det er sagt, understreger Anneli Høier, at messen også er en mulighed for at markere sig. Hun fremhæver Dansk Pen som eksempel:
"Bogmessen afspejler tingenes tilstand. Men jeg synes sagtens, man kunne bruge chancen til at gøre lidt mere, som for eksempel Dansk PEN, som prøver at markere sig, og som har et glimrende program, hvor de gør noget for at råbe op om writers in prison. Det er jo en mulighed, man kan vælge at benytte."
Folkelig og festlig
Nils Bjervig, chefredaktør af branchebladet BogMarkedet, kan godt følge Claus Clausens kritik, men han fremhæver, at messen er en folkelig og festlig begivenhed, der åbner sig for læserne og ikke blot for den litterære verden:
"Der er også en anden side af sagen. Vi skal ikke gå over til at have en ren litterær bogmesse med stort L, for der skal være plads til bogfesten. Der skal være plads til umiddelbarheden og til begejstringen. Der skal være plads til, at man kan komme og opleve sine idoler, og til at man kan gå ud sammen og opleve den kakofoni, som messen jo også er."
Nils Bjervigs ønskedrøm for en bogmesse lægger sig op ad den, der er i Göteborg, hvor der både er plads til det store, det brede og populære men også til det mere intime. De fysiske rammer i Forum byder, at alt er samlet under et tag, og det betyder selvfølgelig noget for den fysiske udfoldelse. Nils Bjervig holder af det, han kalder gedemarkedet, at bogmessen forener i stedet for at ekskludere. Han medgiver dog, at der er for lidt plads til det højlitterære:
"Der kan jeg godt følge Claus Clausen. Man kunne godt fra udvalgets side vælge lidt mere dristigt. Men når man har sagt det, må man tage den mistelten i ed, at man ikke ved, hvem de har spurgt og fået nej fra. I de forrige år er der mange af de store forfattere, som har sagt nej af forskellige grunde."
Bredt sceneprogram
Som en i en anden kriminalroman fører sporene til gerningsstedet, nemlig bogmessen selv. Spørgsmålet er, om det har været intentionen fra BogForums side at lægge vægten på krimiforfatterne. Er der tale om overlagt mord på det højlitterære og det smalle? Stinne Hjortlund Kristoffersen er salgs- og projektleder på BogForum og hun forklarer, at udvælgelsen af forfatterne sker som et samarbejde mellem BogForum og de forskellige forlag:
"Det er ikke BogForums udvalg, som sidder enevældigt og beslutter, at "dem og dem vil vi gerne se". Vi snakker med forlagene om, hvilke nyudgivelser eller nyoversættelser, der kommer i det indeværende år, fordi det jo er de aktuelle forfattere, vi har på BogForum. Det er dem, vi gerne vil vise."
I forhold til krimigenrens overtag på messen er forklaringen, ifølge Stine Hjortlund Kristoffersen logisk:
"Ja, der kommer mange krimiforfattere, og det gør der, fordi der udkommer mange krimier. Vi har de forfattere med, både danske og udenlandske, som vi ved, folk læser."
Stine Hjortlund Kristoffersen understreger, at BogForum er tænkt som en bred festival, der viser det aktuelle bogmarked. Derfor bliver det i sagens natur bestsellerforfatterne, der kommer til at dominere billedet. De smallere litterære genrer finder man andre steder:
"Vi synes, det er godt med alle de andre initiativer, hvor man behandler den lidt smallere litteratur på andre måder, men BogForum er det brede sceneprogram. Jeg synes, det er ærgerligt, at Claus Clausen ikke synes, det er et godt program, vi har i år. Jeg synes, vi har mange forskellige punkter."
For de hurtige læseheste, der har lyst til at folde æselører i andre sider end krimigenrens, findes alternativet i den mindre festival København Læser, som foregår indtil den 13. november. 


