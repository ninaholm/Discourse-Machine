S-profil blæser til kulturkamp mod borgerlige medier
Socialdemokraternes Henrik Sass Larsen og 3F kalder på opgør med borgerlige medier og truer med økonomiske sanktioner. Berlingskes chefredaktør advarer mod censur af den frie presse


 Danske aviser er blevet så borgerlige, at det er et problem for den demokratiske samfundsdebat. Det mener Socialdemokraternes politiske ordfører, Henrik Sass Larsen, der nu kalder på et grundlæggende opgør med højrefløjens mediedominans: »Der findes en stadig større intolerance især i den borgerlige, skrevne presse. De lader ingen andre komme til orde end lige præcis dem, der har indskrevet sig i den borgerlige ideologiske tænkning. Her ligger en vigtig kulturkamp, som vi må tage,« siger han og sætter navn på især tre landsdækkende dagblade, som skævvrider den offentlige debat: »Berlingske, Jyllands-Posten og senest Børsen har satset massivt i forhold til den borgerlige meningsdannelse og giver ikke rum og plads til nogen som helst anden form for tænkning. Det synes jeg vitterligt er et stort samfundsproblem,« siger Sass Larsen.
Ny statsstøttemodel?
S-profilen står til en tung ministerpost, hvis rød blok vinder valget, og selv om en ny regering næppe vil fratage Berlingske eller andre 'borgerlige medier' deres statsstøtte, afholder det ham ikke fra at true med det.
»Jeg får nok ikke lov til det. Men jeg kunne godt tænke mig det,« siger han.
Meldingen fra Socialdemokraterne kommer, mens der forhandles om medie-støtten, og formand for 3F, Poul Erik Skov Christensen, opfordrer til nytænkning af støtteordningen: »Så kunne de væsentlige nyheder og demokratiske debatter blive spredt i det danske samfund på en langt mere afbalanceret måde,« siger han. Tidligere S-formand Mogens Lykketoft oplever også en problematisk ubalance i mediebilledet og påpeger, at det ikke kun er linjen hos lederskribenter og kommentatorer, der er problemet. Også valget af vinkler og eksperter er politisk skæv og forfladiger debatten om den økonomiske politik, mener Lykketoft. Det er rigtigt, at der er flere borgerlige aviser end røde, forklarer medieekspert og professor på SDU, Erik Albæk.
»Hvis du tager det samlede avisbillede i Danmark, så er det helt korrekt. Et flertal af både de landsdækkende og særligt de lokale aviser udspringer af den gamle venstrepresse,« siger han, men påpeger, at det kun er på opinionsstoffet, det gør en forskel. Idéen om at straffe pressen økonomisk advarer Berlingskes chefredaktør, Lisbeth Knudsen imod: »Det er opsigtsvækkende, hvis Socialdemokraternes markante skikkelse, Henrik Sass Larsen, taler for at ensrette, censurere eller begrænse pressefriheden, og det er beskæmmende, hvis S på økonomisk eller anden vis vil begrænse den frie presse.«

