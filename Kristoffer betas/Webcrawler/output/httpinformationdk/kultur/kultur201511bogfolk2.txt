Bogfolk



 Morten Pape
Blev årets modtager af BogForums Debutantpris 2015 for romanen Planen om opvæksten i det socialt belastede boligbyggeri med det belastede ry, Urbanplanen på Vestamager. Juryen udtaler om romanen, at den blandt andet er »skrevet på et brændstof af personlig vrede«. Men at den samtidig giver »et overbevisende billede af et miljø, en periode og en udvikling«. Læs også Johanne Ramskovs interview med Morten Pape i sidste uges LITTERATUR om hans opværkst i Urbanplanen og tilblivelse af romanen. Debutantprisen blev uddelt i forbindelse med åbningen af BogForum fredag formiddag og er på 50.000 kroner.
Hella Joof
Komikeren, skuespilleren og instruktøren har haft sjov med at gendigte Halfdan Rasmussens ABC. Det er blevet til bogen Hellas ABC, som udkom på Gyldendal i går. Bogen er ikke skrevet for børn, derimod kun for de kønsmodne. Om Q hedder det således i bogen:
»Jeg slog mig på en mand / og mistede min tro /Al elskov var styret af / Quid pro quo /Som Quisling jeg faldt fra min tinde / Det blødte, og jeg famlede i blinde /Du samlede mig op, /gav mig forsigtigt plaster på /Qua din kærlighed blev jeg en Quinde.« Bogen, der er illustreret af Otto Dickmeiss, er på 64 sider og koster 150 kroner.
Georg Trakl
Det kan være svært at få hænderne ned af ren begejstring over forlaget Rosinantes flotte og imponerende klassikerserie. Klaus Mann, Primo Levi, Elie Wiesel, Joseph Roth, Stefan Zweig, Virginia Woolf, Emily Brontë, Georges Perec er nogle af de mange forfattere, hvis bedste bøger er udgivet som klassikere. At den bogserie endnu ikke har vundet hæder og priser er helt uforståeligt. Nu udkommer så, ganske vist i et lidt andet format, Georg Trakls Sebastian i drømme i Rolf Gjedsteds gendigtning af et af den tyske ekspressionismes absolutte hovedværker. Bogen udkommer den 12. november.

