Putins dyre vinterlegetøj
En ny dokumentarfilm blotlægger de olympiske vinterlege i russiske Sotji som et sandt rædselskatalog af korruption, fejlslagen planlægning og et nærmest uendeligt offentligt overforbrug. Med underholdende bidskhed pilles glansen af Ruslands kommende store profileringsshow.
 
	Den olympiske flamme på vej til Sotji, et usædvanligt sted at afholde vinter-OL i og med at badebyen er et af de varmeste steder i Rusland (billede th.). Flammen er gået ud temmelig mange gange undervejs gennem det russiske imperie. Foto: Vladimir SmirnovIlya Naymushin


 
	Rusland er fyldt med nærmest uendelige vidder af is og sne, og alligevel valgte præsident Putin tilbage i 2007 at hente de olympiske vinterlege til kystbyen Sotji, der som det eneste sted i Rusland er udstyret med et fugtigt subtropisk klima med milde vintre og hede somre.

	Absurditeterne står i kø i i eksilrusseren Alexander Gentelevs nye dokumentar, Putin’s Games, der skildrer, hvor enormt kompliceret og ikke mindst astronomisk dyrt et forehavende det er at bygge alt fra kunstskøjtehaller, olympisk by til veje, tunneler, jernbaner og havn. Især fordi lokale forhold gør det endog meget svært at bygge i Sotji.

	Jorden er så sumpet, at også landingsbanen i den nye lufthavn truer med at synke, siger en af de mange interviewpersoner i filmen. Den store skihopbakke er både farlig og flere år forsinket, fordi geologien gør, at der ofte er jordskred.

	Det har dog ikke skræmt en række russiske oligarker, der netop er blevet lokket af, at alle konkurrenterne var til stede. For vinterlegene er langtfra kun en kombineret sportsbegivenhed og nationalt profileringsshow, men er blevet den malkeko, som alle parter presser til det yderste.

	De griske pengemotiver medfører lutter absurditeter; højhuse bygget på porøse skråninger med usælgelige luksuslejligheder. En fejlbygget containerhavn, der først blev sat under vand under en storm, men i dag slet ikke bruges som tiltænkt. Fordi man i al hast i stedet byggede en ny jernbanelinje, der står for fragt af gods til byen. Den vej, der går mellem byen og skisportsstedet i bjergene, er blevet så dyr, at den ligeså godt kunne belægges med et fem millimeter lag guld, fortæller en kilde.

	Instruktør Gentelevs enkle greb er humoren; den politisk-satiriske stemning understøttes af en offscreen engelsktalende jeg-fortæller. Sammen med en ironisk parafrase over russisk folkemusik, giver det lune mellemspil til stadig flere kapitler af den russiske korruptionstragedie.

	Femdobling af budgettet

	Oprindeligt var budgettet på lidt over 67 milliarder kroner. Men fejltrinnene koster, og få kender de eksakte tal. Selv Ruslands statsrevisorer får ikke adgang til de hemmelige budgetter, der styres benhårdt af Kreml og det statslige afviklingsselskab Olympstroy.

	Men kritikere, som oppositionspolitikeren Boris Nemtsov, har i filmen regnet sig frem til, at regningen lander i omegnen af 375 milliarder kroner. Foreløbig. Op mod 96 procent af beløbet tørres af på skatteyderne, selv om den officielle forklaring er, at de private investorer har lagt halvdelen.

	»Der var selvfølgelig ingen, der kunne forudsige, hvad det ville komme til at koste, men at det er blevet mere end femdoblet fortæller os, hvor meget der er gået galt,« fortalte Alexander Gentelev for nylig i forbindelse med filmens internationale premiere på dokumentarfilmfestivalen IDFA i Amsterdam.

	Han kan også berette, at statsselskabet Olympstroy er oppe på sin femte direktør på syv år, og at ingen af forgængerne længere er i Rusland.

	»Går det galt, så kan den nuværende direktør vel se sig selv et sted i Sibirien,« lyder det med en høj latter fra Alexander Gentelev, der selv bor i Israel.

	Putin foretrukne ferieby

	Der var da også mange russere, der undrede sig over, at Sotji overhovedet var i spil, da Rusland i 2007 vandt værtsskabet. Filmen skildrer det nærliggende motiv, at Putin selv er hyppig gæst i Sotji. Her har han været en flittig bruger af Krasnaya Polyana-skiresortet, der ligger i bjergene 45 kilometer fra Sotji og er udset til at være den egentlige værtsby for de udendørs skisportsgrene

	Her går præsidenten, ifølge hans østrigske skilærer, for alvor op i skisport. En venligsindet oligark har bygget et palads i nærheden, der oftest stilles til Putins rådighed. Byen har traditionelt haft en stor stjerne hos magthaverne i Kreml. For allerede i 1930’erne lod Stalin en lang række neoklassiske bygninger opføre, hvoraf det ene blev diktatorens sommerresidens.

	I Krasnaya Polyana-skiresortet lå oprindeligt kun skiresortet Alpika, som forretningsmanden Pjotr Fedin har bygget op over et par årtier. I filmen fortæller han om sin frustration over at blive tvunget til at opgive sit livsværk. I en lynproces og til en meget lav pris, fordi den russiske regering har vedtaget en særlov om ekspropriering, uden tid til hverken høringer eller indsigelser. Ejendomme, grunde og hele virksomheder er derfor i et snuptag lagt ind under lokalregeringens vinger.

	»Dette megaprojekt tager livet af os private og kører hen over os alle. Regeringen kontrollerer alt,« siger forretningsmanden Fedin.

	Bulldozet ud af hjemmet

	Også mange private er flyttet ud af deres boliger. Familiefaren Roman Rebenkos hus måtte vige for en udvidelse af hovedvejen til Sotji.

	»Der var stadig dele af grunden tilbage, det ville jeg gerne have tilbage. Der kunne vi jo bygge et nyt hus. Men borgmesteren sagde, at det ejede jeg ikke længere. Nu skulle min grund på auktion, og jeg ville ikke have råd til at købe den. Vi boede 40 år i det hus. Nu bor vi tre familier i en række dårlige lejligheder, hvor der kun er koldt vand. OL har ruineret os,« lyder det opgivende fra Roman Rebenko.

	Natalia Krashennikova bor på tredje år på otte kvadratmeter med mand og søn. Da hendes hus blev revet ned, besvimede hun, og familien boede først fire dage på gaden, inden der blev tænkt over, hvor de skulle bo. Et næsten færdigt rækkehusprojekt blev også ofret. Til fordel for en busstation; de spritnye huse blev bulldozet, mens beboerne blot kunne se på. En lokal journalist, Svetlana Kravchenko, har i årevis skrevet om sagerne, trods chikane fra myndighederne. Hun mener, at Sotji tidligere var en flot by, men at den nu er blevet smadret.

	Korruption styret oppefra

	Da filmholdet spørger den lokale borgmester om eksproprieringerne, siger han også det korrekte, at ingen skal lide under projektet. Men den joviale mand slår dog hurtigt over i ren lovprisning af alt det nye og spændende, som byen gennemgår. Borgmesteren tror, at Sotji helt sikkert bliver en af de mest moderne byer i verden, når de store kraner pakker sammen.

	Det er dog langtfra sket endnu, for tidsplanen er overskredet flere gange, og det koster at blive færdig. Imens ruller pengene ind hos alle gribbene inden for byggeindustrien og embedsværket, der grådigt cirkler over Projekt Sotji.

	En byggematador, Valery Morosov, har bygget et prestigefyldt hotelprojekt i Sotji til flere milliarder rubler. Han fortæller bistert til kameraet, at en lokal embedsmand først ville have 12 procent og siden yderligere fem procent af byggesummen. Valery Morosov fik ham i første omgang talt ned til tre procent.

	»Jeg kalder det en korruptionsskat. Det foregår således; jeg går op på femtesalen af det lokale præsidentkontor. Uden at blive kontrolleret af sikkerhedsvagterne efterlader jeg 15 millioner rubler, og det var det.«

	Han mener, at fordi det var et olympisk projekt, kunne han hæve priserne med 100 til 200 procent.

	»Det gik op for mig, at jeg var komplet i lommen på de embedsmænd der har byggeprojekterne i opdrag. Ønsker de 15 procent, så får de det. Vil de have mere, så får de det. Jeg fik trusler om, at jeg ville blive druknet i blod,« siger entreprenøren, der i dag er flyttet til London.

	Direktøren for Transparancy International i Rusland mener, at det er meget fristende at være med i Sotji. Fordi profitterne er så store.

	»De, der styrer det, ved, at du enten moralsk skraber bunden, lige som dem selv. Eller de røver pengene fra dig. Du kan enten blive medskyldig eller et offer. Valget er dit eget. Så hvor skal en mand som Morozov gå hen? Han ved, at han ikke kan vinde over sine modstandere,« lyder det i filmen.

	I Rusland vises Putin’s Games på en lille filmfestival, mens det er helt udelukket, at russerne skal kunne se den på tv, fortæller instruktøren. Han forsøgte i syv år at få de ansvarlige i Rusland til at kommentere. De havde ikke tid, lød forklaringen. Heller ikke Den Internationale Olympiske Komité, IOC, ville sige noget. De nedlagde endda forbud mod, at ordet OL indgik i filmens titel.

