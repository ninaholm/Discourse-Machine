Tv-serie tager livtag med O.J. Simpson
En kritikerrost tv-serie om den 20 år gamle retssag mod O.J. Simpson for mordet på hans ekskone skaber i USA fornyet debat om race, kønsroller og retfærdighed – og minder både om, hvor meget der har forandret sig, og hvor meget der stadig er det samme


 Mange kan huske den junidag i 1994, hvor O.J. Simpson på en motorvej i Los Angeles flygtede fra politiet i en hvid Ford Bronco med sin ven AC ved rattet. Simpson selv sad på bagsædet og truede med at begå selvmord med en pistol, skulle politiet forsøge at stoppe ham.
En halv snes politibiler var i hælene på den afroamerikanske, berømte og tidligere amerikansk fodboldspiller og skuespiller, der stak af, fordi politiet ville arrestere ham for det brutale mord på hans ekskone, Nicole Brown Simpson, og hendes ven, Ron Goldman.
Den to timer lange biljagt, der foregik i et ganske adstadigt tempo – blev vist på direkte tv, ikke bare i USA, men over hele verden. Aldrig havde man set noget lignende. Det var reality-tv, før man for alvor vidste, hvad reality-tv var.
Biljagten var samtidig startskuddet til en næsten ét år lang retssag, der blev så medieeksponeret, at eftervirkningerne af den stadig kan mærkes – ikke mindst på reality-tv og 24 timers nyhedsdækning.
Det var en retssag, der kom til at handle om alt fra race, kønspolitik og vold mod kvinder – Simpson slog Nicole, da de stadig var gift – til jagten på retfærdighed, berømmelse og flere af de involveredes skamløse selvpromovering, heriblandt den kulørte dommer Lance Ito.
