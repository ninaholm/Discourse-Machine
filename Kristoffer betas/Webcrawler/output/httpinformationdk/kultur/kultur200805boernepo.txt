Børneporno eller kunst
Bill Hensons fotografier af splitternøgne piger på 12 år skiller vandene: For nogle ligger de inden for den kunstneriske friheds rammer, hvor nøgenhed i årtusinder har været et yndet motiv - for andre er de åbenlyst seksualiserede og 'absolut afskyvækkende'
Beslaglagt. De australske politimyndigheder er ikke i tvivl: Bill Hensens fotografier er pornografiske og ulovlige, mens kunstverden er af en anden opfattelse.


 Er det kunst, eller er det pornografi at udstille billeder af nøgne piger i 12-13-årsalderen? Denne evige diskussion er blusset op igen, efter at australsk politi i sidste uge ransagede et kunstgalleri i Sydney, der udstillede værker af den internationalt anerkendte kunstner Bill Henson.
Politiet konfiskerede 20 af udstillingens 41 billeder, da kunstelskere i høje hæle og kritikere ankom til galleri Roslyn Oxley9 i den mondæne forstad Paddington, for kun at finde en politibil parkeret udenfor og et skilt, der meddelte, at ferniseringen var aflyst. 
Australiens premierminister, Kevin Rudd, fordømte fotografierne som "absolut afskyvækkende", og New South Wales' politi oplyser, at man agter at rejse sigtelser.
Men ansete figurer i kunstverdenen forsvarer Hensons stemningsprægede fotografier med deres dunkle baggrunde og insisterer på, at de hverken er seksualiserede eller pornografiske.
Judy Annear, der er ledende fotokurator ved New South Wales Art Galery siger således: "De er smukke, og de er ganske overordentligt stiliserede. De er yderste formelle, yderste klassiske. De er lidt som at se på en gammel græsk vase."
Anerkendt
Andre pointerer, at Henson, hvis fotografier er at finde i samlingerne på alle store kunstgallerier i Australien, hvortil kommer Guggenheim-museet i New York, San Francisco Museum of Modern Art og Bibliothèque Nationale i Paris, og at kunstneren har produceret lignende værker i årtier. 
Ikke desto mindre bedyrer politiet, som greb ind efter at være tippet af lokale aviser, at de havde fundet billeder, der "viste et barn under den seksuelle lavalder i en seksuel kontekst" - en 13-årig pige, som ikke er identificeret, menes at have været model for alle de beslaglagte billeder. 
Den lokale politichef, Allan Sicard, siger: "Politiet efterforsker sagen, og det er sandsynligt, at vi vil tage retslige skridt og rejse sigtelser for at have overtrådt straffelovens forbud imod offentliggørelse af uanstændige motiver."
Det står ikke klart, om sigtelserne vil blive rejst imod Henson, galleriet eller dem begge. 
Galleriejerne har indvilget i at sætte udstillingen i bero, men agter at åbne igen - uden de stødende billeder. Også fra galleriets hjemmeside er de fjernet. 
Hetty Johnston, talskvinde for en ngo, der arbejder for beskyttelse af børns rettigheder, tager kraftig afstand fra billederne: 
"Der er tale om udnyttelse af børn, og det er en kriminel handling, som vi har pligt til at retsforfølge," siger hun. "Der er åbenlyst tale om ulovlige børnepornografiske billeder, som intet har med kunst at gøre." 
I interviews med medier før udstillingen fortæller Henson, at han har fotograferet sine teenagemodeller, fordi han vil vise deres menneskelighed og sårbarhed. Han tilføjer: 
"Det ligger uden for min kontrol, hvordan folk reagerer på mine værker."
Beskyttelse
Premierminister Rudds reaktion er utvetydig: "Børn har krav på at få deres barndoms uskyld beskyttet. Uanset hvilke kunstneriske værdier, man vil tillægge den slags - og jeg vil ærligt talt ikke tillægge dem nogen overhovedet - synes jeg bare ikke, man kan byde børn den slags." 
Politiet agter også at tale med forældrene til den 13-årige. Hugh Macken, der er formand for advokatforbundet i New South Wales, vurderer, at en sigtelse kun vil kunne bære i retten, hvis det kan bevises, at fotografierne er taget med henblik på at skabe seksuel tilfredsstillelse frem for at udforske kunstneriske muligheder. 
Renlivet censur
Andre er lige så klare i mælet i deres afstandtagen fra, hvad de kalder renlivet censur. 
Kunsthandleren Michael Reid siger således: 
"Den nøgne krop har uanset alder været et motiv for kunsten i tusindvis af år. Spørgsmålet her er, om det er sket med frivilligt samtykke - det aner jeg ikke, men på spørgsmålet, om billedet er søgt seksualiseret, er svaret efter min opfattelse et klart nej."
John McDonald, der er kunstkritiker for avisen Sydney Morning Herald, siger: "For mig er det virkeligt skændige i denne sag, at mainstreammedierne først begynder at interessere sig for kunst, når den bliver forbudt, og når den påstås at være pornografisk." 

© The Independent og Information
Oversat af Niels Ivar Larsen

