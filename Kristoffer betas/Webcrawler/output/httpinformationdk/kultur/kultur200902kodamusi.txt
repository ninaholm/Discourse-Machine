KODA: Musikerne skal have deres penge
KODA er åbne overfor aftaler med de nye musiktjenester på nettet. Men ifølge pressechef Birgitte T. Henriksen er der flere af tjenesterne, der tøver


 - Hvorfor har danskerne ikke adgang til musiktjenesterne Spotify og Pandora?
"Spotify har henvendt sig til os for fjorten dage siden, og der har været et møde i forbindelse med Midem-festivalen. Jeg ved ikke, hvorfor de først har henvendt sig til KODA nu. Normalt er det kunder, der henvender sig til os, men måske har de ikke syntes, at Danmark har været interessant nok - jeg ved det ikke. Men jeg håber da, at vi laver en aftale med dem," siger KODAs pressechef Birgitte T. Henriksen og fortsætter:
"Vi ved ikke hvad det ender med, fordi forhandlingerne ikke er gået i gang endnu. Men der er i hvert fald en positiv dialog. Pandora har aldrig henvendt sig til KODA, så det giver lidt sig selv, at der ikke er nogen aftale."
- Så danskerne vil også få adgang til Spotify?
"Det ved jeg ikke. Det fungerer jo i andre lande, og nu har de henvendt sig. Vi plejer at lave aftaler med de forskellige onlinemedier, der henvender sig."
- Hvad er jeres syn på tjenesten Last. fm?
"Last.fm har ikke nogen aftale med os, men vi er i dialog med dem. Vi er selvfølgelig kede af, at de lancerer det i Danmark uden at have en aftale med KODA. De har lanceret et site, hvor de spiller noget musik uden komponisterne får penge for det. Men jeg håber, at vi laver en aftale med Last.fm."
- Er det let at blive enige om vilkårene i aftalerne med de nye nettjenester?
"Danmark er et af de lande i verden med flest onlineaftaler set i forhold til vores størrelse, og derfor kan man sige, at det er let at få en aftale om brug af musik fra KODA. Men en aftale forudsætter selvfølgelig at ens forretningsmodel er i orden, så man kan betale et rimeligt vederlag til dem, der har skabt musikken."
"Hvordan forretningerne kører for Spotify, Pandora og Last.fm har jeg ingen anelse om."
- Hvordan er jeres samarbejde med TDC PLAY?
"Det er en aftale vi er rigtig glade for. Den giver nogle rigtig rimelige vederlag til dem, der har skabt musikken. TDC har fået et produkt, hvor den vigtigste del - musikken - bliver betalt for. Samtidig har de fået adgang til 2-3 mio. numre og har fået en kæmpe styrkelse af deres brand i kraft af musikken. Det betaler de så for, og musikerne og komponisterne får deres penge. Jeg ved i hvert fald, at der er en gensidig tilfredshed både fra KODA, TDC og komponisternes side, men også fra pladeselskabernes." 
- Hvad mener du, der vil ske i fremtiden med de digitale musiktjenester?
"Jeg tror bestemt, der vil komme flere abonnementsaftaler. Der vil komme flere aftaler som på en eller anden vis minder om PLAY-aftalen. Flere aftaler hvor man udbyder noget telefoni eller et andet produkt, og så får man noget musik oveni. Der bliver betalt for den merværdi, og selvom brugeren får en fornemmelse af fri adgang til musik, får kunstnerne betaling for deres musik, fordi teleselskabet betaler for numrene. Men for forbrugeren vil det føles som en fri adgang. Det vil der helt sikkert komme mere af."


