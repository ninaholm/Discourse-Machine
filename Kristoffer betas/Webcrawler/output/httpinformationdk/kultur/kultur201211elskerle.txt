Vi elsker at lege detektiver
Vi er så vilde med at forsøge at gætte morderen i ’Forbrydelsen’, at det med godt 1.700.000 seere hver søndag er blevet en national gætteleg
Han ved det. Søren Sveistrup, der har skrevet manuskriptet til ’Forbrydelsen’, har fået seerne til at gætte løs på morderens identitet de seneste ni søndage.


 Er det statministerens bror, Zeuthens personlige assistent eller Majas ekskæreste, der har dræbt Louise Jelsby?
Søndag efter søndag stiger spændingen i intervaller og allerede efter første afsnit, blev der spekuleret i, hvem morderen kunne være.
I rulleteksterne stod der ’GM’ efterfulgt af den svenske skuespiller Thomas Gabrielssons navn, hvorfor flere mente, at han var gerningsmanden. Men efter at det har vist sig, at han har bortført niårige Emilie for at få genåbnet sagen om Louise, gættes der – blandt seerne – igen på livet løs på, hvem morderen er.
Og gennem bookmaker-firmaet Betsson, kan man vinde penge på at gætte morderen. I skrivende stund giver den personlige assistent Niels Reinhardt det laveste odds efterfulgt af statsministerens bror, men spændingen udløses først på søndag.
’Who dunnit’-tradition
Søren Sveistrup har lavet Forbrydelsen I-III, og han mener, at hele ’who dunnit’-traditionen er krimigenrens motor: »Så snart du bliver præsenteret for en forbrydelse på side et, eller meget tidligt i en serie, så slår det mentale gætværk til, så læser du efter, hvem forbryderen og de mistænkte er.«
Selv om krimigenrens hovedsigte er at finde frem til den skyldige, så mener Søren Sveistrup, at forbrydelsen mest er en undskyldning for at fortælle andre og mere komplekse historier sideløbende:
»Vi forsøger at lave en mere kompleks krimi, hvor det ikke kun handler om at udpege en morder. Personligt kan jeg bedst lide, når det er lidt komplekst, og der er mange forskellige lag i historien.«
DR har bedt forskellige krimiforfattere om hver at anmelde et afsnit af Forbrydelsen III, og det har blandt andre Jesper Stein Larsen gjort.
Han mener, at Søren Sveistrup er lykkedes med at fortælle en kompleks historie: »Jeg skriver selv krimier og er professionelt optaget af, hvordan serien er udført, og plottet er skruet sammen, og hvilke spor der er lagt ud, så jeg gætter jo også med. Jeg synes det er en glimrende, moderne krimiserie på et virkelig højt niveau, og den er lagt an med et enormt persongalleri, der gør serien mere kompleks.«
I sin anmeldelse gætter han i et PS på, at morderen er statsministerens bror, men han fortæller, at han er mere interesseret i nettet af historier end i bare at vide, hvem morderen er. Og så er han i øvrigt kommet i tvivl: »Jeg er lidt på herrens mark, og det er jo en cadeau til Sveistrup, at han kan holde den kørende så længe, uden at man har gættet morderen. Jeg er stærkt i vildrede.«
Hvorfor gætter vi?
DR’s dramachef Piv Bernth mener, at det er en naturlig reaktion, at vi gætter med: »Jeg tror det er en meget almindelig psykologisk mekanisme, at hvis man får lagt noget op, hvor det er implicit, at man ikke kan løse det, så vil man prøve at løse det.«
Hun siger, at det er en leg, hvor folk vædder, diskuterer og morer sig med at afprøve de spor, serien lægger ud.
DR opfordrer også folk til at gætte med blandt andet på seriens hjemmeside, hvor man kan give sit bud på, hvem morderen er. Om det siger Jesper Stein Larsen: »At DR selv understøtter spekulationen i, hvem der er den skyldige, det er for mig at se bare en effektiv hype-strategi for at få os til at interessere os for det og skabe opmærksomhed omkring serien.«
Men hypen er ikke begrænset til seriens hjemmeside. I diverse dagblade og på Twitter har menigmand og tv-kyndige gennem alle afsnit diskuteret mulige skyldige og motiver.
Selv om DR med krimianmeldelser af serien og morderafstemningen tilskynder en gætteleg, siger Søren Sveistrup: »Formålet med at lave krimien har egentlig aldrig været at sætte en national gættekonkurrence i gang. Det kom vildt bag på mig, da vi lavede den første sæson, at folk gættede så meget med allerede efter et par afsnit.«
Men han mener, at vi gætter med fordi det er grundfæstet i vores natur, når vi læser krimier, at vi tager del i opklaringen.« Han kalder det en »national selskabsleg«.
»Det er noget, vi synes er sjovt som mennesker. Vi bliver lige pludselig detektiver i en historie, vi får lejlighed til selv at gætte med, og det ligger åbenbart til os at gå ind og prøve at skabe orden i kaos.«
Rasmus Dahlberg er krimiforfatter og har også anmeldt et afsnit af Forbrydelsen III. Han er dog ikke så begejstret som Jesper Stein Larsen, men synes, serien er fortænkt og konstrueret: »Folk er først og fremmest vilde med at gætte med, fordi serien er meget målrettet skruet sammen efter at få folk til at være vilde efter at gætte, hvem morderen er.«
Det mener han, serien gør ved hele tiden at introducere karakterer, som kunne være suspekte. Både Piv Bernth og Sveistrup medgiver, at serien lægger spor ud for at pirre nysgerrigheden og vild- og vejlede, men at serien også er mere end en gættekonkurrence.
Velbevaret hemmelighed
Mens serien er blevet optaget, har skuespillerne ikke vidst, hvem morderen var, fortæller Søren Sveistrup. Nogle har måske haft anelser, men det var ikke før læseprøven til sidste afsnit, at skuespillerne fik at vide, hvem morderen er.
Søren Sveistrup synes dog ikke, at det har været svært at holde på den hemmelighed, som så mange danskere i efteråret har søgt efter: »Det er tit folk spørger mig, om det er den eller den. Men i det øjeblik, jeg siger, om jeg virkelig skal fortælle det, så trækker de i land med det samme og siger, at de hellere vil vente og se det. Jeg tror, det er den dér nydelse, man har, når man er i gang med noget spændende, der optager én – så vil man gerne have det for sig selv.«
Snart er morderen fundet. og den sidste afsnit og den uigenkaldeligt sidste sæson af serien er blevet vist på tv. Det er Søren Sveistrup godt tilfreds med: »Fordi serien har været vellykket på mange planer, så har det været fantastisk at opleve, at folk har gidet at tage del i den leg, og så tror jeg også, at man skal stoppe, mens legen er god,« siger Sveistrup.

