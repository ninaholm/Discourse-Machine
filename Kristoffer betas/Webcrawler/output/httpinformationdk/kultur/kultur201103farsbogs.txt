Min fars bogsamling
Længe troede jeg ikke, e-bøger havde en fremtid i Danmark. Men så talte jeg med min far


 »Jeg har tænkt mig at købe en iPad,« sagde min far forleden under en af vores ugentlige telefonsamtaler. Jeg studsede ikke nærmere over det. Min far har altid været familiens first mover, når det kommer til formålsløse investeringer i nyt digitalt isenkram. Der var formentlig tale om endnu et anfald. Men så fortsatte han: »Når mor og jeg engang flytter til noget mindre, kan vi jo ikke få plads til alle vores bøger, og det ville jo være smart, hvis man i stedet kunne have dem på sådan en lille computer.«
Hvad for noget? Var min far med åbne øjne i gang med at lancere en personlig kulturrevolution, der i sidste instans vil skubbe hans elskede og vel- assorterede bogsamling ud i mørket til fordel for en lysende firkantet skærm?
»Det ville bare være smart,« gentog han.
Har man svært ved at forstå, hvad sådan en udmelding betyder i en større sammenhæng, følger her en oversættelse: E-bogsmarkedet i Danmark er på vej til et gennembrud. I USA er det for længst sket. I forrige uge viste nye tal ifølge nyhedsbureauet Reuters, at salget i januar 2011 var mere end fordoblet i forhold til året før og i rede penge nu overgår hardcoverbøger til voksne. Herhjemme udgør e-bøgerne stadig kun en meget lille del af det samlede bogsalg, men tager man min fars ord  alvorligt, skyldes det udeblevne gennembrud måske ikke så meget læsernes manglende interesse som forlagenes manglende mod til at satse. Sagen er, at mens engelsksprogede netboghandler som Amazon typisk tager en flad halvtredser for deres elektroniske bestsellere, er danske e-bøger ofte dyrere end de trykte udgaver af de samme bøger. Det siger sig selv, at det ikke er nogen farbar vej, hvis man gerne vil profitere på den umiddelbare velvilje hos min far og andre forbrugere.
Nye forventninger
Samme erkendelse synes aktørerne på det danske e-bogsmarked så småt at være nået til. I forrige uge besluttede en række fremtrædende forlag, bl.a. Lindhardt og Ringhof, Rosinante & Co og Peoples Press, at gå sammen med netboghandlen Riidr.com om at sænke prisen på e-bøger med op til 40 procent. I første omgang som et forsøg. Og onsdag fulgte saxo.com trop ved at banke prisen på e-bøger ned under magiske 99,95 kroner. Som udgangspunkt er det ikke ubegrundet, når forlagene frygter at udhule deres egen forretning med billige e-bogsudgaver af dyre papirbøger. De skal selvfølgelig fastholde, at det ikke kun koster et tryk på knappen at udgive elektroniske bøger, men at der er omkostninger i alle led af produktionen. Omvendt må de også indse, at udviklingen inden for musik- og filmbranchen grundlæggende har ændret ved forbrugernes forventninger til prisen på digitale produkter. I dag forventer alle, at digitale produkter er billigere end fysiske produkter. Det er muligt, det er en urimelig forventning, men sådan er virkeligheden, og den er selv forlag tvunget til at forholde sig til. Og helt urimeligt er det vel heller ikke, taget i betragtning at man som forbruger hverken kan låne sine e-bøger ud, give dem væk eller sælge dem videre til et antikvariat. Som produkt er e-bogen ganske enkelt mindre værd end fysiske bøger. Skal e-bøger for alvor slå igennem i Danmark, er det derfor svært at forestille sig en vejledende udsalgspris på meget mere end halvdelen af, hvad papirbøger koster. Mere vil og bør vi ikke betale. Er prisen den rigtige, kan min fars bogsamling til gengæld meget vel være på vej til at blive digital.

mig som hemmelig agent, CIA eller KGB, jeg gik ikke op i den slags detaljer

