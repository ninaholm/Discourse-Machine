Kugleregnen ved Wounded Knee
Weekendavisen har afsløret, at Jacob Holdt ikke var til stede i en scene i sin bog ’Amerikanske Billeder’, sådan som han skrev. Det har ført til en omfangsrig debat om Holdts troværdighed, men også om Weekendavisens metoder såvel som Informations påståede rolle i sagen
Jacob Holdt har indrømmet, at han ikke var til stede i den belejrede del af Wounded Knee i 1973.


 Jacob Holdt er næsten blevet en institution i dansk gymnasieliv. Der findes i hvert fald meget få gymnasieelever, som ikke har set hans lysbilledshow, Amerikanske Billeder. Holdt har været en helt for dele af venstrefløjen, »den moderne Jesus-figur«, skriver Bo Bjørnvig, journalist på Weekendavisen, ligefrem. Men i sidste uge kunne Weekendavisen afsløre, at Jacob Holdt har opdigtet at være til stede i en scene, han beskriver i bogen Amerikanske Billeder. Det har ikke bare ledt til en debat om Jacobs Holdts troværdighed og metoder, men også om Weekendavisens egne metoder i dækningen af sagen. Også Dagbladet Information er blevet viklet ind i debatten og kritiseret for at beskytte Holdt.
Først til sagens udgangspunkt, Weekendavisens afsløring: I Amerikanske Billeder skriver Jacob Holdt, at han i 1973 var i ildkamp med FBI og delte tipi med indianerlederens enke i byen Wounded Knee i indianerreservatet Pine Ridge. I den engelske udgave af Amerikanske billeder skriver han, at han sammen med sine kammerater lå »in trenches in snow and sleet for weeks« : »bullets were whistling over my head«. Og i den danske udgave skriver han: »Det tog hårdt på mig, når kuglerne fløj hen over hovedet,« men hans rapporterede »Vi er i krig« hjem til Kristeligt Dagblad.
Læs også: Blüdnikow: Jeg gik ud fra, at Holdts artikler optrådte i Information
Martin Kasler, en – med Weekendavisens ord – »(meget) højreorienteret blogger« har regnet sig frem til, at den sidste skududveksling mellem Wounded Knee-besætterne og de amerikanske myndigheder fandt sted fredag den 27. april – to dage før Jacob Holdt satte fod på Pine Ridge.
I artiklen i Weekendavisen lægger Holdt sig fladt ned og indrømmer, at han ikke var til stede i den belejrede del af Wounded Knee:
»Indenfor, hvor de lå og skød ud mod FBI, anede jeg ikke, hvad der foregik. Jeg var ikke derinde, jeg havde livet kært. Vi kaldte hele området Wounded Knee. Jeg har aldrig tænkt på at skelne mellem den lille belejrede landsby og supply camp’en nogle kilometer derfra, hvor jeg var. Eventen hed Wounded Knee,« siger Jacob Holdt til Weekendavisen og forsvarer sig med, at han brugte, hvad han kalder ’Jan Stage-metoder’:
»Jeg gengav bare, hvad jeg hørte fra alle dem, der var lige så bindegale, som jeg var. Jeg prøvede at gøre det objektivt ved at sige ’vi’.«
»Du foregav at have set ting, du kun havde hørt om?,« spørger journalisten, hvortil Holdt svarer:
»Ja, måske, det har jeg åbenbart gjort. Jeg har sikkert tænkt, at hvis ikke det var dramatisk nok, er der ingen, der tager den her historie, så der er jeg nok gået lidt over bord for at sælge historien.«
Siden har Holdt i et læserbrev i Weekendavisen og i P1-programmet Mennesker og Medier trukket i land og forklaret, at det faktisk var Weekendavisen, der brugte de såkaldte ’Jan Stage-metoder’, fordi han ikke mener, at han var blevet forberedt på præmisserne for interviewet og derfor ikke havde haft en chance for at opfriske sin hukommelse.
»Først næste dag (efter interviewet med Weekendavisen, red.) fik jeg tid til at læse bogens kapitel igennem og åndede lettet op og skyndte mig at skrive til journalisten: »Hvert et ord (i Am. Billeder) kan jeg stå ved. Også det du slog ned på om ’at ligge i skyttegrave i sne og slud i ugevis’.« Bortset fra en diskutabel sætning om »kuglerne der fløj over os«, som jeg har nok af billeder af skydende indianere til at illustrere en vis sandhed i, falder hele forsøget på at mistænkeliggøre Amerikanske Billeder som ’opdigtet’ til jorden,« skriver Holdt i debatindlægget i Weekendavisen.
Holdt har også rettet skytset mod de øvrige medier, fordi han mener, at de ukritisk har taget Weekendavisens historie til sig og på baggrund af den har udledt, at der er grund til at så tvivl om sandhedsværdien af Amerikanske Billeder generelt.
Martin Kasler har ikke lagt skjult på, at han ikke tror, at Wounded Knee er det eneste, som Holdt har pyntet på. I kommentarsporet under et indlæg med anklager mod Holdt på sin blog skriver Kasler, at Holdt »lyver stærkere, end en hest kan rende« og sår tvivl om andre konkrete eksempler i Amerikanske Billeder.
’Mis-Information’
»I går tilsendte jeg kulturmarxisterne på Information et kronikforslag, hvori jeg går til stålet omkring en central historie i Jacob Holdts Amerikanske Billeder. Fra Information modtog jeg et autosvar, der oplyste, at der kunne gå flere dage før man hørte fra redaktionen. Få timer efter lå der en mail fra bladets kronikredaktør, der afviste mit kronikforslag. Pladshensyn, hævdede han.«
Sådan skrev Martin Kasler på sin blog i juni, hvor han også publicerede det debatindlæg, som han havde forsøgt at afsætte til Information. Også Weekendavisens journalist Bo Bjørnvig skriver, at Kasler fik sit debatindlæg »i hovedet igen fra Dagbladet Information, der jo i sin tid trykte de første beretninger fra Holdts USA-rejse«, mens hans journalistkollega på Berlingske Bent Blüdnikow bruger hele to debatindlæg på at antyde, at Information har holdt hånden under Holdt af ideologiske grunde. I det sidste af de to indlæg, som har titlen »Mis-Information«, bruger Blüdnikow Holdt-sagen som afsæt for en generel kritik af Informations fortid:
»Der ligger en scoop-historie i at grave i Informations fortid, hvis altså ikke kollegiale hensyn forhindrer det. Det var ikke blot Holdt, der smurte ekstra på for at fremme revolutionen, nej, det gjorde store dele af journalistflokken på Mis-Information.«
’Ville ligge godt i Information’
Antydningen af at Information skulle have vurderet Kaslers debatindlæg på baggrund af andet end redaktionelle kriterier, afviser Informations fungerende debatredaktør, Jon Faber. Han mente ganske enkelt ikke, at det var en god nok tekst.
»Den egnede sig ikke som kronik, men set i bakspejlet skulle emnet selvfølgelig have været bearbejdet journalistisk på avisen.«
Kulturredaktør Anna von Sperling fortæller, at hun bestemt ville have overvejet at sætte en journalist på sagen, hvis hun havde set debatindlægget.
»Jeg synes da, at det er ærgerligt, at det var Weekendavisen og ikke os, der bragte historien. Det er jo en oplagt god historie, som ville ligge rigtig godt i Information – ikke mindst fordi vores forlag jo udgav Amerikanske Billeder i 1977,« siger Anna von Sperling, der forsikrer, at Informations kulturredaktion ikke tager om venstresnoede koryfæer eller kolleger med fløjlshandsker.
»Der har jo i flere omgange været blæst omkring Informations tidligere skribent Jan Stage, der som bekendt havde et mildest talt kreativt forhold til reportagegenren. Det har vi jo ikke været bange for at skrive om selv,« siger Anna von Sperling, der dog ikke bebrejder kritikerne, at de spekulerer i, at der lå mere skumle motiver bag, at Informations debatredaktion afviste kronikken.
»Det er vel et sundt journalistisk instinkt at spørge, om der ligger mere bag en given sag. Det havde vi nok også gjort, hvis det var den anden vej omkring, men jeg håber da, at vi havde ringet og spurgt, hvordan det hang sammen.«

