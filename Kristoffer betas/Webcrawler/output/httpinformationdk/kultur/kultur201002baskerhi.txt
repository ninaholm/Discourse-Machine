Nu basker de hinanden
Under klimatopmødet gik politiet løs på demonstranter. Nu foregår opgøret indbyrdes. Det handler om afregningen for topmødeindsatsen


 Tju bang, gik det løs under klimatopmødet i København. Politibetjentene gik i flæsket på demonstranter. Nu er det hinanden, betjentene går løs på.
I politikorpset er udbrudt oprør mod formanden for Politiforbundet, Peter Ibsen. Han har indgået en ussel aftale om betjentenes indsats under topmødet, lyder beskyldningen.
En talsmand for oprørerne, politiassistent Morten Rau Jacobsen, raser i Avisen.dk over de lange vagter, som betjentene blev udsat for.
Rau Jacobsen siger:
»Vi var jo mega smadrede, når vi kom hjem.«
Aha, så har betjentene da noget at være fælles med demonstranterne om.
Politiassistent Rau Jacobsen har også denne beklagelse:
»En af mine kolleger har fået at vide, at man skal have vagt i 14 timer, før det kunne tælle som en 16 timers-vagt.«
Jovist, her er noget for Rigsrevisionen at kigge på. Betjente opgør vagtlængder på en spøjs måde. Politiforbundsformand Peter Ibsen erkender sin fejlbarlighed:
»Vi har draget den lære, at vi skal forhandle en langt mere præcis aftale igennem.«
Vil ikke gå af
Peter Ibsen har dog ikke tænkt sig at følge kravet om hans afgang. Hans hovedbestyrelse bakker ham op. Den lægger ansvaret for »fejl og misligholdelser« på »ledelsen«. Og her sigtes ikke til Forbundets ledelse, men til politiets ledelse.
Hovedbestyrelsens støtteerklæring til formanden slutter med ordene:
»I Politiforbundet ærgrer man sig over, at enkelte medlemmer har rettet skytset mod deres egne frem for den ledelse, som er ansvarlig for planlægningen og udførelsen.«
Men hvem er de 'man', der ærgrer sig mest? Blandt menige betjente breder ærgrelserne sig til at gælde andre dele af formand Ibsens embedsførelse. F.eks. at han i december undsagde politiassistent Diana Brälye, der på sin hjemmeside havde skrevet »fucking perkere«. Det gjorde Brälye i harme over at få inddraget fridage på grund af hærværk og ildspåsættelser.
Peter Ibsen støttede, at Diana Brälye blev fyret.
Det udløser denne salve fra politiassistent Tommy Frank i Aalborg:
»Peter Ibsen er ikke vores mand - han er ledelsens mand.«
Oprørerne truer med at lave en ny fagforening. Så får Danmark to politiforbund, hvoraf det ene mener, at det er offentlig orden, at betjente på deres hjemmesider skriver »fucking perkere«.
Som Viggo Hørup sagde: »Del jer efter anskuelser.«


