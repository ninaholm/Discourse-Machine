De erotiske oaser
Overalt i Danmark mødes fremmede mænd på offentlige steder for at dyrke sex. Det kaldes cruising, og selv om det udspiller sig lige for næsen af Familien Danmark, er det alligevel så skjult, at det sjældent bliver bemærket
I Ørstedsparkens stisystemer findes erotiske oaser, hvor mænd cruiser, dyrker sex i det skjulte. Fotos: Sigrid Nygaard


 
	Niels går forrest langs en smal sti. Tæt bevoksning klemmer stien klaustrofobisk sammen fra hver side, og han må ofte bøje en gren væk, så vi kan fortsætte udforskningen. Klokken er 22.30, marts måned. Vinteraftenen er kulsort under en måneløs stjernehimmel, så stien bliver opslugt af mørke få meter fremme. Vi befinder os i Fælledparken i København, men det er ikke på en officiel sti. Vi går rundt inde i en af parkens mange tætte beplantninger, der set fra oven ligner grønne øer af vegetation, som adskilles af hovedstier og græsarealer, og det er ikke en tilfældig beplantning af træer, buske og planter, vi er ved at udforske. Vi er i en såkaldt erotisk oase, hvor mænd mødes med fremmede mænd for at dyrke sex.

	Niels stopper op. Han løfter afventende hånden, som om han vil pege på noget, han ikke er helt sikker på, han faktisk har set, og i et kort øjeblik står han helt stille. Så peger han ind i mørket langs stien med sikker, strakt arm. Den er god nok.

	»Der er én,« hvisker han entusiastisk, så det bliver lidt for højt.

	Niels er single og 45 år gammel. Han har mødtes med fremmede mænd i det offentlige rum i over 10 år, og formålet har været det samme hver gang: Han mødes med mændene for at dyrke sex på stedet, og når de er færdige, går de hver til sit. Stederne hedder erotiske oaser, og handlingen kaldes for cruising – et fænomen, kultursociolog Jakob Haff har skrevet speciale om:

	»De erotiske oaser er de steder, hvor der igennem tiden er blevet skabt tradition for, at mænd mødes for at dyrke sex i det skjulte. Cruising er dét at bevæge sig rundt i disse områder og søge efter en fremmed, man kan forføre eller blive forført af,« siger han.

	Ørstedsparken i København er en af de mest kendte erotiske oaser i Danmark. Men mænd mødes også ved Mindeparken i Aarhus, på motorvejsrastepladsen ved Middelfart eller ved travbanens parkeringsplads i Aalborg. En cruisingguide på portalen gaynord.dk indeholder 194 kendte cruisingsteder, der ligger spredt ud mellem Jylland, Sjælland, Fyn og Bornholm.

	De erotiske oaser opstår oftest i byområder på steder, hvor der også kommer mennesker af mere almindelige årsager end sexmøder. Det kan være i parker, på rastepladser, offentlige toiletter, strande eller i svømmehallernes sauna. Den store strøm af mennesker gør det nemmere for de cruisende mænd at forblive ubemærkede, fordi de bare er endnu en person på stedet, og hvis de bliver opdaget, kan de hurtigt bortforklare deres tilstedeværelse.

	»Hvis de cruiser i en park og bliver opdaget af udenforstående, kan de så at sige tage et skridt ud af buskadset og ind i den verden, hvor man bare er der for at gå tur, fodre ænder eller for at slå en streg i busken,« siger Jakob Haff, der, som en vigtig del af sit speciale, har lavet flere feltundersøgelser, hvor han har betragtet, hvad der foregår, når mænd cruiser i de erotiske oaser.

	Niels vurderer, at han gennemsnitligt cruiser fire gange om måneden året rundt, men at sommermånederne klart er dér, hvor gennemsnittet bliver trukket op.

	Fri bane?

	Klokken er 22.15. Vi går på cykelstien langs Edel Sauntes Allé, der fører ind i Fælledparken, hvor Niels vil fremvise sin foretrukne erotiske oase. Aftenen er mørk, og der skal være mørkt. Om dagen foregår der meget sjældent noget i de erotiske oaser, for uden mørke er det svært at skjule sig for udenforstående.

	»Det er derinde,« siger han og peger på en beplantning af træer og buske ved vejens side. Han afslører en indgang, der kun er tydelig, hvis man ved, den er der.

	»Normalt spotter jeg, om der er uro, før jeg går ind i buskadset. Jeg vil ikke opdages. Fælledparken ligger jo ved Parken, så når der er fodboldkampe eller koncerter, kan der også være en strøm af mennesker på hovedstien, der ligger ved siden af buskadset. Så går jeg ikke derind,« siger Niels og konstaterer, at der i aften er fri bane.

	Ved indgangen fører en organisk opstået sti ind forbi buskadsets ydermur af grå, triste grene. Men den skærer ikke direkte ind igennem buskadset og ud på den anden side. I stedet bugter, drejer og snor den sig rundt inde i det tætte krat, hvor der ikke kun er én sti, men flere stier, der tilsammen skaber et labyrintisk stisystem. Det er ikke meningen, de skal føre dig væk fra stedet. Det er meningen, de skal føre dig rundt og rundt og rundt på stedet, og denne cirkulation er nødvendig for, at cruising kan lade sig gøre, siger Jakob Haff.

	»Cruising er ikke meget anderledes end det, der foregår på et diskotek eller en bar. Der skal være en eller anden form for cirkulation, for at man kan møde nogen. Hvis alle på et diskotek sad det samme sted hele aftenen, ville de fleste jo ikke få set hinanden an. Man er nødt til at gå lidt rundt for at se, hvem der er der, og hvem der gengælder interesserede blikke,« siger han og fastslår, at der dog er forskel på cruising i nattelivet og i buskadset.

	»Det, der gør cruising mellem mænd i de erotiske oaser unikt, er, at i oaserne ved alle, at flirten skal føre til sex. Det er derfor, man er der,« siger han.

	Niels fortalte tidligere på aftenen, at det varierer meget, hvor længe han befinder sig i buskadset, før han finder en partner. Men det kan sagtens tage en halv time.

	»Normalt tager jeg mig god tid til at gå rundt inde på stierne for at se, hvem der er at vælge imellem den aften. Hvis der ikke er nogen interessante til at begynde med, så kan jeg sagtens blive hængende for at se, om der kommer nye til.«

	Om sommeren er der almindeligvis omkring ti andre mænd inde i Fælledparkens buskads, når Niels ankommer ved skumringstid. De går allerede rundt og ser hinanden an. Denne marts aften forventer Niels ikke, at vi møder nogen mænd, for temperaturen nærmer sig frysepunktet. Vi går på indgangsstien, der fører os ind mod hjertet af buskadset. Lyset fra gadelamperne finder ikke herind, og der er så mørkt, at Niels er uigenkendelig, hvis vi kommer mere end to meter fra hinanden.

	Buskadsets hjerte

	»Til at begynde med skal min øjne altid lige vænne sig til mørket,« hvisker Niels.

	Han er nu slået over i en hvisken – og det er normalt, har han tidligere fortalt:

	»Der er en uskreven regel om, at vi ikke larmer og dermed tiltrækker opmærksomhed, når vi går rundt herinde. Det er jo heller ikke sådan, at vi fræser igennem buskadset. Vi begynder at cruise. Det er et tempo, der er en del langsommere end almindelig gang. Det er vel en blanding af at liste og at slentre ned ad gaden.«

	Buskadsets hjerte er et vejkryds. Her kan man skifte sti og se, hvad der befinder sig i forskellige retninger. Vi lytter og stirrer blankt ind i mørket langs stierne i vejkrydset. Der er ikke noget eller nogen at se i nogen retninger. Blot flere grå grene, der truer med at vokse ind over stierne og lukke dem til.

	»Der står tit mænd her ved krydset og venter på, at der kommer nogen forbi. Det er stedet, hvor alle stierne fører hen og samles. Hvis vi venter lidt, kan det være, der kommer nogen,« hvisker han.

	Vi vælger dog at gå videre ned ad én af stierne. Umiddelbart virker det til, at den fører os ud af buskadset, men lige før den bryder ud i virkeligheden, drejer den omkring og fører os tilbage ind i buskadset igen.

	Klokken er 22.30.

	»Der er én.«

	Fem meter længere inde i buskadset går en mand rundt. Han er fuldstændig lydløs, og vi kan kun se ham, fordi han er iført en lysegrå hættetrøje, der står i kontrast til mørket. Hætten er trukket over hovedet på ham. Han går direkte imod os. Forsigtige bevægelser. I mørket ligner han et spøgelse, der vandrer hvileløst rundt.

	»Vi skal forbi ham,« hvisker Niels, »er du bange?«

	Manden med hættetrøjen stopper op. Han har også set os nu. Han stiller sig ud til siden på stien, ud i grenene, og vi kan ikke med sikkerhed se, om han kigger på os, for vi kan umuligt se hans ansigt. Men han står med kroppen vendt mod os. Og der bliver han stående, imens Niels fortæller:

	»Det er underligt, at han ikke flygter. Det ville jeg have gjort, hvis jeg var ham. Det er ikke normalt, at der går to mænd sammen og snakker, som vi gør nu, så jeg ville nok tro, at vi kunne være et problem, hvis jeg var ham.«

	Det er heller ikke normalt, at der snakkes i de erotiske oaser. Kommunikationen er generelt næsten 100 procent nonverbal, fortæller Jakob Haff.

	»Det er med blikket og kropssproget, der kommunikeres. Verbal kommunikation undgås, da det er meget direkte og åbent. Hvis mændene gik hen til én, de mødte på stedet, og spurgte, om han var interesseret, kunne de jo ikke trække det i sig igen, hvis det viste sig, at de havde kontaktet en udenforstående. Kommunikationen med øjnene og kropssproget er smart på den måde, at den kun fortrinsvis opfanges af mænd, der også cruiser,« siger Jakob Haff.

	Manden med hættetrøjen sender signaler i vores retning. Vi er begyndt at kommunikere.

	»Han venter på os, så han prøver at sige, at han er interesseret i, at vi kommer nærmere. Han vil gerne se os,« siger Niels.

	Vi bevæger os hen mod ham med langsomme, rolige skridt. Vi cruiser. Vi får øjenkontakt med ham, da hans ansigt dukker frem af mørket, og han står blot med sit blik fastlåst på os. Han bevæger sig ikke, hans arme hænger afvæbnende ned langs siden. Vi passerer ham inden for en armslængde for at komme forbi ham på stien, men vi ville ikke kunne genkende hans ansigt, hvis vi så ham på gaden dagen efter. Mørket slører og deformerer ansigtstræk. Vi fortsætter. Han bliver stående og kigger efter os.

	»Nej, han var ikke min type. Han så ud til at være for gammel, og så var det ret tydeligt, han var tyk,« siger Niels.

	Seksualiseret hierarki

	Hierarkiet i parken er anderledes, end det er ude i den virkelige verden. Her er det udseendet og den seksuelle udstråling, der tæller. Intet andet, siger Jakob Haff.

	»Det almindelige sociale hierarki er sat fuldstændig ud af spillet. Det kan være lige meget, om du er flaskedreng eller bankdirektør. Det kan meget vel være flaskedrengen, der har størst succes på arenaen, hvis han har ungdommen på sin side. Hierarkiet er 100 procent seksualiseret,« siger han.

	Og dette hierarki havde Niels også tidligere på aftenen fortalt om:

	»På mit arbejde havde vores direktør en meget god ven, der skulle se på vores varer. Så vi slog hælene sammen og tog imod ham. Han kom i sit jakkesæt, købte nogle varer, og så var det dét. Senere, så jeg ham så her i Fælledparken, hvor han bare var endnu en mand, der stod og hev sin pjovert frem.«

	Vi står i en lille lysning og taler. Det er tre-fire minutter siden, vi gik forbi manden med hættetrøjen, og først nu kommer han gående på stien og stiller sig tre meter bag os. Han står igen og kigger på os uden at sige noget. Han står der bare.

	»Det er normalt,« hvisker Niels, og vi går videre for at komme væk, så han kan uddybe det.

	»Vi gav ham jo øjenkontakt, så han tror, vi måske er interesserede. Når jeg går rundt herinde, støder jeg på de samme mænd flere gange. Vi udveksler blikke, og hver gang vi går forbi hinanden, kommer vi ligesom tættere på en aftale om, hvorvidt vi vil hinanden noget eller ej,« siger han.

	Manden med hættetrøjen følger ikke efter os denne gang. Han er gået tilbage ind i buskadset i modsat retning. Han har accepteret det afslag, vi gav ham ved at vende ryggen til og gå.

	»Når der er en i buskadset, som jeg ikke vil være sammen med, giver jeg ham et afslag ved ikke at gengælde blikket. Så kigger jeg ned i jorden, når vi passerer hinanden, eller jeg vender mig om og går. Det plejer at virke,« siger Niels.

	Tidligere på aftenen fortalte han, hvad der sker, når han møder en, hvor interessen er tovejs.

	»Når jeg har besluttet mig for, hvem jeg gerne vil prøve at skabe en kontakt med inde i buskadset, så finder jeg ham, stiller mig i nærheden af ham og beholder mit blik på ham. Så ser jeg, om han også stopper op og beholder sit blik på mig. Så kommer vi helt forsigtigt hen til hinanden. Det er ikke sådan, at vi spørger ’Hey, er du til noget.’ Jeg rører ved ham, og hvis han stadig er interesseret i mig efter at have set mig tæt på, rører han også ved mig.«

	Når mændene først har forført hinanden, skal de finde ud af, hvor selve sexakten skal udspille sig. Den foregår nemlig ikke dér, hvor de mødes, siger Jakob Haff.

	»Der er forskel på det sted, hvor de mødes, og det sted hvor de dyrker sex. Hvis de gerne vil være lidt alene med hinanden, skal de gå et sted hen, hvor der ikke forekommer den samme cirkulation af andre mænd,« siger han.

	Niels har i løbet af rundvisningen udpeget flere forskellige lommer i buskadset ved siden af stierne, der fungerer som en slags private kabiner, man kan gå ind i, når man har mødt en sexpartner. Et af buskadsets mest populære lommer er en lille lysning, hvor der i midten vokser et træ, der bruges som støtte for mændene. Jorden omkring træets rod er fyldt med fodspor. Kondomer, toiletpapir og andre efterladenskaber vidner tydeligt om lommens funktion.

Næste gang følger vi gartneren Frank Olsen på oprydning i Ørstedsparken og lastbilchaufføren Michael på rasteplads.

