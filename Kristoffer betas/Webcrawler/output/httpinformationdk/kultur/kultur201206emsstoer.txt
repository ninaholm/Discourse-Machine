EM’s største stjerne
Cristiano Ronaldo siger om sig selv, at han er den smukkeste, rigeste og mest sublime fodboldspiller i verden – og han har helt ret
Cristiano Ronaldo i sin vanlige ’frisparkspositur’.


 Med sin spektakulære scoring mod Tjekkiet, som sikrede Portugal en plads i semifinalen i morgen aften mod Spanien, cementerede Cristiano Ronaldo rollen som EM’s ubestridte stjerne.
Det kommer næppe som en overraskelse, at den 27-årige, Madeira-fødte winger er en fryd på grønsværen, men at han har kunnet spille sig op i gear, også på landsholdet, efter en næsten surrealistisk rekordsæson for de spanske mestre Real Madrid, er nok så beundringsværdigt.
Ronaldos mål er dog i skarp konkurrence med andre fede fuldtræffere, og så har slutrunden i Polen og Ukraine indtil videre vist, at Tyskland og Spanien spiller i en liga for sig. Især tyskerne, som er så heldige at eje en midtbanespiller ved navn Sami Khedira. I fredags, mod pindsvineholdet Grækenland, ramte han kuglen, som vi siger i Danmark, »lige i røven«.
Flashback fra Ronaldos bagkatalog. Første scene: 10. april 2007, Manchester United udraderer Roma 7-1 på Old Trafford. Efter matchen giver den italienske forsvarer, Christian Panucci, de onde 90 minutter et navn: ’Mareridtet fra Manchester’. Romerne elimineres fra kvartfinalerne i Champions League, og Panucci siger også: »Gi’ mig en motor, og så kan det være, jeg kan følge med Ronaldo.«
Ronnie, som han kaldes på de regnvåde kanter, stadig med en teenagers look, kan fejre sin debut som målscorer i Champions League.
Forarbejdet står utrættelige Giggs for, mens ilddåben på Europas scoringstavle er et herligt miks af portugiserens fremmeste features: Et superhurtigt raid på højrekanten, en driblende genistreg, som skærer ind i banen og fanger forsvaret på de forkerte fødder, og en præcis scoring med vristen.
Anden scene: 21. maj 2008, finalen i Champions League mellem United og Chelsea. Først ligner Ronaldo én, der ikke rigtig fatter det. Men kort tid efter United-keeper Edwin van der Sars redning af den indskiftede Chelsea-forward Nicolas Anelkas straffespark i den forlængede spilletid, pibler lykken frem i den 23-åriges ansigt. Han spurter hen til den hollandske målmand flankeret af jublende rød-hvide holdkammerater. Og så falder han sammen i det græstæppe, der dysten igennem har voldt atleterne så meget besvær. Krampen og mærkerne efter utallige infights mellem de to storklubber, som traditionen tro tirrer hinanden til sidste flossede nerve, er pist væk. Sammen med resten af de røde djævle fra den gamle arbejderby i England har Ronaldo skrevet historie. Én gang til.
Modstandernes fans buher af ham og gør nar af hans skridtopmålte frispark og tydelige sixpack. Alt det gør ham bare stærkere, mere determineret. Et år senere skifter han til verdens største klub, Real Madrid.
Stjerneparade
Stjernerne fra kongeklubben vil være strøet ud over de to hold i semifinalen i morgen: Pepe, Fábio Coentrão og Ronaldo fra Portugal. Iker Casillas, Sergio Ramos, Xabi Alonso og Álvaro Arbeloa på Spaniens hold. Vicente del Bosque har indtil nu vekslet mellem en forward-løs formation med Cesc Fàbregas på den øverste midtbanespids (kaldet 4-6-0) og et mere traditionelt system med lige dele boldkontrol og fokus på hurtige kontraer, hvor Fernando Torres er den enlige måltyv oppe foran (4-2-3-1).
Portugiserne har stille og roligt spillet sig varme på en taktik, der på papiret er forudsigelig, men som har vist sig at være en super affyringsrampe for Ronaldos togter på primært venstre flanke, men med licens til at trække ind i banen: Træner Paulo Bento beviste i kvartfinalen mod Tjekkiet, at en traditionel 4-3-3 med Ronaldo, Hélder Postiga og Nani som øverste trekløver kan gøre ondt på fjenden. Samtidig er trioen lige bagved – Raul Meireles, João Moutinho og Miguel Veloso – vokset med opgaven, så alt i alt skal La Furia Roja ikke vide sig for sikker i morgen.
En perle af en helflugter
En anden af Ronaldos klubkammerater, Sami Khedira, har også overrasket positivt. I José Mourinhos Real Madrid indtager han positionen som defensiv midt, men i Joachim Löws velsmurte tyskermaskine er han langt mere offensivt orienteret. I kvartfinalen mod Grækenland, som Tyskland vandt 4-2 i legende og ydmygende stil, trak Mesut Özil konstant grækernes kæder af led, hvorefter Khedira kunne sprinte op mod målet fra en dyb plads i banen. Tyskerne angreb fra så mangle vinkler, at grækernes ene kampplan – at lukke enhver offensiv ned med hårdt spil og mand-til-mand-duel – simpelthen ikke duede.
Khediras mål til 2-0, som bragte tyskerne foran efter Georgios Samaras’ udligning, var en perle af en helflugter og kandiderer voldsomt til at være ét af EM’s flotteste mål. Og samtidig viser Khediras præstation, at når den ældre generation (her Bastian Schweinsteiger) tager en slapper, så træder den nye i karakter.
Det handler om bredde i truppen, og her er tyskerne i en kategori for sig. På fløjene kan Löw skifte mellem André Schürrle og Lukas Podolski og i den anden side Thomas Müller og den unge Marco Reus, og i front har en dynamik med enten Mario Gómez eller veteranen Miroslav Klose vist sig som en dødelig cocktail. Sådan en bredde kan vinde et EM.
Med til listen af betagende mål hører også Zlatan Ibrahimovics fantastiske flugter i kampen mod Frankrig. De to halvlege spillede ingen rolle overhovedet for Erik Hamréns blå-gule mandskab, for de var allerede ude efter to nederlag i den indledende runde. Men scoringen! For Zlatan! hvor var det flot!
Og så må jeg også savle over Roman Pavlyuchenkos fuldtræffer, der satte en fed prop i Ruslands 4-1-sejr over Tjekkiet. Her udgjorde dribling, skud og kropsbeherskelse en perfekt symbiose, og at fodbold er en kunstart, er der ingen tvivl om, når man som jeg sætter YouTube-klippet med Pavlyuchenko på repeat. Ærgerligt, at russerne, inklusiv boldpoeten over dem alle, Andrei Arshavin, gled i svinget, men de havde ikke rigtig lyst. De ville have klædt ugens vind eller forsvind-opgør.
I mellemtiden fortsætter Cristiano Ronaldo sit flamboyante soloridt. I morgen aften skal han forbi en spansk mur med Sergio Ramos og Gerard Piqué. Det bliver ikke nemt. Men hvis nogen kan, så er det manden, der har scoret mod samtlige hold, Real Madrid har mødt (minus Dynamo Zagreb) i denne sæson. Manden, der fik vores egen Lars Jacobsen til at bakke mange meter af ren og skær skræk. Manden, der selv kalder sig den smukkeste, rigeste og mest sublime fodboldspiller i verden – og har helt ret. Lige præcis dén mand, som bør vinde årets Ballon d’Or.

