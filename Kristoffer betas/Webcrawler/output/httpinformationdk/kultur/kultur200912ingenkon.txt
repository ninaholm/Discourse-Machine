Ingen kontrol med biblioteksanmeldelser
Selv om lektørudtalelser er bibliotekernes vigtigste indkøbsvejledning, findes der ingen instans, der kontrollerer kvaliteten af de små boganmeldelser, der leveres af et privat firma. Utrygt og bekymrende, lyder det fra organisationer og eksperter


 Det private firma Dansk BiblioteksCenter leverer lektørudtalelser til danske biblioteker. De små boganmeldelser er bibliotekernes vigtigste værktøj til at vurdere, om en bog skal stå på bibliotekets hylde eller ej. Alligevel er der ingen, der kontrollerer kvaliteten af de meget anvendte lektørudtalelser - udover det private firma selv.
Det bekymrer Dansk Forfatterforening, hvis medlemmer er afhængige af lektørudtalelserne.
»Hvis der var kvalitetskontrol, kunne man være sikker på, at lektøren var kompetent og ikke anmeldte efter lyst, men efter faglighed, og at bogen blev anmeldt på dens egne præmisser. Men det er der ingen garanti for i dag,« siger formand for Dansk Forfatterforening, Lotte Garbers.
Hun mener, at behovet for en uafhængig instans kun er blevet større, efter biblioteksuddannelsen i dag er ændret, så man kan blive bibliotekar uden at vide noget særligt om skønlitteratur.
»Hvis det er den slags, der laver lektørudtalelser, har de ingen baggrund for det. Det er super utrygt,« siger formanden.
Uklare kriterier
Det samme mener foreningen Danske Skønlitterære Forfattere.
»Vi er i stigende grad utrygge ved systemet. Kriterierne for at blive lektør er diffuse, og det er tilfældigheder, der afgør, hvem der ansættes,« siger foreningens formand, Jan Thielke.
Det er især problematisk, at der ikke findes noget kontrolorgan, fordi den enkelte bibliotekar opfatter lektørudtalelserne som legitime og derfor regner med, at lektørernes kvalifikationer er i orden, mener Jan Thielke.
Han efterlyser en instans, der »kan holde øje og foretage stikprøver af lektørudtalelserne,« som der udkommer 4.200 af om året.
Uden en evalueringsinstans går det ud over forfatterne, konstaterer Jan Thielke:
»Konsekvensen er, at den enkelte forfatter står magtesløs over for en lektørudtalelse, der er blevet til på baggrund af uklare kriterier.«
Flere eksperter bakker det synspunkt op. Professor på Danmarks Biblioteksskole Birger Hjørland påpeger, at der er »et stærkt behov« for en kvalitetskontrollerende instans, der kan tage stikprøver og påvise, hvis lektørudtalelserne er for tamme, som Information i går kunne fortælle, ofte er tilfældet.
»Uden et kontrolorgan er bibliotekernes beslutningsgrundlag mindre end optimalt,« siger Birger Hjørland og understreger, at udtalelserne også har et andet, afgørende formål:
»Udtalelserne anvendes ikke blot til at vælge materialer, men også til at styrke bibliotekarernes viden, når de skal hjælpe brugerne. Derfor er det vigtigt med en forskningsbaseret instans, der kontrollerer kvaliteten af lektørudtalelserne,« pointerer professoren.
Intet alternativ
Også lektor på Danmarks Biblioteksskole Rune Eriksson mener, det ville være en god idé med et kontrolorgan:
»For bibliotekarerne har ikke noget alternativ til lektørudtalelserne,« siger Rune Eriksson.
Han understreger dog, at en kontrolinstans hverken skulle være for forfatter, forlag eller det litterære parnas skyld - men for at øge brugbarheden af bibliotekernes værktøj. Derfor skulle bibliotekarer og fagfolk i samarbejde kontrollere og evaluere de omdiskuterede lektørudtalelser. Også lektoren mener, at et større antal stikprøver ville være nok til at finde styrker og svagheder ved de små boganmeldelser.
Det undrer ham, at Dansk BiblioteksCenter ikke selv forstander en form for evaluering.
»Det er mærkeligt, for det ville jo forstærke deres produkt. Men det er nok fordi, de er lidt for sikre på deres  'monopol',« siger han med henvisning til, at ingen andre laver lektørudtalelser i Danmark.
Direktør i Styrelsen for Bibliotek og Medier, Jens Thorhauge, medgiver, at lektørudtalelserne ofte bruges som bibliotekernes eneste kilde til valg af materialer, fordi der udkommer så mange titler hvert år. Alligevel ser han ingen grund til at nedsætte et kontrolorgan:
»Man skal ikke bureaukratisere mere, end man gør i forvejen. Hvis nogen gerne vil lave bedre lektørudtalelser, er de velkomne til det,« siger Jens Thorhauge og tilføjer, at biblioteksbudgetterne er under pres, og det derfor ville være svært at finde penge til den ekstra kontrol.
Dog ville det være en fordel at uddanne lektørerne bedre, påpeger Thorhauge.
Hos Dansk BiblioteksCenter afviser man lektørudtalelsen, hvis retningslinjerne er overtrådt, eller den er uforståelig. Og lektøren får så mulighed for at ændre udtalelsen.
Man har dog ingen samlet evaluering af udtalelserne, men man vil nu overveje en kundetilfredshedsundersøgelse, oplyser ansvarlig for udtalelserne Hanne Ekström.



