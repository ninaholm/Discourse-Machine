Scalas fremtid er usikker
Der er brug for friske ideer, hvis Scala skal vækkes til live igen. Ideerne er mange, men ifølge ekspert kan de blive umulige at realisere på grund af et alt for højt prisleje
Scala ligger øde hen efter de seneste ejeres konkurs i 2008. Bygningen er svær at få solgt blandt andet på grund af en gæld i konkursboet på 440 millioner kroner.


 Scala-bygningen ligger på en af de bedste adresser i København - lige overfor Tivoli. Alligevel har stedet været umuligt at få op at køre trods flere forskellige ejeres ihærdige forsøg gennem årene. I dag er Scala en låst og ryddet spøgelsesbygning. Det har den været siden udgangen af 2009, hvor de sidste lejere blev opsagt.
Fremtiden ser dog endnu ikke lys ud for stedet. Scala er belånt for 440 millioner kroner, og det medfører flere komplikationer, ifølge Jens Kvorning, arkitekt og professor ved Kunstakademiets Arkitektskole.
»Det første problem for Scala er, at det er blevet spekuleret op i et prisleje, der gør det umuligt at få noget fornuftigt ud af. Det andet problem for Scala er, at det i den grad er blevet underlagt en koncepttænkning, som dyrkes i nogle bestemte kredse,« siger han.
Det besværlige ved et koncept er, at det fungerer i en periode, hvorefter det bryder sammen igen, fordi det ikke kan forny sig. Jens Kvorning nævner stedets tidligere fokus på diskoteker og caféer som eksempel på et koncept, der udelukkende tiltrak en ung målgruppe. Derfor, mener han, en ny ejer skal gøre sig bevidst, at der bør være tilbud til flere målgrupper.
»Byen fungerer kun, hvis den hele tiden rummer en blanding af mainstream og alternative funktioner. Mainstreamfunktionerne er alle de butikker, du ser uanset hvilket land, du er i. De hører med til en storby, men hvis byen kun består af dem, og ikke også har nogle alternative funktioner, så bliver den røvkedelig,« siger han og fortsætter: »Desværre gør Scalas høje prisleje det økonomisk umuligt for de alternative tilbud at leje sig ind. «
Det offentlige skal købe
Manu Sareen (R) har måske fundet løsningen på Jens Kvornings bekymring for Scalas fremtid. Han vil have kommunen og staten til at investere i stedet, tilbyde det til kunstnere, forfattere og andre fra kulturlivet og dermed udvikle stedet til Københavns kulturelle kraftcenter.
»København behøver ikke sammenligne sig med Køge, Hobro eller Århus. Lad os sammenligne os med New York og andre fede steder. Hvis vi gør det, så ved vi, at de steder har mere kultur og flere kulturkraftcentre midt i byen, hvor kunstnere søger hen. Ikke nok med, at det vil skabe en fed by, så genererer kunstnerne også meget økonomi,« fortæller Manu Sa-reen. Han forklarer, at virksomheder f.eks. vælger at lægge deres hovedsæder i byer, som er lækre for deres medarbejdere at bo i. Manu Sareen mener, at når det er staten og kommunen som ejer Scala, så kan det også lade sig gøre at få den alternative funktion ind i bygningen, som Jens Kvorning dømmer økonomisk umulig. »De kunstnere, der kommer ind, skal enten være der gratis eller for en billig penge. Så siger kritikerne, at 'det har vi ikke råd til', men der siger jeg, 'prøv at hør, kære venner, kunsten genererer penge og økonomi. Det ved vi fra New York og Berlin, så lad være med at tænke i begrænsninger, men lad os tænke i muligheder',« siger Manu Sareen.
Riv Scala ned
Stig L. Andersson, kreativ direktør i arkitektfirmaet SLA og adj. professor i Urban Design, synes, Manu Sareens forslag er interessant. Han pointerer dog, at der skal gøres noget radikalt anderledes, hvis området skal blive interessant. Derfor synes Stig L. Andersson ikke, at løsningen er at bygge, men derimod at lade være med at bygge.
»Jeg synes, man skal rive Scala ned. Det, der er centralt i området, er, at der ikke sker noget. Der er intet at komme efter. Ved at rive bygningen ned, kan man lave noget andet, der kan skabe interesse,« siger han. Stig L. Andersson mener, at en nedrivning kan blive det første skridt mod at gøre Københavns Kommune til en grøn metropol.
»Tidligere, da SLA forslog at flytte Tivoli ud til Ørestaden for at generere byliv og ny byudvikling i Ørestaden og samtidig give plads til en
stor klimavenlig nationalpark, så kunne man tilsvarende sige her, at det kunne være Københavns Kommunes første bud på, at gøre noget som tilpassede byen det nye klima. Man kunne f.eks. plante en stor skov eller lave vandopsamling,« siger Stig L. Andersson.
Et grønt område vil ifølge ham skabe et rum, der vil interessere byens borgere, med sundhed, bevægelse og rekreative værdier.
»Hvis man skal skabe et godt image for området, kunne man starte med det, som jeg foreslår. Det vil opgradere den økonomiske værdi - også for dem, der ligger ude omkring. Derudover vil grunden blive mere attraktiv for andre at lave projekter på, fordi den får et positivt brand,« siger han. Selvom forslagene er mange til, hvad der skal ske med Scala, så er grundens skæbne endnu uvis.
»Salget går, som det har gået længe. Vi har seriøse drøftelser med købere. Den har været utrolig interessant for flere, men der er også en masse forhindringer. Bare rentebyrden på de 440 mio. kr. er tilstrækkeligt til, at knække nakken på de fleste,« siger Anders Hoffmann, advokat hos advokatfirmaet Plesner, som styrer konkursboet.


