Alle har en plan, indtil de bliver ramt i hovedet
Kravet er sejr, hvis Mikkel Kessler skal gøre sig forhåbning om videre avancement i bokseturneringen Super Six World Boxing Classic, når han i aften går i ringen mod Carl Froch. Men også danskerens omdømme og fremtidige karriere er reelt på spil
En del af spillet. Det værste ved Mikkel Kesslers nederlag mod Andre Ward var, at Kessler peb. Ward nikkede skaller, Ward var beskidt i infight, lød det fra Kessler efter kampen. Men det er en del af spillet, det er noget, man forbereder sig på. Det havde Kessler øjensynligt ikke gjort.


 Har han det i sig, Mikkel Kessler? Er han så god, som han selv mener, han er? For fem måneder siden i Oakland så det ikke sådan ud. Andre Ward var hurtigere, bedre forberedt, skarpere og ikke mindst klogere end Mikkel Kessler. Resultatet blev derefter. Spørgsmålet er, om Kessler bare ikke er bedre.
Svaret får vi i aften, når Mikkel Kessler bøjer sig ind mellem tovene og entrer ringen til tonerne af Volbeat i Messecenter Herning. Den 31-årige dansker står over for en sandhedsmaskine, Carl Froch fra Nottingham. En mand, som er villig til at krydse helvede indsmurt i benzin for at vinde. Ingen bokser har hidtil kunnet stoppe Froch. Hans stil er simpel, men barsk, han bruser frem som en bølge mod en dæmning og bryder den ned revne for revne, til den kollapser.
På papiret bør Mikkel Kessler kunne dæmme op for en mand som Carl Froch. Det, Kessler gør bedst, er præcis det, der skal til for at slå briten. Godt fodarbejde. Et tungt, hurtigt jab. Men som Mike Tyson engang konstaterede, har alle en plan, indtil de bliver ramt i hovedet.
Forhåndsfavorit
Det er en overraskelse, at Kessler er presset forud for sin anden kamp i Super Six World Boxing Classic. Han var favorit til at vinde turneringen; nu står både hans avancement til semifinalen, hans karriere og hans internationale omdømme på spil.
At det er kommet så vidt skyldes, at Super Six World Boxing Classic har gjort op med boksesportens business as usual. Boksekampe  og i særdeleshed titelkampe  forhandles normalt på plads én kamp af gangen under hensyntagen til, om den kontante belønning for deltagelse står mål med risikoen for at lide nederlag. Var det ikke for Super Six, ville Mikkel Kessler formentlig aldrig have sat sin VM-titel på spil på udebane i Oakland, Californien, mod den farlige, men uprøvede og relativt ukendte Andre Ward.
Men i Super Six møder de bedste de bedste, flere kampe i træk. Turneringen er bygget op som en slutrunde med ind- ledende runder, semifinaler og finaler, og vinderen kan med rette kalde sig verdens bedste, uagtet, hvem de mere eller mindre obskure og profitjagende bokseforbund kaster deres VM-bælter efter.
Kesslers nederlag til Andre Ward har derfor ikke betydet, at danskeren har skullet bokse mod svagere modstandere, før en ny VM-chance  formentlig først om et par år og på udebane  ville kunne komme på tale. Allerede i aften kan Kessler med 10.000 landsmænd i ryggen bokse sig til en ny VM-titel og bringe sig selv ind i Super Six-turneringens favoritfelt.
Men Mikkel Kessler skal slå Carl Froch i aften, hvis han fortsat vil regnes blandt de bedste supermellemvægtsboksere. Kan han ikke det, må både han selv, hans fans og eksperterne revurdere opfattelsen af hans formåen som bokser.
I kampen mod Andre Ward i november syntes Kessler langt fra at besidde den styrke, der indbragte ham hans største sejre i årene fra 2005 til 2007. Nederlaget til Ward var langt værre end nederlaget til waliseren Joe Calzaghe for tre et halvt år siden. Calzaghe var anerkendt som en af verdens bedste boksere på tværs af vægtklasser, kampen var tæt, og en håndskade havde ødelagt Kesslers forberedelser til kampen.
En hård mand
Før kampen mod Andre Ward var Kessler derimod klar favorit, men han tabte samtlige omgange hvert sekund af kampen, indtil han blev stoppet i 11.omgang på en flænge over sit venstre øje. Over for Andre Ward var Kessler langsom, mekanisk og fuldstændig ude af stand til at justere sin taktik undervejs, hvis han da havde én til at begynde med.
Men værst var det, at Mikkel Kessler peb. Ward nikkede skaller, Ward var beskidt i infight, lød det fra Kessler efter kampen. Men det er en del af spillet, det er noget, man forbereder sig på. Det havde Kessler øjensynligt ikke gjort, og derfor giver det mening, at han forud for opgøret i aften har skiftet sin mangeårige træner, Richard Olsen, ud med amerikanske Jimmy Montoya. Uanset om problemet var, at Olsen ikke havde forberedt Kessler ordentligt, eller at Kessler ikke havde hørt ordentligt efter.
Én ting kan den danske bokser være sikker på. Carl Froch kommer til Herning med intention om at gøre boksekampen til et slagsmål. Inspireret af Kesslers nederlag til Andre Ward vil Froch forsøge at udnytte enhver lejlighed til bøje reglerne, gøre Kessler usikker og gerne hidsig. Det falder Froch naturligt, han er en hård mand. En type, som udstråler en selvsikkerhed og ro, det er svært ikke at lade sig påvirke af.
Plan B
Carl Froch kommer til Herning med bevidstheden om, at han som professionel bokser endnu ikke har mødt en mand, han ikke har kunnet betvinge med sin vilje. Det er sådan, han vinder. Hans teknik er alt andet end raffineret, men han nægter nederlaget, og det har hjulpet ham, når han har været mest presset. Da han på udebane for præcis et år siden slog amerikanske Jermain Taylor, var Froch bagud på point, da 12. omgang gik i gang. Men med bare 14 sekunder igen, knockoutede Froch Taylor.
Carl Froch vandt sin første kamp i Super Six-turneringen over amerikaneren Andre Dirrell knebent på point. Kesslers situation er derfor anderledes desperat. Spørgsmålet er, hvad Kessler gør med den desperation. Han siger selv, at trænerskiftet har gjort ham mere fokuseret, og Kesslers promotor, Kalle Sauerland, banker sig på brystet og taler om en ny og ond Mikkel Kessler. Hvis det betyder, at Kessler ikke vil lade sig gå på af Frochs skrappe stil, er det godt; hvis det betyder, at Kessler forsøger at lægge sin egen stil om, er det skidt.
Kesslers eftermæle
Andre Ward demonstrerede, at hvis man med rapt fodarbejde kan neutralisere Kesslers jab og tvinge ham til infight, er Kesslers evner begrænsede. Man kan ikke træne sig til at blive en god infighter på fem måneder, så for danskeren gælder det om have forbedt sig ordentligt og udnytte, at han er den teknisk dygtigste bokser. Kessler-lejren må sætte sin lid til, at trænerskiftet har gjort en forskel, hvad angår de taktiske forberedelser. At Kessler  i modsætning til kampene mod Calzaghe og Ward  er i stand til at skifte strategi, hvis Froch rammer ham i hovedet, og plan A viser sig at være ubrugelig.
Mikkel Kessler kan drage fordel af at have publikum i ryggen. De første fire kampe i Super Six World Boxing Classic har resulteret i hjemmesejr, og boksesporten har ry for, at udesejr kræver halshugning af hjemmebokseren. Men selv om rækken af skandaleafgørelser er lang, er sandheden alligevel mere nuanceret. I Super Six fire kampe indtil nu har kun Frochs pointsejr været kontroversiel, men den var inden for rammerne af, hvad der kan forsvares. I de andre kampe har kamplederen været hjemmebokseren venligt stemt, men det er for så vidt ikke forskelligt fra, hvordan en fodbolddommer dømmer på Europas største fodboldstadions. Publikums pres påvirker kamplederen, og hvis det betyder, at Froch og Kessler hurtigt bliver skilt ad, når de går i clinch, er det en ubetinget fordel for danskeren.
At Mikkel Kessler er den bedste bokser, Danmark har haft, vil næppe blive anfægtet af et nederlag til Froch. Det er Kesslers internationale anseelse  foruden en stor sum penge  der står på spil. Kampen mod Froch vises i USA på den amerikanske tv-kanal Showtime, der har opfundet og finansieret turneringen. Og vinderen af Super Six World Boxing Classic bliver den mest funklende stjerne i international boksning. For seks måneder siden var Kessler favorit til at vinde den hæder, nu giver bookmakerne pengene syv gange igen, hvis danskeren trækker sig sejrrigt ud af turneringen.
Med et nederlag til Froch, vil Kessler blive afskrevet som en habil, men stiv, ensidig og uopfindsom bokser, som næppe vil kunne rejse sig igen. Med en sejr vil Kessler være på vej til semifinalen og høste anerkendelse som en af sin sports bedste.


