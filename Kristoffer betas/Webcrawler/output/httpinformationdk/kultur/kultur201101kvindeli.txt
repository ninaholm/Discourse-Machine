Kvindelige forfattere løber med læserne – mændene med sildesalaten
Nye tal fra bibliotekernes udlån viser, at kvindelige forfattere er langt mere populære end deres mandlige kolleger. Alligevel løber mændene med de fine ordener og hæderen, siger Forfatterforeningens formand, som efterlyser ligestilling i det litterære miljø
Den svenske krimiforfatter Camilla Läckbergs 'Ulykkesfuglen' ligger på andenpladsen på listen over mest udlånte titler på de danske biblioteker.


 Det er ikke bare kvinder, som læser det meste af den skønlitteratur, der bliver skrevet. Det er også kvinder, som skriver det meste af den skønlitteratur, der bliver læst. En endnu ikke offentliggjort top 20-liste over de mest udlånte materialer fra landets biblioteker viser, at markant flere læsere foretrækker forfatterinder frem for forfattere.
»Det er virkelig en bemærkelsesværdig tendens,« siger litteratursociolog Lisbeth Worsøe-Schmidt fra Det Informationsvidenskabelige Akademi.
»Da jeg i 1975 var med til at udarbejde en lignende forfatterundersøgelse for det gamle bogudvalg, udgjorde de kvindelige forfattere kun 25 procent. Så på forholdsvis få år er der sket et dramatisk skifte.«
Listen, som Bibliotek.dk står bag, baserer sig på halvandet års registrering af mere end 14 millioner udlån fra en lang række biblioteker landet over. I top 20 finder man blot fire bøger af mandlige forfattere, mens hele 13 bøger er skrevet af kvinder. Tre titler er skrevet af både en mandlig og en kvindelig forfatter.
Listen er interessant, fordi den viser, at det ikke alene er kvinder, der læser, men at de også helst læser bøger skrevet af kvindelige forfattere. Til gengæld siger listen ikke noget om, hvorfor det forholder sig sådan.
»Men noget kunne tyde på, at der er en god portion identifikation med i spillet, for mange af bøgerne har kvindelige hovedpersoner og behandler temaer ud fra en kvindelig vinkel,« siger Lisbeth Worsøe-Schmidt.
Top 20-listen toppes af den danske krimidronning Sara Blædel, efterfulgt af Camilla Läckberg og Elsebeth Egholm på en henholdsvis anden- og tredjeplads. Ser man på top 10 under ét, består den udelukkende af kvindelige forfattere.
Leif Davidsen hører til de få mænd, som akkurat har sneget sig med ind på listen. Hans spændingsroman Min Broders vogter indtager 20.-pladsen.
»Jeg må sige, det faktisk undrer mig, at der ikke er flere mænd med på listen. Men man kan jo ikke skyde skylden på læserne. For det må jo være litteraturen, der skal komme til læserne, og ikke læserne, der skal komme til litteraturen,« siger Davidsen.
Rift om kvinderne
Ifølge Dansk Forfatterforenings formand, Lotte Garbers, er listen et udtryk for den gradvise feminisering af det danske litterære miljø, som finder sted i disse år.
»Der er ingen tvivl om, at der i øjeblikket er mere rift om kvinderne. Det er dem, der er mest populære, dem, der oftest bliver læst  og hvis du tager et snapshot af Danmark lige nu, er jeg heller ikke i tvivl om, at der sidder flere kvinder end mænd og nørkler med bøger på loftkrogene  simpelthen fordi faget taler mere til kvinder lige nu,« siger Lotte Garbers.
Af samme grund mener hun, det er trist, at det kvindelige spring fremad ikke samtidig har betydet en større grad af ligeberettigelse i forfatterfaget, som ifølge hende på mange måder stadig bærer præg af at være en mandeklub.
»Det er Morten Ramsland, der vinder Danske Banks Store Pris, det er Jens Smærup Sørensen, der er sekretær for Det Danske Akademi, og det er Carsten Jensen, der fører stemmen i den offentlige debat. Det er i det hele taget mænd, der løber med sildesalaten og ordenerne, mens dem, der rent faktisk skriver det, folk læser, er kvinder. Det er det mønster, vi også kender fra alle mulige andre dele af vores arbejdsliv, men det er interessant, at det også finder sted i en intellektuel branche som vores,« siger Lotte Garbers.
Mændene er flest
Selv om de kvindelige forfattere er mere populære end deres mandlige kolleger, er mændene stadig flest. I hvert fald hvis man skal tro Forfatterforeningens egne medlemstal. Ud af Forfatterforeningens i alt 419 skønlitterære forfattere og lyrikere er 243 således mænd, mens 170 er kvinder (seks er ikke angivet). Nogenlunde samme kønsfordeling finder man i Den skønlitterære forfatterforening, hvor fordelingen er 103 mænd mod 82 kvinder.
»Det kommer ikke bag på mig, at der er flest mandlige forfattere. Der er jo også flest mandlige kokke, men alligevel spiser flest mennesker mad, som er lavet af en kvinde,« siger Lotte Garbers.
»Der er prestige i at være forfatter, det har der altid været, og derfor tiltaler faget selvfølgelig også det køn, som plejer at løbe med de gode stillinger i samfundet, nemlig mændene. Men dem, der rent faktisk lykkes med forehavendet og brødføder det læsende folk, det er kvinder. Og det er jo interessant.«
Eller er det? Ikke hvis man spørger Leif Davidsen, der pure afviser præmissen.
»Det passer ikke, at der er en magtstruktur i dansk litteratur, der tildeler mændene magten. Morten Ramsland har vundet Danske Banks Litteraturpris, fordi han har skrevet en fantastisk bog, som både henvender sig til kvinder og mænd  og som i øvrigt er fundet ved en afstemning, hvor man må formode, at mange kvinder har deltaget. Hanne Vibeke Holst og Suzanne Brøgger har præget den offentlige debat i mange år, og i øvrigt er formændene for begge forfatterforeninger også kvinder. Så er der selvfølgelig Akademiet, der rigtignok mest består af mænd, men det har jo altid været en støvet forsamling, så det er nok ikke lige dér, man skal forvente sig en revolution,« siger Leif Davidsen.
Han er straks mere optaget af, hvorfor de mandlige forfattere ikke bliver læst. Men han understreger, at skylden under alle omstændigheder ikke kan placeres hos læserne.
»Hvis mændene ikke vil læse skønlitteratur, så er der ikke noget galt med mændene, så er der noget galt med skønlitteraturen. Forfatterne må række en hånd frem til læserne og sige: Vi har noget på hjerte, vi synes, du bør høre. Vi kan ikke pege fingre og sige: Det her skal du interessere dig for. Som Brecht sagde under arbejderopstanden i Østtyskland i 1953, da regimet rasede over, at arbejderne ikke kunne se, hvor fantastisk det gik: Jamen, så må vi hellere vælge os et nyt folk. Skulle vi som forfattere så sige: Vi må vælge os nogle nye læsere, hvis de ikke gider læse det, vi skriver?«


