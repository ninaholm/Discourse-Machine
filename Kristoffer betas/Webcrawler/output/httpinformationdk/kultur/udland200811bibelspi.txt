Bibel-spicegirl og den kulturelle terrorist
Republikanerne mener, de bliver mobbet i Hollywood, men i en butik i San Francisco mener man, at det er republikanerne, der mobber mest og bedst


 SAN FRANCISCO - Det siges, at republikanere i Hollywood må leve som homoseksuelle i fordømmende familier: De lever med deres politiske overbevisning i skabet. 
Stjernerne stemmer som regel på demokraterne, og denne gang er den demokratiske præsidentkandidat en stjerne i sig selv. 
Skuespilleren Matt Damon deltog i den forgangne uge i kampagnen for Obama i Florida, og Sarah Jessica Parker fra Sex and the City har over weekenden siddet i en helt almindelig hvid t-shirt med teksten CHANGE påtrykt i New York City og ringet rundt for minde vælgere om, at de skal huske at dukke op og stemme tirsdag. Og at de skal huske at stemme på den rigtige. 
Rapperen Jay-Z har holdt en gratis koncert for Obama, og i Cleveland, Ohio, har en af de rigtige store mænd fra det amerikanske Dreamteam i basketball, Lebron James, optrådt i lokale medier med Obamas budskaber om håb og forandring, man kan stole på. 
Og som om det ikke var nok, spillede selveste Bruce Springsteen ved Obamas valgmøde i Cincinatti søndag aften. Men fredag aften lykkedes det den konservative tv-kanal Fox News at finde en skuespiller, som stemmer på McCain. 
Castro og ham fra Kina
Victoria Jackson udtalte, at hun ikke stolede på Obama, fordi han er "kommunist". Hendes mand havde bedt hende om ikke bruge det ord, men hun kunne ikke se det anderledes. 
Studieværten Bill O'Reilly, som også er kendt som polemisk forfatter og klummist, måtte trods alt skride ind: 
"Obama har jo et hus til flere millioner, som han har tjent på at skrive sine bøger. Tror du virkelig, at han er kommunist?"
Her stod Victoria Jackson fast. For som hun sagde:
"Castro i Cuba kan godt lide ham, og ham fyren fra Kina kan også lide ham."
I øvrigt mente hun, at USA med den seneste finanspakke fra Washington var godt på vej til at blive et socialistisk land.
En anden skuespiller, Janine Turner, som også var i studiet, blev spurgt, om hun blev mobbet af sine kolleger. Turner svarede, at hun var en ud af fire på holdet bag serien Friday Night Lights, som stemmer på McCain:
"Man siger ikke noget om det. Man bliver nødt til at være i skabet som republikaner. Jeg mødte op en dag med mit McCain-klistermærke på min kofanger, men det holdt jeg op med igen."
Det bekymrede O'Reilly:
"Jeg vil bede dig love mig én ting", sagde han til Turner: "Hvis de kommer efter dig, vil du så ikke ringe til mig?"
Det kunne være svært for en stolt amerikaner at stå frem som offer, det vidste han alt om. Men det var vigtigt, og han ville bare gerne vide det. Hun behøvede ikke komme på tv, hvis hun ringede. Han ville holde styr på, hvor slemt det stod til. 
Republikanerklynk
På gaden i San Francisco er der ikke stor forståelse for republikanernes fornemmelser i skabet: "Det er typisk dem at skabe sig og sige, de bliver mobbet og drillet," siger Gustavo, 31, der arbejder i en kolonialforretning:
"De kender kun til mobning selv. De hiver terrorister og kommunister frem og siger, at det er Obamas venner."
På den anden side af disken tilføjer Ryan, 51, som er i færd med at købe en kop kaffe: "Det er spild af penge, og det er spild af tid at høre på alle de kendte. Vælgerne skal lytte til sig selv, og det gør de på tirsdag. Jeg tror ikke på Obamas løfte om forandring, men alt efter Bush og Cheney er forandring. Det kan kun blive bedre. Men det behøver ikke blive godt."
Det er der enighed om i køen i butikken. Men det er jo også liberale San Francisco, hvor man sikkert ikke bliver populær, hvis man stiller sig frem og forsvarer McCain.
Der er dog skuespillere, som ikke vil finde sig i at være i skabet, bare fordi de er republikanerne. Den gode gamle verdensmester i wrestling, Hulk Hogan, støtter godt nok Obama, men Sylvester Stallone peger på McCain. 
Under en offensiv for McCain brugte Arnold Schwarzenegger et nyt våben mod Obama: Han påpegede, at demokraten har meget tynde arme. "Jeg forlod Europa for fire årtier siden," udtalte Scharzenegger, "fordi socialisme kvalte friheden på det kontinent." 
Og Stephen Baldwin har truet med at flytte til Canada, hvis Obama bliver valgt: 
"Jeg kunne ikke finde på at skade Obama, men han skader mig, hvis han bliver valgt. Han er en kulturel terrorist", udtalte han for nylig i New York City. 
Hans bror, Alec Baldwin, sagde efterfølgende på tv, at han elskede Stephen, men der var gået et eller andet galt med ham: "Vi sidder på en restaurant sammen, og så siger Stephen: 'Se lige på dem der... De kommer i helvede'."
Selv har Alec Baldwin mødt Sarah Palin på et andet tv-program: "Hun er en imponerende kvinde, hun ser godt ud, og hun stiller op overalt til møder og på tv, hvor der bliver gjort grin med hende." 
Alec Baldwin ser Palin som en slags sjette spice girl, han kalder hende for "bible spice". 
Det slår de også ned på i kolonialforretningen i San Francisco:
"Prøv og se på Palin," siger Ryan: "Hun er ikke andet end en skuespiller i det store cirkus. De har brugt 150.000 dollar på hendes tøj. Det er det eneste, der betyder noget. Hun er republikanernes nye berømthed, og Obama er demokraternes berømthed."

