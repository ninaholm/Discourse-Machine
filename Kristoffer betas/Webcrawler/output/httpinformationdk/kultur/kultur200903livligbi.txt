Livlig biografi om dystert liv



 Donald Barthelme er en af de forfattere, som sammen med navne som for eksempel John Barth, Don DeLillo og Thomas Pynchon er blevet identificeret med den amerikanske postmodernistiske litteratur. Nu har den amerikanske professor Tracy Daugherty skrevet Barthelme-biografien Hiding Man, hvori man følger Barthelmes liv fra de unge år i Philadelphia til hans modne tid i New York og Europa.
Barthelme fik sin første novelle publiceret i New Yorker i 1963, og holdt resten af livet en tæt kontakt med bladet, som trykte mange af hans noveller. Men allerede før dette havde Barthelme fra 196o til 1965 været medredaktør af tidsskriftet Forum, som blandt andet stod bag publiceringen af Marshall McLuhans berømte essay "The Medium is the Message". 
Barthelmes liv var i lange perioder problematisk og præget af et heftigt alkoholmisbrug og depressioner. Alligevel er Daughertys biografi, ifølge New York Times, langt fra så dyster som man måske kunne have forventet. Tværtimod giver den et godt billede af både Barthelme og de kulturelle impulser, der mødte ham i 60'ernes New York, da han som ung indtog byen.

