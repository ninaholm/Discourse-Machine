At overleve i helvede
Det tog ti år, før den jødiske forfatter Elie Wiesel kunne skrive om det helvede, han oplevede under Anden Verdenskrig. I tre selvbiografiske romaner, som lige er udkommet på dansk, fortæller den 84-årige nobelprismodtager om afbrænding af spædbørn, dødsmarch og en far, som kollapsede
Kz-lejre. Det var et chok for Wiesel af finde ud af, at de allierede var klar over, hvad der skete i lejrene under krigen. Han havde været overbevist om, at hvis verden vidste, hvad der foregik, ville de gøre noget for at redde kz-fangerne.


 Der er en helt uforglemmelig scene i Elie Wiesels selvbiografiske roman Natten. En scene så rystende, at det er svært at tro, at mennesker skulle kunne gøre sådan noget mod andre mennesker, især fordi ofrene er små børn, spædbørn.
Scenen udspiller sig lige efter Wiesels jødiske familie ankommer til udryddelseslejren Auschwitz-Birkenau i det sydlige Polen i maj 1944: op fra et stort hul i jorden slår kæmpemæssige flammer, mens en lastvogn vipper små børn ned i hullet.
Under et interview med Wiesel på hans kontor på Manhattan torsdag den 13. december var der ikke nogen påfaldende anledning til at udspørge ham om nazisternes afbrænding af små jødiske børn. Om han selv var vidne til det, eller om det var et litterært greb.
Dagen efter blev det spørgsmål igen meningsfuldt. Det var fredag den 14. december, en infam dag i USA’s nyere historie, da 20 små børn blev myrdet med koldt blod af en ung mand med en halvautomatisk maskinpistol. Én efter én blev de små henrettet, hver med tre skud i hovedet. Kun en af dem overlevede massemordet i de to klasseværelser i Sandy Hook grundskolen i Newtown. Denne dreng vil måske en dag give vidnesbyrd om, hvad han oplevede – sådan som Wiesel har gjort det gennem hele sit voksne liv.
Wiesel overlevede slavearbejdet i Auschwitz i 1944, dødsmarchen til Tyskland i december-januar 1945 og tre måneders ophold i kz-lejren Buchenwald, indtil den blev befriet af amerikanske soldater.
I Buchenwald fandt de allierede 400 jødiske drenge, alle forældreløse, som havde overlevet Auschwitz. En af dem var den 16-årige ungarske jøde Eliezer Wiesel.
Overlevede – men var ikke rigtig i live
Allerede ved ankomsten til Auschwitz-Birkenau var hans mor og yngste søster blevet sendt direkte til krematoriet. To ældre søstre forsvandt ind i nazisternes labyrintiske slavesystem. Efter krigen fandt Wiesel til sin forbløffelse ud af, at de begge havde overlevet.
I kz-lejrene klyngede Elie sig til faderen Shlomo, der som tiden gik blev mere og mere afkræftet af den ringe kost og det hårde arbejde. Faren overlevede lige den lange dødsmarch fra Auschwitz til Buchenwald, men kort efter ankomsten til lejren døde han af lungebetændelse.
På dette tidspunkt stopper Wiesel sin fortælling. Han vier kun et par afsnit til de næste tre måneder i Buchenwald, den største og mest internationale koncentrationslejr på tysk grund, hvor kun et lille mindretal af de indsatte var forfulgte jøder.
»Så længe min far var i live, ønskede jeg at leve. Men fra det øjeblik, han døde 27. januar 1945 og indtil min befrielse 11. april, var jeg ikke rigtig i live. Jeg ved ikke, hvordan jeg overlevede,« fortæller Wiesel på sit kontor i organisationen Foundation for Humanity, som han grundlagde med sin hustru Marion i 1986.
Og indtil det sidste vidste ingen af de titusinder af fanger i Buchenwald, om de ville slippe ud i live. Mange af dem blev sendt på dødsmarcher til andre kz-lejre, og de, der blev i lejren, befandt sig i en flydende og kaotisk situation.
»Skulle vi flygte ud af porten for at løbe amerikanerne i møde og risikere at blive skudt ned eller gå tilbage til barakkerne, når luftsirenerne gik af, som SS havde givet os ordre til? Jeg stod i anden række foran porten, og dem foran mig blev skudt ned. Så jeg ved stadig ikke, hvorfor jeg overlevede. Derfor er ethvert øjeblik for mig et udtryk for tro, håb og taknemmelighed,« siger Wiesel.
De allieredes tavshed
I de to andre romaner, som Rosinante har udgivet på dansk i samme bind, Daggry og Dagen, fortæller Wiesel om sin tid i Palæstina inden Israels oprettelse og senere i New York. Men det er Natten, der fascinerer. Bogen blev skrevet i 1954 og var et af de første litterære vidnesbyrd om Holocaust. Forfatterne Primo Levi og Tadeusz Borowski havde skrevet deres bøger om Auschwitz tidligere.
Den oprindelige titel på Wiesels roman var »Og Verden Forblev Tavs«. Det er et tema, som forfatteren konstant vender tilbage til i sit virke.
»I Auschwitz levede vi i vores eget lille univers. Vi var overbevist om, at hvis verden udenfor blot vidste, hvad der var overgået os, ville de gøre noget for at redde os. Så det var et kæmpe chok at finde ud af, at de allierede vidste, hvad der foregik, og at de ikke engang kunne finde på at bombardere jernbaneskinnerne til godsvognene, som førte jøder fra overalt i Europa til udryddelseslejrene,« siger Wiesel.
I løbet af den time, vores samtale varer, sukker den ældre mand flere gange. Især når han mindes den tavshed, som omgærede holocaustet under Anden Verdenskrig.
»Jeg har kendt alle amerikanske præsidenter siden Jimmy Carter, og hver gang jeg har mødt dem i det Ovale Værelse, har jeg fortalt dem, at deres forgænger Franklin Roosevelt vidste, hvad der foregik,« fortæller han.
»Jeg har sagt til dem alle, at amerikanerne kunne have bombarderet de tyske jernbanelinjer. Selvfølgelig udkæmpede de allierede en brav krig mod Hitler, men Hitlers krig mod jøderne blev ignoreret. Roosevelt skal til en medarbejder have sagt, at den mest effektive måde at stoppe udryddelsen af jøderne var at satse på en militær sejr.«
Han gentager flere gange: »Jeg forstår det ikke, jeg har aldrig forstået den tavshed.«
Et vigtigt møde
Efter krigen fulgte en anden tavshed. Indtil 1954 hverken talte eller skrev Wiesel noget om de forfærdelige oplevelser, han havde været udsat for. I Tyskland og i andre europæiske lande, som var ødelagt af verdenskrigen, havde befolkningerne travlt med at genopbygge og skabe en ny meningsfuld tilværelse.
End ikke de overlevende jøder ønskede i begyndelsen at rive op i fortidens tragedie. Næsten alle valgte at tie.
Wiesel og resten af de 400 overlevende jødiske drenge fra Auschwitz og Buchenwald blev af præsident Jacques de Gaulle inviteret til Frankrig og placeret i institutioner for forældreløse børn.
I skolen talte drengene aldrig om deres krigsoplevelser.
»Vi var ude på at lære noget. Vi var jo kommet langt bagud,« husker Wiesel.
I den periode tænkte han på at skrive noget ned.
»Men jeg var bange for ikke at kunne finde ordene til at beskrive, hvad jeg havde set. Jeg frygtede, at så snart jeg havde brugt et ord, ville det miste den betydning, jeg havde tillagt det. Derfor besluttede jeg at vente 10 år med at tale og skrive – med at aflægge vidnesbyrd.«
I begyndelsen af 1950’erne var Wiesel blevet journalist; først skrev han for en fransk avis, dernæst blev han Paris-korrespondent for den israelske avis Yedioth Ahronoth. Det var i den egenskab, at han under en reception på Israels ambassade i anledning af landets uafhængighedsdag mødte den franske romanforfatter François Mauriac, der modtog Nobelprisen i litteratur i 1952.
»Vi talte om alt mellem himmel og jord. Jeg havde flere gange fået nej til at interviewe Frankrigs anden jødiske premierminister Pierre Mendes-France, og Mauriac lovede at sætte det i stand for mig. Jeg var henrykt.«
Uvægerligt faldt den unge jødes og den ældre franskmands samtale på krigen.
»Mauriac fortalte mig, at han aldrig ville glemme synet af jernbanevogne, som fyldt med jødiske børn blive deporteret til Tyskland. Jeg fortalte ham, at jeg var ét af de børn. Så begyndte han pludselig at græde, og jeg løb i vrede ud af ambassaden; han fulgte efter, fik stoppet mig og tryglede mig om at fortælle om mine oplevelser.«
»Jeg sagde: Monsieur Mauriac, vi jøder gennemlevede det, men vi taler ikke om det. Han begyndte igen at græde og opfordrede mig til at skrive en bog. Jeg besluttede at skrive; og det er sådan, at Natten blev til. Mauriac og jeg blev venner for livet.«
Det krævede en kraftanstrengelse at få romanen udgivet.
»Mauriac gik fra det ene forlag til det andet. Vi fik afslag fra dem alle på nær et lille forlag,« husker Wiesel.
I 1955 rejste han til New York på besøg og valgte at blive i USA, hvor han har boet siden. Stadig taler han med en let fransk accent og skriver sine bøger på fransk.
Selv om Natten høstede stor anerkendelse i Frankrig, tog det mange år at få bogen udgivet i USA.
»Dengang var amerikanerne ikke interesseret i at læse vidnesbyrd om Holocaust,« siger Wiesel, der i dag er 84 år gammel.
Trods sin europæiske baggrund synes Elie Wiesel kun at have en vag fornemmelse af, hvad der sker i Europa. I tidens løb har han lagt næsten alle sine kræfter i at holde mindet om Holocaust i live i USA. I flere årtier har han undervist på Boston University, og han var dybt engageret i bygningen af Holocaust-museet i Washington, D.C.
Ofte er han blevet inviteret af regeringer og parlamenter i europæiske lande til at holde taler, f.eks. i Bundestag i Berlin og i parlamentet i Budapest. i 2009 ledsagede han kanslerinde Angela Merkel og præsident Barack Obama til Buchenwald. Han har holdt en symbolsk vigtig tale til 80.000 unge mennesker fra den balkon på Heldenplatz i Wien, hvorfra Adolf Hitler talte til flere hundretusinde østrigere efter Anschluss i 1938.
Den medfølende helt
Wiesels tema er altid det samme: at menneskeheden aldrig må glemme. Som han siger om den nye antisemitisme i sit fædreland Ungarn: »Verden har endnu ikke lært lektien. Hvordan kan man ellers forklare, at antisemitismen stadig eksisterer. Hvis Auschwitz ikke kunne helbrede verden for antisemitisme, hvad kan så gøre det?«
Som så mange andre prominente jøder i Amerika anser Wiesel danskernes redning af jøderne i Danmark i 1943 for en heltegerning. Han ved godt, at mange danskere helst er fri for at blive kaldt helte.
»For mig er det ekstraordinære, at danskerne ikke opfatter sig som ekstraordinære i den historie. Bortset fra Bulgarien var Danmark det eneste land, hvor man kollektivt – ikke individuelt – forsøgte at redde jøderne. Dengang var det nok bare at være et medfølende menneske for at blive en helt,« siger Wiesel.
I tidens løb har Wiesel forsvaret Israels politik bittert. På sine ældre dage synes han at være blødt op: »Sandheden er, at jeg ikke lever der. Jeg besøger kun landet en gang om året i en uge, og mit største ønske er at tilbringe en måned der for at lære mere. Så jeg føler mig ikke kompetent til at udtale mig om konflikten,« svarer han.
»Jeg håber stadig, at den unormale situation, jøder og palæstinensere lever i, en dag vil blive normal. Smerte bør ikke være en normaltilstand. Når israelske soldater får ordre til et gøre noget, håber jeg virkelig, de forstår, at det er forkert at påføre andre smerte og især at ydmyge dem. Ydmygelse er den største smerte, man kan føle. Det er en synd.«

