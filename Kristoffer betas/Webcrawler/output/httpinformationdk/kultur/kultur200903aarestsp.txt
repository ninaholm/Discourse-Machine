Årest SPOT-program på plads



 En stor del af programmet til den århusianske musikfestival SPOT er efterhånden på plads. Blandt de mere etablerede kunstnere er Tim Christensen, Oh No Ono, The Broken Beats og Carpark North. I år vil der være et særligt fokus på elektronisk musik og på den hårdeste del af rocken. Fra den elektroniske scene kan man bl.a. høre Birk Storm, Fagget Faireys og Balstyrko. Mens den hårde rock er repræsenteret af navne som Kellermensch, Exmortem og Supercharger.
Traditionen tro vil man på SPOT festivalens songwriter-scene kunne komme helt tæt på sangere, der alene eller med et minimalt band synger egne sange. I år foregår dette i Musikhusets lille sal og her vil bl.a. de svenske tvillingesøstre i Taxi Taxi optræde. Årets SPOT festival bliver afholdt den 21. - 23. maj.

