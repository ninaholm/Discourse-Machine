Min kultur: Ane Cortzen

 
	Ane Cortzen, Tv-vært

	 


 
– Hvilken kulturel udendørsaktivitet vil du deltage i i sommerferien?

	»Kan man kalde cirkus for en kulturel udendørsaktivitet? Kommer nok ikke uden om både Cirkus Summarum og Cirkus Arli.
	Har ambitioner om både Grønnegårdsteatret og Zulu Sommerbio.«

– Hvad er den bedste/sjoveste/klogeste udendørsaktivitet, du har været til?

	»Jeg er meget begejstret for et tiltag som Zulu Sommerbio, hvor man sidder med en masse mennesker i den lyse sommernat og har en stor, fælles filmoplevelse.«

– Hvilken bog vil du læse i sommerferien?

	»Jeg mangler sidste bind i Murakamis trilogi IQ84. Og så er Asger Schnacks bog om den særdeles seksuelt aktive Ane kommet på gaden igen efter 30 år – og den må jeg da næsten lige tjekke ud(!).«

– Hvilken bog, du har læst, vil du anbefale andre at læse i sommerferien?

	»Jeg faldt en sommer tilfældigvis over en bog, der hedder Special Topics in Calamtiy Physics – skør titel, fantastisk bog. Som skabt til stranden.«

– Hvilke aviser, magasiner og tidsskrifter læser du til daglig?

	»Jeg læser hver en linje i Vanity Fair – og så har jeg abonnement på Politiken. Euroman kan jeg også finde på at købe. Derudover kigger jeg alle danske avisers netudgaver igennem.«

– Hvad hører du af radio om sommeren?

	»Jeg hører ikke så meget radio om sommeren, men Radio24syv barsler med en masse nye programmer i juli måned, og der skal jeg i hvert fald forbi.«

– Abonnerer du på nogle podcasts – og hvilke kan du i så fald anbefale?

	»Jeg abonnerer på Ellen DeGeneres’ talkshow – jeg beundrer virkelig hendes timing og samtaleteknik.«

