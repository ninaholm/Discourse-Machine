Sæt filmen fri
Den regionale filmfond, Den Vestdanske Filmpulje, vil med en ny støtteordning, FRIFILM, både udvikle nye forretnings- og distributionsmodeller for filmbranchen og styrke talentudviklingen. Både Filminstituttet, vod-selskabet YouSee og flere producenter er med på ideen, der i morgen præsenteres for kulturministeren


 »Der er behov for, at der sker noget nyt,« siger Carsten Holst, leder af Filmby Aarhus og den regionale filmfond Den Vestdanske Filmpulje, med henvisning til måden, som danske film skal produceres, lanceres, distribueres og vises på i fremtiden.
Den digitale teknologi har gennem de seneste 10-15 år forandret det filmiske landskab radikalt, og publikum har nu – mere eller mindre lovligt – adgang til alverdens film via tv-apparater, computere, tablets og smartphones. Det udfordrer både biograf- og hjemmevideomarkedet og har ført til nogle ophedede diskussioner branchens parter imellem, diskussioner, der ikke mindst handler om indtjening og forretningsmodeller.
Biograferne kæmper med næb og kløer for deres førsteret til de danske film, der udgør en vigtig del af deres indtjeningsgrundlag, og er bange for, hvad der vil ske, hvis man forkorter holdback-perioden, dvs. den periode, der går fra en films biografpremiere til video on demand- og dvd-premieren.
Men reelt har filmbranchen i Danmark ingen praktiske eller økonomiske erfaringer med kun et par ugers holdback eller endda samtidig lancering af film på dvd, video on demand og i biografen. Man ved ikke, hvad vil det betyde for hjemmevideomarkedet, for biograferne, for filmens videre liv, for producentens indtjening og dermed reelt for dansk films fremtid.
Netop derfor foreslår Carsten Holst og Steen Risom, der er konsulent på Den Vestdanske Filmpulje, at man eksperimenterer med noget, de kalder FRIFILM.
Frifilm
Faktisk var det kulturminister Uffe Elbæk, der i det seneste nummer af filmmagasinet Ekko lancerede ideen om ’frie film’: »Kunne man forestille sig, at ligesom man har frikommuner, hvor man prøver en masse regler af for at eksperimentere med forskellige løsninger, så eksperimenter filmbranchen med en slags frifilm?« sagde han blandt andet.
»Altså, hvor man siger: ’Nu tager vi denne her ene film eller de her fem film og eksperimenterer med andre spilleregler både i forhold til vinduer, platforme og dynamikker.’ Et afgrænset eksperiment, hvor man ser på, hvordan man kan udvikle nye forretningsmodeller.«
For nogle måneder siden holdt Carsten Holst og Steen Risom et møde med Uffe Elbæk, hvor talen tillige faldt på ’frifilm’, og efter i mellemtiden at have kontaktet forskellige af filmbranchens parter, er de nu klar til at komme med et bud på, hvordan man kunne forestille sig, at en eksperimental-filmstøtteordning skulle skrues sammen og administreres af Den Vestdanske Filmpulje.
»FRIFILM er fire danske spillefilm, der eksperimenterer med nye forretnings- og distributionsmodeller, der drager fordel af dynamikken i det digitale marked,« hedder det blandt andet i det stykke papir, som Carsten Holst og Steen Risom i morgen fredag vil præsentere for kulturministeren.
Posen rystes
»Vi tror, at det er en styrke at placere FRIFILM i Jylland,« siger Carsten Holst, »fordi det vil få andre spillere på banen. Det er altid godt at ryste posen lidt.«
Meningen med de fire film, der skal produceres under FRIFILM-støtteordningen er, at de fuldfinansieres af ordningen, at budgetterne er forholdsvis lave – f.eks. fem millioner kroner – og at en del af budgettet øremærkes til udvikling af nye distributions- og forretningsmodeller.
»Vi tror på det gavnlige i, at man udvikler de modeller, samtidig med at man udvikler filmene. Ved at sætte en del af budgettet af til det, bliver det ikke kun ved tanken; man har også musklerne til det,« siger Steen Risom og bakkes op af Carsten Holst.
»På den måde kan man styrke hinandens kompetencer. Der er brug for et nyt dogme, og FRIFILM skal resultere i fire film, som kan noget,« siger han og fortæller, at to af dansk films mere innovative filmproducenter, Ronnie Fridthjof og Peter Aalbæk, vil være interesseret i søge støtte til projekter hos den nye ordning.
Et laboratorium
Pengene til FRIFILM – ca. 20 mio. kroner, hvis hver af de fire film koster fem mio. – skal komme fra Den Vestdanske Filmpulje selv; fra Det Danske Filminstitut, som Carsten Holst og Steen Risom også har talt med, og som er positive over for ideen; fra den tværmediale satsning i Region Midt- og Nordjylland, Shareplay; og ikke mindst kabel- og vod-virksomheden YouSee, hvor filmene vil kunne vises. Og så er det ifølge Carsten Holst essentielt, at kulturministeren finder nogle nye penge, som kan tilflyde ordningen.
De filmprojekter, der får støtte under FRIFILM-ordningen, skal »udvælges efter kunstneriske kriterier og erfaringspotentialet omkring forretnings- og distributionsmodelle,« som der videre står i Den Vestdanske Filmpuljes oplæg, og filmene skal instrueres af første- eller andengangsinstruktører, således at FRIFILM-ordningen samtidig styrker den talentudvikling, der også er afgørende for den danske filmbranches velbefindende.
Desuden er det vigtigt, at de formelle rammer for FRIFILM bliver så vide, at instruktørerne og producenterne kan »agere anderledes,« som Carsten Holst formulerer det. Både i forhold til holdback-perioden og i forhold til lønninger til filmarbejdere. Endelig skal ordningen selvfølgelig evalueres, inden den kommer til at danne præcedens.
»Det er et eksperiment – FRIFILM er et laboratorium, og meget kan lade sig gøre i et laboratorium,« siger Carsten Holst.
»Det er essentielt, at alle er enige om præmisserne og rammerne for ordningen. Vi vil gerne have distributørerne og biograferne med, men håber også, at de vil lette lidt på låget og vise, at de tør eksperimentere sammen med os.«

