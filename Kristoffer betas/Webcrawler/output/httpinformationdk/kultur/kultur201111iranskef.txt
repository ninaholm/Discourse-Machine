Iranske filmfolk lader sig ikke kue
Censur. Siden urolighederne i Teheran for to år siden er situationen for iranske filminstruktører gået fra slem til værre. De er nu alle underlagt en omfattende censur, hvis de da ikke ender i fængsel eller i lighuset. Alligevel er der grund til optimisme, for censuren og tyranniet er dømt til at bukke under, lyder det fra ung iransk instruktør
Modigt. ’My Tehran for Sale’ og mange af Jafar Panahis film, handler om kvinder. Og regimet fornemmer tilsyneladende, at der er gang i kvindesagen, og det slår de nu hårdt ned på. Kvindefrigørelsen er virkelig blevet et brandfarligt emne i Iran, mener Christian Braad Thomsen.


 I en tid, hvor de danske biografhitlister toppes af Klassefesten og Far til fire — tilbage til naturen, kan det måske være svært at forstå. Men nogle steder i verden er filmproduktion den allerblodigste alvor. Det gælder ikke mindst i Iran, hvor myndighederne i kølvandet på urolighederne i 2009 har indført en omfattende censur og i flere tilfælde har fængslet skuespillere og instruktører.
Ikke mindst anholdelsen i år af den anerkendte filminstruktør Jafar Panahi har trukket overskrifter i Vesten, hvor kolleger som Steven Spielberg og Martin Scorsese har stillet sig i spidsen for bevægelsen Free Jafar Panahi. Indtil videre dog uden held. Den 51-årige Panahi, der er kendt for systemkritiske film som The Circle, Crimson Gold og Offside, blev i december 2010 idømt seks års fængsel samt et livslangt forbud mod at lave film og rejse ud landet.
Ved dette års Cannes Festival deltog han og kollegaen Mojtaba Mirtahmasb med dokumentarfilmen This Is Not a Film. Filmen, som måtte smugles ind i Frankrig på et usb-nøgle gemt i en kage, viser Jafar Panahi i sit hjem, mens han afventer udfaldet af dommen.
»Tilbageholdelsen af filminstruktører og journalister viser de iranske myndigheders desperate forsøg på at kvæle enhver form for kritik. Det handler om mennesker, som intet andet har gjort end at tilbyde deres dokumentarfilm til udenlandske tv-stationer eller lave film om en forbudt instruktør. De bør blive løsladt øjeblikkeligt og betingelsesløst,« siger Ole Hoff-Lund, pressechef for Amnesty International.
Revolutionens virkelighed
Den netop afsluttede CPH:DOX-festival satte i år under overskriften Free Radicals fokus på unge systemkritiske filminstruktører i den arabiske verden, som arbejder under stadigt vanskeligere forhold i forsøget på at skildre revolutionen og den sociale virkelighed.
»Før 2009 oplevede vi en vis grad af arbejdsfrihed og fleksibilitet, men efter urolighederne omkring valget er det gradvist blevet værre. Nu skal alle film have særskilte tilladelser til at blive optaget, distribueret og til at deltage i internationale festivaler,« siger Mohammadreza Farzad.
Den 33-årige iranske instruktør, som deltog i CPH:DOX med filmen Into Thin Air om den iranske revolution i 1979, har selv haft erfaringerne med de iranske myndigheders nye praksis inde på livet. Da hans film blev vist første gang i Teheran i 2009 modtog den flere priser og positive anmeldelser for dens originale skildring af den islamiske revolution. Men efter urolighederne i 2009 er filmen ikke blevet vist en eneste gang.
I filmen skildrer Farzad en bestemt og meget afgørende begivenhed i 79-revolutionen, nemlig 8. september-massakren eller Blodige Fredag, som den også kaldes, hvor et stort antal mennesker blev dræbt af shahens styrker. Men i modsætning til den officielle udlægning, hvor de dræbte fremstilles som heltemodige islamiske aktivister, viser filmen, at der i virkeligheden var tale om helt almindelige mennesker, som var gået på gaden for at demonstrere.
»På den måde viser filmen også, at revolutionen er et rod af visioner og drømme og ikke en organiseret bevægelse. Der er mange forskellige agendaer og interesser, men ingen ved, hvad der skal ske. Folk ønsker forandring, men har intet alternativ,« siger Mohammadreza Farzad.
At fortælle om revolutionens virkelighed, også om dens bagsider, er ikke blevet mindre vigtigt, efter at oprørene er begyndt at rulle over den arabiske verden, understreger han. Han understreger dog samtidigt, at de aktuelle anholdelser i Iran efter hans vurdering ikke er en direkte konsekvens af det arabiske forår, men derimod først og fremmest skyldes interne iranske forhold som følge af urolighederne i 2009.
De farlige kvinder
At revolutionen ikke altid er en forandring til det bedre, fortæller den iranske historie kun alt for godt. Tilbage i 1970’erne støttede vestlige intellektuelle entydigt islamisterne i opgøret med shahens styre. Én af dem var filminstruktøren Christian Braad Thomsen, som har et indgående kendskab til iransk film. Ifølge ham har situationen dengang mange paralleller til i dag.
»Dengang viste oprøret sig jo at føre til meget værre tilstande, og de var såmænd slemme nok under shahen. Både musik og film blev jo nærmest forbudt. Og det er jo det forfærdelige ved disse konflikter, at man på trods af oprørets legitimitet aldrig kan vide, om det fører noget bedre med sig,« siger Christian Braad Thomsen.
I juli måned erfarede han, at hans gode bekendte, den iranske skuespillerinde Marzieh Vafamehr var blevet arresteret og idømt et års fængsel og 90 piskeslag for sin rolle i den australskproducerede film My Tehran for Sale. Vafamehr er siden blevet løsladt, men flere af hendes kolleger er fortsat fængslet. Braad Thomsen fremhæver, at det ikke mindst er film, som omhandler kvindernes stilling, der har de iranske myndigheders bevågenhed.
»Både My Tehran for Sale og mange af Jafar Panahis film handler om kvinder. Og regimet fornemmer tilsyneladende, at der er gang i kvindesagen, og det slår de nu hårdt ned på. Kvindefrigørelsen er virkelig blevet et brandfarligt emne i Iran,« påpeger Christian Braad Thomsen.
Siden arrestationerne begyndte at tage til, er han holdt op med at kommunikere via e-mail med sine iranske kolleger. Selv om det er en af de bedste måder at holde sig opdateret om situationen i Iran på, så frygter han for de konsekvenser, det kan få for de iranske kunstnere.
»De europæiske og amerikanske filmfestivaler er derfor nogle af de få steder, hvor der er mulighed for at kommunikere med iranske instruktører. Bagsiden er imidlertid, at den vestlige opbakning og opmærksomhed faktisk kan medvirke til at forværre situationen. Som eksempelvis i tilfældet med Jafar Panahi,« siger Christian Braad Thomsen.
Undertrykkelsen skaber god kunst
Iransk film har en lang tradition for systemkritik. Det begyndte med den iranske nye bølge i de tidlige 1970’erne med navne som Dariush Mehrjui og Nasser Taqvai, som i øvrigt er gift med Marzieh Vafamehr. Siden har navne som Abbas Kiarostami og Mohsen Makhmalbaf, Samira Makhmalbaf og Bahman Ghobadi været med til at cementere iransk films stærke position inden for Art Cinema.
Gennem alle årene har de iranske instruktører skullet operere under forskellige regimers mere eller mindre omfattende censur. Som en følge heraf har de udviklet en særlig evne til at formidle deres systemkritik på en indirekte og elegant måde, påpeger Christian Braad Thomsen.
»Noget tilsvarende gjorde sig gældende i det gamle Østeuropa, hvor systemkritikerne også var tvunget til at gå meget indirekte til værks. Det var Kieslowski, der sagde, at undertrykkelsen tvang de østeuropæiske instruktører til at være mere fantasifulde i deres kunstneriske udtryk. Det er en sand, men også forfærdelig betragtning,« siger Christian Braad Thomsen.
Også Mohammadreza Farzad ser sig selv som en del af den systemkritiske tradition i iransk filmhistorie. Men understreger samtidig, at han tager afstand fra den endimensionelle politiske aktivisme og i stedet ønsker at give udtryk for sin kritiske holdning gennem sin kunstneriske produktion.
»Mange kritiserer Kiarostami for at være for tavs og konservativ. Men i mine øjne er hans position udtryk for en begavet kritik, som i virkeligheden kan få langt større indflydelse end den aktivistiske linje,« siger Mohammadreza Farzad.
Han anerkender det synspunkt, at undertrykkelsen i mange tilfælde kan føre til en øget kunstnerisk kreativitet.
»I Iran er du nødt til at skildre grundlæggende menneskelige erfaringer såsom vold, sex, nøgenhed og utroskab på en meget indirekte måde, som ofte kan være kunstnerisk og æstetisk effektiv,« siger han.
Han fastholder dog samtidig, at det aldrig kan gøre det kunstnerisk forsvarligt at acceptere censuren. Ifølge ham bør det i stedet være kunstnerne selv, som pålægger sig censur og restriktioner.
»Ethvert kunstnerisk manifest er jo i virkeligheden en form for censur. Se bare jeres eget dogmekoncept. Eller von Triers De fem benspænd. Mange mesterværker, også i frie og åbne samfund er blevet til som følge af regler og restriktioner,« påpeger Mohammadreza Farzad.
Han har stor respekt for dansk film, som han har fulgt tæt i mange år. For fire år siden sad han i Teheran og så Mads Brüggers dokumentar Det røde kapel, hvor Brügger med følge giver den som teatertrup i Nordkorea. Og tænkte: »Det er en modig mand.«
Både Brüggers eksempel og de mange iranske film, som hele tiden bliver produceret på trods af restriktionerne og censuren, giver Mohammadreza Farzad tro på fremtiden.
»Jeg er optimist på filmens vegne, fordi jeg ved, vi har så mange modige filminstruktører, som kan lave film med meget få midler. Censuren dømt til at fejle. Filmene skal nok komme ud,« siger han.

