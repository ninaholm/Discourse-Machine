Puls, liv, nærvær og engagement
En god musikfilm leverer overraskelser, når et spadestik dybere eller prikker til ens følelser, siger Morten Tang, der er en af initiativtagerne til Cinematekets Musikfilm Festivalen


 Vi mødte den meget travle Morten Tang, der til daglig er film- og pressekoordinator på Cinemateket, til (endnu) en kop kaffe og en snak om Musikfilm Festivalen, som han sammen med kulturentreprenøren Torsten Hvas har taget initiativ til.
– Hvorfor endnu en filmfestival, hvorfor nu det?
»Der findes masser af festivaler med live-musik og en håndfuld filmfestivaler med fokus på nye spillefilm eller på dokumentar- og hybridfilm. Begge dele har stadig stigende gennemslagskraft. Musik og film er to kunst- og underholdningsgenrer, som altid har interesseret og altid vil interessere folk. En festival, der kombinerer begge dele lå lige til højrebenet. Nu er bolden givet op.«
– Hvordan opstod ideen til netop en musikfilmfestival?
»Jeg har i mere end ti år lavet musikfilmevents for Cinemateket (Det Danske Filminstituts biograf i Gothersgade i København). Dels tilbagevendende arrangementer, hvor musikdokumentarer ledsages af kortere eller længere introduktioner, bar med relaterede djs og/eller levende musik, men også musikfilm i serier over flere dage. Altid med positiv respons og pæn tilstrømning.«
»I efteråret 2012 arrangerede jeg en skrækfilm-festival med kulturentreprenør Torsten Hvas (Musikfilm Festivalens initiativtager), som har arrangeret koncerter og lanceret alternative filmtilbud siden 1980’erne. Derfra var der ikke langt til ideen om etableringen af en decideret musikfilmfestival. Yderligere inspiration er kommet fra festivaler som In-edit i Barcelona, Music Doc i Malmö og Sound Unseen i Minneapolis – Cinemateket har tidligere arbejdet sammen med de to sidstnævnte.«
Fra Kurt Cobain til Bach
– Hvorfra stammer din interesse for netop denne genre?
»Jeg har arbejdet med filmformidling og sammensætning og markedsføring af filmprogrammer i en årrække. Før det var jeg musikanmelder. Og endnu før det bare vild med film og musik. Jeg var vel ti år, da jeg købte min første lp, Rolling Stones’ Sticky Fingers med Andy Warhols berømte lynlås-cover. Jeg købte den mere for coveret end musikken. Jeg kendte kun Stones fra deres tidlige singler, som jeg dyrkede sammen med en ven i en frønnet kælder ude i provinsen. Han havde fået hele sin mors samling. Det foregik på rejsegrammofon med højt hævet kosteskaft. Først senere så jeg optagelser med gruppen – blandt andet Albert og David Maysles direct cinema knockout Gimme Shelter om postyret op til og rædslerne under Altamont Free Concert i 1969. Et helt vitalt fluen på væggen-dokument. En interesse fører gerne til en anden. Og nogle er naturligt beslægtede.«
– Hvilke kriterier er lagt til grund for udvælgelse af de enkelte film?
»Torsten og jeg blev hurtigt enige om, at det skulle være en festival over minimum en uge. En inkluderende – ikke ekskluderende – festival med plads til alle musikgenrer, fra alle verdenshjørner, til alle aldersgrupper. Hellere et bredt udvalg af gode film end et smalt genrespecifikt fokus af svingende kvalitet. Nysgerrighed har desuden været en vigtig faktor.«
»Der er 30 film at vælge imellem: portræt- og koncertfilm om og med de største rocklegender i den famøse Klub 27 – Jimi Hendrix, Janis Joplin, Jim Morrison og Kurt Cobain – et specifikt fokus på alternativ islandsk rock, der blomstrede i 80’erne og nu blomstrer i fuldt flor igen, en film om gangsta-rappens betydning for raceurolighederne i Los Angeles i 1992 (de største uroligheder i USA i det 20. århundrede), en restaureret perle om jazz-maestroen Ornette Coleman, en film om et haitiansk orkester, der har spillet på livet løs siden 1948 på trods af diktatur, massiv politisk korruption, fattigdom og naturkatastrofer, foruden film om punk i Afrika, closeups på unikke glemte, uafhængige eller uopdagede pop- og rockkunstnere, et sansebombardement af en film om det klassiske geni Johann Sebastian Bach (1685-1750) og en helt ny én, Shining Night, om Amerikas største nulevende korkomponist, Morten Lauridsen, som vil være til stede på festivalens åbningsdag den 9. marts, hvor han hyldes med live-korsang under ledelse af den herboende argentinske dirigent Saul Zaks. Ud over diversitet har kvalitet været et kriterium.«
Hellere Doors end Gaga
– Der er en del film af ældre dato med – hvorfor det?
»Vi var enige om, at programmet skulle indeholde såvel nye film som klassikere og sjældent viste eller oversete perler. Ældre film siger ofte lige så meget om verden i dag, som spritnye film gør. Det er altid muligt at reflektere over sin samtid ved at se tilbage i tiden. At se The Doors’ sanger Jim Morrison blive ’henrettet’ råt og dramatisk på scenen af guitarist Robby Krieger som en kommentar til den allestedsnærværende Vietnam-krig i 1968 giver mig et større kick end at overvære et opulent show med Lady Gaga – alle sidstnævntes kvaliteter ufortalte.«
»Puls, liv, nærvær og engagement finder man både i nye og gamle film, ligesom det modsatte også kan være tilfældet – tænk bare på den strøm af tvivlsomme fanfilm og pligtskyldigt livemateriale, der udsendes på dvd hver eneste uge verden over.«
– Hvad kan den gode musikfilm?
»En god musikfilm leverer overraskelser, stikker et spadestik dybere eller prikker til ens følelser – gerne på én gang. Formen kan være traditionelt fortællende eller mere eksperimentelt afsøgende, det er mig ligegyldigt, det vigtigste er, at formen er i sync med sit forehavende – den kalejdoskopiske billedstorm om freejazz-saxofonisten Ornette Coleman i Ornette: Made in America er lige så fascinerende som den helt straight opbyggede fortælling om gospelmusikkens 200-årige histoie i Rejoice and Shout.«

