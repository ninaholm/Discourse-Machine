Hvis man har en pæn håndskrift, er man et pænt menneske
Håndskriften er en døende kultur. Men ikke alle sørger over tabet. For selv om håndskriften udtrykker personlighed, udstiller den også sociale skel, som computeren er med til at udligne. I 7. årgang på Utterslev Skole viser erfaringen, at svage elever pludselig begynder at tage notater, når blyanten erstattes af en iPad
7. årgang på Utterslev Skole i Københavns Nordvestkvarter behøver sjældent penalhuse – de bruger iPads i alle timer.  ’Der er flere, der tager notater nu. Også dem, der ikke gjorde det før,’ fortæller Usama Yasin Ghauri (nummer to fra højre), som her undervises sammen med Elias Deniz Ates, , Mille Bøggild Paludan og Miabella Grabowski Secher.

Den forsvinder nok aldrig helt, håndskriften. Den sidder jo lige dér for enden af armen. Men efterhånden bruger vi den kun til at nedgrifle dosmersedlen og det årlige julekort.Håndskriften er så småt ved at glide os af hænde. Mens antallet af sendte sms’er konstant slår nye rekorder, falder antallet af breve i postbuddets sæk årligt med 10 procent; Postdanmark må ansætte 650 julehjælpere for overhovedet at tyde håndskriften på julekortene, og dér, hvor det hele begynder, i folkeskolen, er undervisningen i håndskrift reduceret til et minimum.Steen Thomasen, forlagschef i Alinea, der er hovedleverandør af undervisningsmateriale til folkeskolen, mærker udviklingen på salgstallene: De seneste fem år er styksalget på håndskriftsbøger mere end halveret.»For nogle år siden kunne vi sælge håndskriftsmaterialer helt op til 9. klasse. Men i dag foregår den meste undervisning i indskolingen. Lige så snart man kommer op på mellemtrin, bliver det skriftlige arbejde klaret fra en computer,« siger Sten Thomasen.Lige siden folkeskolens start i 1814 har den flydende håndskrift ellers været en kerneydelse. Den var et bevis på dannelse, fortæller Keld Grinder-Hansen, der er tidligere museumsinspektør på Dansk Skolemuseum og nu forvaltnings- og skolechef i Dragør Kommune:»Selv de, der har gået i den stråtækte hver anden dag, har jo en pæn håndskrift. Og det var man bestemt stolt af i de små hjem dengang. Havde man en pæn håndskrift, betød det jo, at man passede sin skole,« siger Keld Grinder-Hansen.Men allerede i 1970’erne begyndte opgøret med håndskriften.»I forbindelse med ungdomsoprøret gled æstetikken i baggrunden. Man mente, det vigtigste var, at børnene kunne udtrykke sig. Håndskriften blev nedprioriteret, og det er forklaringen på, at mange voksne i dag har en håndskrift, der ligner et barns.«Kombineret med computernes indtog i hverdagen er håndskriften blevet yderligere trængt – men spørgsmålet er, om vi har grund til at græde over udviklingen.»Som historiker synes jeg selvfølgelig, det er et kulturtab, men som ansat i folkeskolen er jeg glad for, at indlæring er gjort fri af evnen til at holde på en blyant,« siger Keld Grinder-Hansen.’Now take out your iPads’I 7. årgangs engelsktime på Utterslev Skole løber Elias Deniz Ates rundt i klassen for at finde en blyant, han kan låne. Han har glemt sit penalhus – og faktisk også sine bøger. Men det er ikke så mærkeligt, for næsten alle skriftlige opgaver løses på elevernes iPads, og her ligger også de fleste af deres bøger. Som et forsøg fik hele 7. årgang på skolen udleveret iPads efter sommerferien, og de er siden blevet brugt intensivt i undervisningen.I dag er blyanterne dog i brug – men kun til at sætte kryds i bokse på et opgavepapir. Da eleverne når til at skulle formulere hele sætninger og svare på en lytteøvelse, meddeler klasse-lærer Nina Funder: »Now take out your iPads. Write what you think and send it to me.«Eleverne fortæller, at brugen af iPads har haft en positiv betydning. Også på områder, de ikke havde regnet med: »Den største forskel er, at jeg tager mange flere notater,« siger Usama Yasin Ghauri. Elias Deniz Ates er enig: »Det er godt, når jeg skal skrive stile, så er det godt at have notater.«»Vi skriver i det hele taget meget mere,« siger Miabella Grabowski Secher.»Ja, før skulle man finde papir og blyant frem. Det her er meget bedre,« siger Elias Deniz Ates.Det har også haft betydning for roen i timerne, mener Miabella Grabowski Secher: »Før vi fik iPads var der mange, der sad og fjollede i timerne, men det sker ikke så meget mere. Det er, som om de hellere vil deltage nu,« siger hun.Samme observation har klasselærer Nina Funder gjort sig.»Før var der en del, der altid var fulde af gode undskyldninger, når blyanten skulle findes frem, for det er jo bare sværere at skrive i hånden, men i dag er flere aktive i timerne, og alle får faktisk afleveret deres opgaver,« siger hun.Ind gennem kroppenKeld Grinder-Hansen er ikke i tvivl om, at nogle elevers langsommelige og usikre håndskrift har fået dem til at holde sig tilbage i timerne. Det kan derfor have en demokratiserende effekt, at det meste nu foregår på computer:»Hvis man ikke har talentet, så kræver det megen tid og øvelse at få en naturlig og letlæselig håndskrift. Og det er vel logisk nok, at hvis ens håndskrift er kluntet og usikker, så undgår man helst at bruge den. Måske er vi først nu nået til det punkt i den elektroniske udvikling, hvor vi kan afskaffe undervisningen i håndskrift, uden at det påvirker indholdet,« siger han.Men afskaffelse af håndskrivning i folkeskolen er ikke på tale, fortæller undervisningsministeriets fagkonsulent i dansk, Lise Vogt. For det første, fordi en håndskrift er god at have, når man ikke har en computer. Og for det andet, fordi det påvirker læseudviklingen positivt at få bogstaverne ind gennem kroppen. Computeren kan til gengæld være en god hjælp for især de svagere elever, som har problemer med stavning og grammatik.»Når man sidder og skriver i hånden, er der ingen røde streger, som popper op og gør opmærksom på en grammatisk fejl. Den hjælp får man med computeren, og det er der selvfølgelig nogle elever, der kan profitere af,« siger Lise Vogt.Hun understreger, at folkeskolen både har fokus på at udvikle børnenes tekniske færdigheder og deres håndskrift»Det, vi kan undervise dem i, er at arbejde på en hensigtsmæssig måde – og det gælder, uanset om de skriver på computere eller i hånden. Vores rolle er at lære dem at skrive og tage gode notater, som er konstruktive og brugbare, uanset hvilket medie det foregår på,« siger hun.En parentes i historienHåndskriften har ikke altid været en selvfølgelighed. Fyldepennen blev først opfundet i USA i 1884, og der skulle gå yderligere små 30 år før Viking, som det første firma, introducerede blyanten i Danmark i 1913. Lægger man dertil, at folkeskolen kun har eksisteret siden 1814, står det klart, at håndskrivning som massefænomen er af nyere dato. Som Keld Grinder Hansen siger:»Man kan godt sige, at den personlige håndskrift er en parentes i danmarkshistorien.«Ikke desto mindre har håndskriften i sit korte liv haft stor betydning. Ikke mindst fordi den i folkeskolen er blevet brugt som effektivt opdragelsesmiddel.»Håndskriften har historisk set været brugt som en disciplinerende foranstaltning med en moralsk dimension. Fik man eftersidning, kunne man for eksempel blive bedt om at skrive: ’Jeg må ikke forstyrre i timerne’ 50 gange. Går vi længere tilbage, blev børnene ofte sat til at skrive bibelcitater, når de øvede håndskrift. Så det er jo ikke så mærkeligt, at vi efterhånden fik koblet pæn håndskrift sammen med moralsk habitus. Og mange lærere og forældre har jo selv haft skrivelære, så det sidder stadig i dem: Har man en pæn håndskrift, så er man et pænt menneske.«En personlig skriftMen i dag har de færreste en pæn håndskrift. I en undersøgelse, som YouGov sidste år lavede for metroXpress, beklagede næsten hver fjerde adspurgte sig over, at deres håndskrift enten var grim eller meget grim – og også i 7. årgang på Utterslev Skole savner flere elever at blive bedre til at skrive med blyant.»Jeg ville gerne have mere undervisning i håndskrift, for min er meget grim,« siger Mille Bøggild Paludan.– Men hvorfor? Det eneste, man skriver i hånden, er da efterhånden indkøbssedler – og det skriver I vel ikke?»Nej, og hvis jeg gjorde, så ville jeg nok alligevel også skrive det på min iPad,« siger Miabella Grabowski Secher.Ikke desto mindre får eleverne snart opfyldt ønsket om mere håndskriftsundervisning, lover klasselærer Nina Funder. Hun har netop bestilt nye materialer hjem til dem. For selv om iPad’en er et mere dynamisk værktøj og giver mere engagerede elever, så er der ét punkt, hvor teknologien kommer til kort:»Der ligger jo meget personlighed i en håndskrift. Så jeg forstår godt, at de gerne vil styrke den, og det er deres forældre også meget optaget af,« siger Nina Funder.Spørger man Keld Grinder-Hansen er der da hel-ler ingen tvivl om, at håndskriften vil holde i lang tid endnu.»Den er jo altid lige ved hånden, kan man sige.«
