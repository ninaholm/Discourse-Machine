Finkultur har mistet værdi som klassemarkør
Som dannet menneske er det i dag vigtigere at have en mening om Britney Spears end om Richard Strauss. Den kulturelle overklasses smag er ikke længere ’fin’. I stedet markerer eliten sig ved  at intellektualisere over sit brede kulturforbrug. Klassesamfundet lever stadig i bedste velgående – nu bare i det skjulte
 Golden Days-festivalen i København legede med at transformere antikke finkulturelle marmorstatuer til noget populærkulturelt i sin pr-kampagne for åbningsfesten i 2013 på Glyptoteket. Kampagnen er udformet af Jesse Jacob og Rasmus Fly Filbert/iBureauet


 Der var engang, hvor man som dannet menneske kunne hvile trygt i sine kulturelle smagsfællesskaber: en ny jazzplade, en udstilling på Louisiana, en digtoplæsning, en klassisk koncert – og så ellers en tur i Det Kongelige Teater.
Men der er sket noget med koderne de senere år. Finkulturen er ikke længere forbeholdt de fine, og massekulturen er ikke længere kun for masserne. Tag nærværende dagblad som eksempel: Hvor Information for 20 år siden fandt det naturligt at koncentrere kulturstoffet omkring »den finkulturelle anmeldelse« – som det hed i et strategioplæg fra 1990 – så er det i dag helt andre popkulturelle fænomener, som fylder spalterne på kultursiderne: X Factor, Paradise Hotel, Nik & Jay og Melodi Grand Prix udsættes rutinemæssigt for intellektuelle analyser i et forsøg på at trække fænomenerne ud af mainstream og ind i et andet, mere åndfuldt univers.
Medinas sange fortolkes som »et samtidsdrama i selvet«, Beyoncé udråbes til en »postfeministisk popguru«, og Justin Bieber forklares som »pubertetens og selvudviklingens trygge projektionsflade«.
Det er en kulturel samplingsmanøvre, der forsøger at bygge bro mellem popkultur og akademia ud fra et styrende princip om, at elitær kultur ikke nødvendigvis er godt, bare fordi det er kedeligt, og at populærkultur ikke nødvendigvis er dårligt, bare fordi det er underholdende.
Som Vegard Jarness, der er sociolog og forsker i forholdet mellem smag og klasseforhold ved Universitetet i Bergen, forklarer:
»Det at nærme sig populærkulturen på en intellektualiserende måde er blevet mere og mere vigtigt for den dannede elite. Derfor er et program som Paradise Hotel i dag også interessant for både arbejdere og akademikere.«

Høster dobbeltprofit
Den favnende tilgang til kultur kommer ikke kun til udtryk i tv og dagspresse, men viser sig også blandt forfattere, der skriver digte om tv-stjerner som Sarah Jessica Parker, og blandt universitetslektorer, der skriver afhandlinger om popikoner som Rihanna og Lady Gaga.
Så markant er tendensen, at flere forskere ligefrem hævder, at vi er blevet en nation af kulturelle omnivorer, der slet ikke skelner mellem finkultur og lavkultur mere.
Med vores fordomsfrie kulturforbrug har vi overflødiggjort de gamle kategorier, nedbrudt skellene og er sammen rykket ét skridt nærmere lighedsidealet om det klasseløse samfund. Hævder de.
Men dét er desværre ikke sandt, mener Annick Prieur, professor ved Institut for Sociologi og Socialt Arbejde på Aalborg Universitet og forfatter til bogen Det skjulte klassesamfund.
Den veluddannede klasses omfavnelse af populærkulturen er nemlig ikke i sig selv et tegn på, at skellene mellem finkultur og lavkultur er ophævet. Tværtimod kan det eklektiske kulturforbrug ses som endnu en måde at demonstrere kulturel kapital på.
»Ved at dyrke populærkulturen viser man, at man er usnobbet, samtidig med at man med sin intellektuelle tilgang får markeret sin status inden for de dannede lag,« siger Annick Prieur, der ser en tosidet gevinst i netop dén form for kulturforbrug:
»Man høster på en måde en dobbeltprofit af sin kulturelle kapital, fordi man på én gang fremviser sin klassemæssige status, samtidig med at man overskrider den.«
Nej tak til Kandis
Da Annick Prieur for nogle år siden sammen med tre forskerkolleger undersøgte den kulturelle elites kulturforbrug i Aalborg, sprang to ting i øjnene: På den ene side kunne hun konstatere, at mange af de borgere, der var rige på kulturel kapital og traditionelt ville sværge til de finkulturelle tilbud, også godt kunne lide rockbandet D.A.D.
Men på den anden side betød det ikke, at de dermed kunne lide alt. Samtidig med at de udtrykte begejstring for udvalgte dele af populærkulturen, udtrykte de decideret afsmag for andre: Kandis, Tamra Rosanes, Jane Aamund og Danielle Steele for eksempel.
»Det er en empirisk pointe, som problematiserer tesen om, at medlemmerne af eliten er blevet en form for usnobbede, altædende kulturforbrugere,« siger Annick Prieur.Det kan godt være, at elitens smag ikke længere er ’fin’, men det betyder ikke, at den er holdt op med at være ekskluderende. Den trækker fortsat grænser, men hvor grænserne førhen udelukkende var defineret af indholdet af vores kulturforbrug, er de i dag i højere grad defineret af vores evne til at fortolke vores eget kulturforbrug. Eller sagt på en anden måde: Det er ikke længere så afgørende, hvad vi ser, hører, spiser eller læser. Det er mindst lige så afgørende, hvordan vi taler om det, vi ser, hører, spiser og læser.
»Måden, man forholder sig til kulturen på, er blevet meget vigtig i distinktionsspillet – og måske også mere vigtig end spørgsmålet om, hvad man forholder sig til. Det handler faktisk ikke om, hvorvidt man hører rapmusik eller ej; det handler mere om, hvordan man hører rapmusik og hvorfor,« siger Prieur.

Ser det samme forskelligt
I sine klassestudier af borgere i Stavanger er den norske forsker Vegard Jarness nået frem til nogenlunde samme konklusion. I ph.d.-afhandlingen Class, Status, Closure – The Petropolis and Cultural Life (2013) slår han fast, at det at have ’en bred smag’ er blevet normen for den moderne, veluddannede norske elite, som for alt i verden ikke ønsker at blive »associeret med kulturelt snobberi og elitære holdninger.«
Vegard Jarness baserer sine konklusioner på 46 grundige interview med borgere fra Stavangers forskellige klasser og citerer blandt andre Thomas, en journalist i begyndelsen af 40’erne, for om sin egen generation at sige, at man hurtigt kan blive opfattet som »lidt mærkelig«, hvis man ikke vil »tillade sig selv at se et reality-program på tv.«
»Den kulturelle elite ser generelt sig selv som inkluderende og åben, og bliver faktisk også til en vis grad betragtet sådan af de lavere klasser – men det betyder ikke, at det ekskluderende ikke er til stede,« siger Vegard Jarness.
For det første er der stadig forskel på, hvem der går i operaen, og hvem der dyrker amerikansk countrykultur. Og for det andet er der alene i måden, hvorpå de forskellige klasser oplever, fortolker og taler om deres eget kulturforbrug, en form for skjult ekskluderingsmekanisme.
»De højtuddannede har i udpræget grad en kunst for kunstensskyld tilgang, som de både demonstrerer i forhold til de klassisk finkulturelle genrer, men også i forhold til mainstreamkulturen, som de intellektualiserer over og leger med,« siger Vegard Jarness.
Mens finkultur har mistet relativ værdi som kulturel kapital, er evnen til at transformere kulturelle oplevelser til intellektuelle erkendelser altså blevet et klassemæssigt særkende for den uddannede elite. Det har ført til mange gode kulturanalyser i dagbladene, mange gode samtaler ved middagsbordene og en generelt større og bedre forståelse af den uregerlige popkultur, som breder sig ud rundt om os, og som vi alle uundgåeligt – om vi vil det eller ej – er en del af og må forstå os selv i forhold til. Det er den gode nyhed. Den dårlige er, at det også har ført til en ny form for klassemæssig grænsedragning.
»Jeg fandt i min afhandling adskillige eksempler på, hvordan man i den kulturelle elite har en tendens til at se lidt ned på dem, der ikke evner at forstå værkerne på helt samme intellektuelle måde som én selv,« siger Vegard Jarness.
God på den forkerte måde
I et af de mere illustrative eksempler fra afhandlingen forklarer Oscar, en akademiker i midten af 30’erne, hvordan han har det med den folkelige omfavnelse af dramatikeren Jon Fosse, som han ganske vist også godt selv kan lide, men af andre og mere reflekterede grunde end dem, han mener præger flertallet af byens borgere.
»Jeg synes, det er fantastisk, at sådan en som Jon Fosse kommer til byen. Men jeg vil gætte på, at 99 procent af de mennesker, som kommer for at se hans skuespil, ikke har nogen idé om, hvad det hele handler om. De kommer bare, fordi der sker noget,« siger Oscar.
En lignende holdning præger Jonas, en ung kreativ mand i 30’erne, som har mere end svært ved at acceptere den »forbrugerkultur«, som han mener præger store dele af Stavangers indbyggere, og som kommer til udtryk ved de årlige stadionkoncerter i byen. Her dukker folk ikke op, fordi de er særligt interesserede i det band, der spiller, men bare fordi der for en gangs skyld ’sker noget’.
»Selv om det er et lille eksempel, så tror jeg, det er udtryk for en yderst homogen, konsensusorienteret og meget provinsiel tilgang til kultur,« siger Jonas, som ganske vist også selv var til stede ved R.E.M.-koncerten, men udelukkende fordi han har »et forhold til bandet« og har fulgt deres karriere »fra slutningen af ​​80’erne og frem«.
For Jonas er problemet ikke, at folk havde en god koncertoplevelse. Problemet er, at deres koncertoplevelse var god på den forkerte måde. Og ifølge Vegard Jarness er netop dén indstilling et glimrende bevis på, at skellet mellem en finkulturel og en lavkulturel tilgang til kunst endnu langtfra er ophævet. Og at klassesamfundet stadig er intakt.
»Den eklektiske tilgang til kulturen, som ved første øjekast kan se inkluderende ud, vil ved nærmere eftersyn ofte vise sig at være præcis lige så ekskluderende, som ethvert kulturforbrug altid har været – nu bare på en ny måde,« siger han.
– Men er der slet ikke noget positivt at sige om intellektualiseringen af populærkulturen? Det er jo også en måde at tilbyde nogle interessante perspektiver på den mainstreamkultur, som førhen blev opfattet som underlødig og uværdig af den herskende, kulturelle overklasse?
»Absolut. Som sociolog fokuserer jeg kritisk på det klassemæssige perspektiv. Men jeg er jo også selv kulturforbruger og interesseret i musik og litteratur. Og set ud fra dét perspektiv er der mange interessante aspekter at komme efter i en mere intellektuel tilgang til kulturen. Min pointe er bare, at det ekskluderende aspekt også altid er til stede, og at vi ikke bør være blinde over for det.«

