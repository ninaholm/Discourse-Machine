Peter Adolphsen: Det ontologiske, historiske, ornitologiske og biografiske ejlerbevis på fjæsbogen
Forfatteren Peter Adolphsen og hans hemmelige ven Ejler Nyhavn har udviklet Facebook til en kreativ legeplads


 I et lille univers på Facebook residerer forfatteren Peter Adolphsen og hans ven, den hidtil ukendte digter Ejler Nyhavn. Sammen skriver de digte, kommenterer på andres profiler, deltager i mere eller mindre obskure diskussioner og samler venner ind i en fart der kan gøre selv en Anders Fogh misundelig.
Onde tunger påstår at Ejler Nyhavn ikke er andet end Peter Adolphsens opfindelse, en slags alter-ego. Men som Adolphsen selv påpeger, så findes beviserne på Ejlers eksistens jo netop på Facebook. Eller som Ejler selv slog fast i et interview med en journalist fra Information: “Du interviewer mig, ergo eksisterer jeg”.
- Peter Adolphsen, hvordan startede I - du og Ejler – med at bruge Facebook kreativt?
"Begyndelsen på dette lille facebook-eventyr begyndte med at jeg hjalp Ejler, der ikke er en computer-ørn, med at sætte hans profil op, som det hedder på nutidsdansk. Så skaffede jeg ham nogle 'friends' ved at invitere mine egne venner og medlemmer af diverse litterære fora derinde."
"Og siden da har det været selvkørende. Ejler passer sine statusopdateringer, wall osv. til generel underholdning for os i venneskaren, der nu er på pænt over 300. Konceptet er at han holder virtuel fest på klubværelset og der er altid plads til flere. Han er noget menneskesky, og det var måske en måde, tænkte jeg, at skaffe ham lidt social omgang."
"Det er jo så lykkedes næsten for godt, eftersom personer fra hans fortrængte fortid, gymnasielæreren Bing Ingerslev og barndomsvennen Preben Klystrup, har fået kontakt til ham via Facebook og vendt hans tilværelse på hovedet."
- Hvorfor gør I det?
"Den oprindelige tanke var at tjekke mediet ud og måske lave en mini-reklamekampagne for den bog, vi arbejder sammen på, 'Katalognien - 99 eksempler på lyriske former'. Med antallet af friends og artiklen den 10/1 i Information og nu dette på information.dk, for ikke at tale om al den aktivitet, der har været på hans side, er vores best-case scenario på en to-årig horisont blevet mere end opfyldt på under 2 måneder. Så det føles lidt hæsblæsende, og vi længes efter at kunne samle os om at skrive de digte, det hele handler om. Men vi er selvfølgelig vældig glade for interessen."
-  Mener du at Facebook kan bruges skrivemæssigt eller er den kun til spas og halløj?
"Der er ingen modsætning mellem skriveri og 'spas og halløj', i hvert fald ikke for humoristisk litteratur. Er det ikke sjovt at skrive, så er heller ikke sjovt at læse. Så når Ejler og jeg morer os ved at drive denne lille underholdningskanal, så er det samtidig dybt alvorligt arbejde. Og Facebook, som (i denne sammenhæng) bare er en variant af genren internet-kunst, kan selvfølgelig bruges kreativt. Som alt andet i denne verden, uden undtagelse, kan."
- Hvad får du ud af det som forfatter?
"For mig som forfatter opfylder denne brug af genren også en gammel drøm: At få læserne til at svare tilbage og give deres besyv med. Følelsen af at råbe ud i tomheden er ret almindelig her inde bag skærmen. Så det er fedt, når Ejlers profil kan udvikle sig re-aktivt, som forgrenede konsekvenser af læsernes indlæg. For eksempel har der jo fra starten været en vis tvivl om Ejlers eksistens, men Arne Herløv Petersen skrev 'Det ontologiske Ejler-bevis' på wall'en og det afstedkom følgende:
Det ontologiske Ejlerbevis
Det er uhyre nemt at forestille sig, at Ejler er fuldendt. Men til fuldendtheden hører eksistens, thi en ikke-eksisterende Ejler ville ikke være fuldendt. Derfor eksisterer Ejler - men det ontologiske bevis kan ikke sige, om Ejler er i Nyhavn eller i et parallelforskudt univers, hvortil man kun kan komme gennem ormehuller i kosmos.
(af Arne Herløv Petersen)
Det historiske Ejlerbevis
I en Kirkens Korshær-butik i Sønderborg fandt jeg for fire år siden digtsamlingen 'Sofa-ode-strofer' fra 1983. Bogens sære (selv-) højtideligt-vrængende tonefald og bastante rytmer fik mig til at prøve at opsøge forfatteren, denne Ejler Nyhavn. Efter meget besvær, der bl.a. omfattede en Tysklandsrejse, fandt jeg ham i det indre København, i en sump af et klubværelse, bag dynger af skrald, mugnende bøger, askebægre og hundredevis af tomme rødvinsflasker. Vi har siden spenderet en del tid sammen og det seneste trekvarte år også arbejdet sammen på en bog, der får titlen 'Katalognien – 99 eksempler på lyriske former' og forhåbentlig udkommer 2009.
(af Peter Adolphsen)
Det o r n i t o l o g i s k e Ejlerbevis
må gøres køligt, på Ejler vis;
og ikke stær, lom, spurv eller ugle,
har set denne Ejler gå ind i en bule;
men måge, skarv og vilde ænder
kan attestere at Nyhavn, Ejler -
med egen pande, skæg og tænder -
profilen stolt i andedammen spejler.
(af Ejler Nyhavn)
Det bibliografiske modbevis
Ejlers 1983-opus er ikke anført i Dansk Bogfortegnelse 1981-85 (hvad er et hjem uden bogfortegnelse?) og ikke i KB Rex. Bibliografiske noter ville være velkomne - forlag, ISBN-nummer o.l. Bogfortegnelsen er normalt temmelig grundig. Fx. er min stencilerede 'Ting' fra 1965, der kun blev solgt på Poex-udstillingen, anført. Men Ejlers sofa-oder kan selvfølgelig være håndskrevne. Turèlls Changes of Light fra 1970, der udkom i ti håndskrevne eksemplarer (alle sammen forskellige), er ikke med i bogfortegnelsen.
(af Arne Herløv Petersen)
Det bibliografiske modbevis gendrevet
Grunden til at 'Sofa-ode-strofer' ikke optræder i Dansk Bogfortegnelse er, at bogen nok blev antaget (på selveste Gyldendal) og trykt, men aldrig udkom officielt. Sagen er, at Ejler blev så edderspændt arrig, da han så, at man fra forlagets side havde indført bindestreger i bogens titel, at han forskaffede sig samtlige eksemplarer (undtagen ét) og brændte dem. Forlaget valgte derpå at stryge udgivelsen fra årets katalog. Jeg ved, at Ejler i 80'erne, før han emigrerede til Tyskland, brugte megen energi og opfindsomhed på at slette alle spor efter bogen. Som understøttelse for denne historie vil jeg bede ham lægge digtet 'Nattevagt for S-O-S' på notesblokken. Det gengiver begivenhederne med hans egne, rytmiserede ord.
(af Peter Adolphsen)"
Bliv selv ven med Ejler
Ejler Nyhavn har lagt ind til videre 8 digte på profilens notesblok. Her er linket til ‘Nattevagt for S-O-S’, et digt, der fortæller historien om dengang Ejler alligevel ikke debuterede med digtsamlingen 'Sofa-ode-strofer'. Man skal være tilmeldt Facebook og muligvis også ven med Ejler Nyhavn for at læse digtet. Tilmelding til Facebook er gratis, og ven med Ejler bliver man ved at sende ham et ‘friend request’.

