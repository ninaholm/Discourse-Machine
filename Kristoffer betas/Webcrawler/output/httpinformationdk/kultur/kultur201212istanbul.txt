Istanbul rives ned og bygges op
En ung dansk arkitekt og hans tyrkiske arkitekthustru har opbygget en tegnestue i Istanbul. På tegnebordet ligger mere research af megabyens struktur end egentlige byggeprojekter. Dem er der nemlig nok af, som byens første designbiennale tydeligt viser
I Istanbul er man ved at ombygge den centrale Taksim-plads, der skal gøres til en bilfri zone.


 Der er langt til New York fra Mumhane Caddesi i det centrale Istanbul-kvarter Karaköy, hvor tegnestuen Superpool befinder sig. Små elektronikforrretninger og værksteder af forskellig art ligger side om side i den smalle gade. Få gader herfra bliver Bosporus krydset af færger fyldt med istanbulere og et stadigt stigende antal turister.
Det var ellers i den amerikanske storby, at den danske arkitekt Gregers Tang Thomsen og hans tyrkiske kone Selva Gürdoan lærte hinanden at kende. Som purunge, for de er stadig ret unge, arkitekter arbejdede de sammen i New York for den hollandske mester Rem Koolhaas.
I en opgang, der ikke gør noget væsen af sig, finder man Superpool på tredje sal. Thomsen tager venligt imod. Han er en høj lys mand, der emmer af dansk arkitekturtradition: enkelhed, oprigtighed, æstetik. Og en tro på, at arkitekten kan ændre livsforhold, ikke bare for den enkelte med sans for og råd til det gode liv, men for de mange. Han og Gürdoan flyttede til Istanbul, som er hendes hjemby, for seks år siden. I det store rå rum sidder unge mennesker og arbejder ved tre-fire langborde. I løbet af årene er holdet vokset til fem arkitekter og fem praktikanter. Ud over Danmark og Tyrkiet kommer de i øjeblikket fra USA, Storbritannien, Grækenland, Østrig og Tyskland.
»På det tidspunkt, hvor vi skulle rykke, stod valget imellem København og Istanbul. København virkede tætpakket med arkitekter på det tidspunkt. Istanbul havde imidlertid en total mangel på arkitektonisk diskurs, og det var det, der sammen med væksten i denne by virkede mest udfordrende for os,« siger Gregers Tang Thomsen.
Vokser eksplosivt
Når man kommer fra Berlin som denne skribent, er man vant til at se en kran, en byggetomt eller et saneringsmodent hus. Eller to. Men Istanbul får Berlin til at ligne en dansk soveby. Verdens fjerdestørste by med en befolkning på knap 14 millioner – det uofficielle tal ligger på cirka 18 millioner – er vokset eksplosivt de seneste 60 år. Overalt rives der ned og bygges op igen. I 1950 var befolkningstallet lige under én million. I 1970-1980’erne skød de såkaldte overnight buildings op af jorden. Totalt elendige, jordskælvsusikre huse rejst på en nat. Huse, som er ulovlige, og som ikke formelt tilhører ejerne. Thomsen fortæller, hvordan politikerne, når der har været valgkamp, har udleveret skøder til de uformelle ejere, som så har bygget ikke bare fire-fem etager, men ofte syv-otte etager oven på de i forvejen ustabile huse. Alt er foregået fuldkommen uplanlagt. De huse rives nu ned, ofte med rette, mener Gregers Tang Thomsen, da de er elendige. Problemet er, hvad der kommer i stedet, og problemet er, hvad der sker med de mennesker, der boede i husene.
Ofte er det kurdere, romaer eller afrikanere, der må flytte fra deres hjem for at give plads til hoteller, indkøbscentre eller de såkaldte gated communities, der er overvågede boligkomplekser, og flytte til højhuse i periferien.
»Det er mennesker med lavindkomst, der ingen ressourcer har til at stå imod med,« siger Thomsen.
Eller som Özlem Yalim Özkaraolu, der er direktør for den Istanbul Designbiennale, der i øjblikket finder sted for første gang, har sagt til det tyske Spiegel Online:
»Vi tager folks hjem fra dem og omplanter dem i udkanten af byen. Det er et kæmpestort socialt problem. I Tyrkiet kan investorer gøre lige, hvad der passer dem, hvis bare de har penge til det.«
I medierne bliver der ikke talt meget om det. Som Özkaraolu siger, er det vanskeligt at tale om en fri presse i Tyrkiet. Ofte har ejerne af aviser og tv-kanaler også et ben i byggebranchen, hvor de er afhængige af statslige kontrakter.
Men man taler om det på designbiennalen, der foregår mange steder i byen. De to hovedudstillinger er Musibet, tyrkisk for ’katastrofe’, på det moderne kunstmuseum Istanbul Modern og Adhocracy, konstrueret ord for ’lavet til lejligheden’ i den tidligere græske grundskole. Det overordnede tema for hele biennalen er Kusurluluk, der betyder ’uperfektion’, og alle områder inden for design er dækket: arkitektur, indretning, produktdesign, mode, grafik, medier og byplanlægning. På Musibet-udstillingen, der er opbygget som et fængsel med hvert udstillingsbidrag i et cellelignende aflukke, er holdningen kritisk. Kritisk over for byggeprojekterne , den sociale ulighed og den tillempede historiske arkitektur, der er ude af trit med moderne arkitektur.
Gregers Tang Thomsen mener, at udstillingen nok sætter fokus på problemerne. »Men det er ikke mange løsningsforslag, den kommer med,« siger han.
På hans og Selva Gürdoans tegnestue arbejder de mere med research end med egentlige byggeprojekter.
»Problemet i Istanbul for tiden er, at der ofte hverken er tid eller råd til at involvere arkitekter i hovedparten af projekterne,« siger Thomsen og fortsætter:
»Samtidig er der ret få designere og arkitekter pr. indbygger i Tyrkiet. Det kan måske forklare, hvorfor bygningsarkitektur og byplanlægning halter noget bagefter.«
Kaotiske trafikforhold
Superpools krav til omtanke udelukker tegnestuen fra at deltage i det halsstarrige byggeprojekt, som Istanbul er. Til gengæld har den beskæftiget sig med byens mildest talt mangelfulde infrastruktur og deraf kaotiske trafikale forhold. Den har blandt andet lavet en smartphone-app, der skal promovere og opfordre til brugen af delte transportmidler.
»Hvis man i Istanbul begyndte at bruge delte transportmidler, ville indbyggerne genvinde retten til det offentlige rum. Som det ser ud nu, spiller bilerne hovedrollen,« siger Gregers Tang Thomsen.
 
Istanbul Design Biennale, til den 12. december. Se mere på www.istanbuldesignbiennial.iksv.org

