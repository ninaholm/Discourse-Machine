Genren, der nægter at dø
Lyrikken spiller en stadig større rolle i litteraturen, selv om langt de fleste digtsamlinger  kun sælger i få hundrede eksemplarer. Sådan lyder  den overraskende konklusion i en ny  doktorafhandling, der med tal og eksempler tegner  en lovende fremtid for den litterære lillebror
Mette Moestrup. Jeg insisterer på at være hensynsløs i min digtning, men det er samtidig en stor lykke at blive læst, for jeg ønsker jo ikke, at poesien skal stå i et mennesketomt rum. Poesi bliver levende i mødet med læseren, siger digteren Mette Moestrup, hvis Kingsize har solgt i imponerende 2.500 eksemplarer.


 Det er ikke ligefrem digtsamlinger, der slår ud på forlagenes kasseapparater i disse år. Langt de fleste lyrikere sælger kun i nogle få hundrede eksemplarer, mens bestsellerforfatternes indbringende bøger løber med både markedsføringskronerne og medieopmærksomheden.
Men hvis man tror, at lyrikken er på retur, kan man godt tro om.
»Man gør en stor fejl, hvis man udelukkende sætter lighedstegn mellem lyrikkens betydning og forlagenes salgstabeller,« siger lektor og ph.d. Peter Stein Larsen fra Aalborg Universitet, der i morgen forsvarer sin doktorafhandling om moderne dansk lyrik med titlen Drømme og dialoger.
Her argumenterer han for, at den lyriske genre trods sine pauvre salgstal hverken er død eller døende, men at der tværtimod er mere lyrik i omløb, end der nogensinde har været. Han henviser blandt andet til tal fra Biblioteksstyrelsen, som viser, at antallet af lyrikudgivelser de sidste mange år har været nogenlunde konstant - endda med en lille stigning. I perioden 2000-2007 er der således udkommet i gennemsnit 220 digtsamlinger årligt mod 218 i de foregående ti år. Billedet er det samme, når det gælder antallet af monografier, artikler og essays om danske poeter - og dertil kommer alle de digte, folk selv skriver:
»På hjemmesiden digte.dk har almindelige danskere postet ikke færre end 220.000 digte over de seneste år, hvilket svarer til godt 5.000 digtsamlinger. Og da Kristeligt Dagblad sidste sommer lancerede en læserkonkurrence, der gik ud på at skrive det bedste kærlighedsdigt, modtog de over 500 bidrag. Det er for mig eksempler på, at lyrikken stadig spiller en vigtig rolle for mange mennesker - også selv om den måske ikke lige slår ud på forlagenes kasseapparater,« siger han.
Når lyrikken alligevel ofte beskrives som en døende genre, hænger det ifølge Peter Stein Larsen sammen med en udbredt konservativ opfattelse af, at lyrik nødvendigvis skal udleves i digtsamlinger og se ud på en bestemt måde.
»Gentagne gange op gennem århundredet er lyrikken blevet erklæret død - et af de berømte citater er fra 1951, hvor filosoffen Adorno skrev: 'At skrive et digt efter Auschwitz er barbarisk'. Alligevel bliver lyrikken ved med at ekspandere og udvikle sig, og i dag er der for eksempel et voksende marked for både internetbaseret lyrik, audiopoesi, poetry slam og spoken word,« siger Stein Larsen, som mener, man heller ikke bør se bort fra, at også sangtekster kan være lyrik. »C.V. Jørgensen, Lars H.U.G., Jokeren, L.O.C. og Steffen Brandt er jo alle fremragende sprogkunstnere, der har været med til at forny vores måde at tænke og tale på,« siger han.
Undergrundsforlag
Tidligere i år kunne Information fortælle, hvordan en lang række små lyrikforlag med navne som Hurricane, Afterhand, Forlaget 28/6, Arena, Basilisk, Anblik, Bebop og Forlaget Hjørring de senere år er piblet frem fra den litterære undergrund.
Mange af dem er rent idealistiske foretagender med små midler, men med en stor vilje til at tage chancer og tænke nyt. De mange nye undergrundsforlag er ifølge Peter Stein Larsen endnu et eksempel på lyrikkens overlevelseskraft og evne til at udvikle nye platforme.
»Flere af de større forlag har skåret ned på antallet af lyrikudgivelser de senere år, men der er stadig mange kræfter i samfundet, som interesserer sig for genren, markedsfører den, forsker i den, skriver om den og læser den ud fra ikke-kommercielle interesser,« siger Peter Stein Larsen, som derfor ikke frygter, at bestsellerismen ville gøre en ende på lyrikken og henvise digterne til et inferiørt reservat i samtidslitteraturen.
»Der skrives fortsat mange digte - og vel at mærke digte af høj kvalitet. Så det er i mine øjne en genre, der absolut har fremtiden for sig,« siger han.

