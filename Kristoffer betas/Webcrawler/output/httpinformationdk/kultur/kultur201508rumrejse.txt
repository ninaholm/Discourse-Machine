Rumrejsen i hovedet
Rumrejser handler om mere end nye teknologiske og forskningsmæssige landvindinger. Når vi sender mennesker ud i kosmos, er det også forbundet med en stærk fascinationskraft fyldt med tanker om livet, det ukendte, kunst og religion
 ’Når man ser noget uudsigeligt og uudtrykkeligt, så bliver man tavs og forundrer sig over det store, man oplever,’ siger Niels Jørgen Cappelørn, leder af Søren Kierkegaard-centret.


 Billederne af de første mennesker på månen fik verden til at stå stille i 1969. Sådan vil det næppe gå, når Andreas Mogensen på onsdag bliver den første dansker i rummet, men fascinationen af bemandede rumrejser er stadig lyslevende ikke bare på grund af den avancerede teknologi og diverse sciencefictionfilm, men også fordi rummet står som et symbol på det ukendte.
Thore Bjørnvig, der er mag.art. i religionsvidenskab, skriver om de kulturelle og religiøse aspekter ved rumforskning på videnskab.dk.
»En typisk litterær figur inden for populærlitteraturen om rumforskning er, at de første mennesker i rummet, var at sammenligne med det afgørende skridt i evolutionen, hvor de første amfibielignende dyr kravlede op på landjorden. Der blev knyttet alle mulige forestillinger om det nye forjættede land, som da man opdagede Amerika’erne, hvor man så for sig, at man ville finde helt nye ressourcer i rummet, som ville føre til en ny form for renæssance inden for kultur og videnskab, som ville ændre vores selvopfattelse,« forklarer Thore Bjørnvig.
De hede teknodrømme om mennesker i rummet endte dog ikke med koloniseringer af nye planeter og en ny renæssance, men med at der blev skåret ned for rumrejserne på grund af en Vietnam-krig, en ny præsident og andre mere jordnære mål. Med tiden blev det lidt kedeligt at se på endnu en raket, der blev sendt op i himmelen. Til gengæld kom billederne af Jorden ude fra rummet til at blive et symbol for den gryende økologiske bevægelse.
»Da de første astronauter filmede Jorden fra rummet, skærpede det vores opmærksomhed på, at vi kun har den her lille klode, mener nogle forskere. Så paradoksalt nok underminerede Apollo-missionerne det store rumeventyr,« forklarer Thore Bjørnvig, der ser klare religiøse overtoner i den måde, rumforskere beskrives på både populærvidenskabeligt, men også i for eksempel en reklamefilm for Den Europæiske Rumorganisations (ESA) Rosetta-mission.
»Der er næsten noget helligt ved folk, der beskæftiger sig med det her, og den mytologiske dimension spiller også ind: I himlen er gud. Her kan man overskue det hele og se tingene fra Guds synspunkt,« siger Thore Bjørnvig.
Edgar Mitchell, der var den sjette mand på månen, beskriver det sådan i bogen The Overview Effect: »Det var en overrumplende erkendelse, at universet var meget mere end det, jeg havde lært ... Jeg ikke bare forstod, hvordan alt er forbundet, jeg kunne også føle det ... Jeg blev overvældet af en følelse af, at jeg mentalt og fysisk selv rakte ud mod kosmos. Det gik op for mig, at dette var min hjernes biologiske forsøg på at reorganisere og få mening ud af de informationer og ærefrygtindgydende processer, som jeg havde det fantastiske held at få lov til at se.«
Rejse for fred
Resultatet af rumkapløbet blev paradoksalt nok et fornyet fokus på Jorden, og det er også et af de vigtigste argumenter for at sende sonder og mennesker ud i rummet i dag, forklarer forsker og kommunikationsansvarlig på DTU Space Carol Anne Oxborrow. Men det er også voldsomt dyrt at træne astronauter og sende dem afsted til Den Internationale Rumstation (ISS).
»Det koster virkelig mange penge i forhold til at sende instrumenter og robotter op, men det vigtigste ved ISS er, at det er et eksperiment i international fred og samarbejde, fordi vi sammen er nødt til at skubbe teknologien virkelig langt bare for at få mennesker derop,« siger Carol Anne Oxborrow.
Hun mener også, at de mere åndelige aspekter ved rumrejsen har at gøre med begrebet fred. Ligesom i Star Wars har astronauternes et udsigtsrum på rumstationen, hvor de kan holde pause og se Jorden meget klart.
»Det giver en følelse af fred at kigge ned på Jorden. Astronauter er trænet til at være meget effektive, men de og alle os andre får også glæde af de her smukke billeder. Vores planet er jo en af de mest spændende at se på. Andre er dækkede af skyer, støv og is og meget ensartede. Videnskabsfolk har altid i baghovedet, hvordan kan vi måle ting, og hvad kan det bruges til, men der er også en anden del af hjernen, hvor man bare undrer sig over, hvor stort og flot det er. Det er noget lidt instinktivt, og fænomener i rummet minder på den måde meget om kunstværker, og det er Jorden også, når man kigger ned på den på afstand,« siger Carol Anne Oxborrow.
Eksistentiel rejse
Astronauternes beretninger har inspireret leder af Søren Kierkegaard-centret Niels Jørgen Cappelørn til at sende Kierkegaard-teksten Lilien på Marken og Fuglen under Himlen. Tre gudelige Taler til den første danske rumrejsende. Cappelørn beskriver den tilstand, som astronauterne kommer i ved synet af Jorden og rummet, som eksistentiel tavshed.
»Når man står over for noget uudsigeligt og uudtrykkeligt, så bliver man tavs og forundrer sig over det store, man oplever. Forundring er en oplevelse, vi alle har haft, og det var det begreb, som Platon og Aristoteles mente var filosofiens begyndelse. Vi kan også opleve det i naturen, ved fødsler, at man bliver tavs over for livet. Det er en almen menneskelig og eksistentiel følelse, som kan give anledning til nogle filosofiske eller religiøse overvejelser,« siger Niels Jørgen Cappelørn.
Han lægger ikke skjul på, at Kierkegaard-teksten har klare religiøse tydninger. »Men jeg tror ikke, man kan komme igennem hverken forberedelserne eller turen, uden at der opstår religiøse tanker,« siger Niels Jørgen Cappelørn, der mener, at rumforskningen også burde handle om den mere humanistiske dimension.
Professor Walter Peeters fra det Internationale Rumuniversitet i Strasbourg er enig. Det er nødvendigt med en højere grad af sammensmeltning af videnskaberne, når det gælder rumforskning.
»Rumforskning er ofte drevet af ingeniører og naturvidenskabsfolk, som lader de tekniske landvindinger sejre over de mere etiske overvejelser, for eksempel når det gælder forsøg med astronauterne eller det klassiske eksempel: Hvad hvis vi finder tegn på liv? Skal vi lade det være eller risikere at ødelægge det ved at undersøge det? Også når det gælder offentlig opmærksomhed og kommerciel aktivitet i forbindelse med rumprogrammer, er der behov for nogle etiske regler,« skriver Walter Peeters i en mail til Information.

