Stikord: Gøg
Sikre tegn på, at foråret er på vej, er fuglenes højtlydende etablering af domæne og parringslyst


 Foråret er en længselstid, en måske ulidelig ventetid for unge mennesker, en opbrudstid for uforløste følelser, en fornyet evne til lydhørhed for naturens kalden. Sikre tegn på, at noget skal ske, er fuglenes højtlydende etablering af domæne og parringslyst. De tavse solsorte, der har bidt vinterens kulde i sig, forløses i forføreriske arier, men mest venter vi måske på gøgene, der kommer anstigende fra et tropisk Afrika, hvorefter de promiskuøse hunner giver sig til at kukke og lægge æg i andres reder.
Det moralsk forkastelige heri har ikke gjort gøgen mindre populær, og dens lyd er let kendelig og kan gengives i menneskesprog, mens det er svært at sige som en stær eller nattergal. Folketroen har tydet kukkeriet som et varsel: Unge piger kan tælle antallet af år, før de bliver gift, og gamle piger og drenge får at vide, hvor mange leveår de har tilbage. En sindsbevægelse kan let opstå, tro det eller ej. Hjertet røres:
Gjøken hører
	du i et nakent tre. Gjøken!
	Og ditt hjerte
	ønsker seg
	vekst.
Sådan sker det på norsk i et digt af Gunvor Hofmo (1921-95). Da det naturligt bærer titlen »Gjøken«, gentages således dette ord tre gange med korte mellemrum som en imitation af denne kukken, og det endda med eftertryk, så tanken om vækst er en passende, strukturel konklusion.
»Gjøken« står i hendes Etterlatte dikt, som Jan Erik Vold nylig har genudgivet i en stærkt forøget udgave efter nye manuskriptfund, i alt 400 tekster plus et par hundrede fragmenter. Denne uvurderlige foræring lægges oven i de ca. 700 digte, hun selv publicerede i de 20 kendte samlinger med debuten Jeg vil hjem til menneskene fra 1945. Fire følgende kom i ret hurtig rækkefølge, hvorefter der indtrådte en 16-årig pause frem til 1971. Så fulgte hele 15 nye digtsamlinger frem til året før hendes død. Afbrydelsen skyldtes en psykisk nedtur og langvarige sygehusophold. Hovedindtrykket af Gunvor Hofmos lyrik er lidelse, sorg, en bitterhed over livets vilkår, en uforsonlighed med søgen efter skjulte livskilder. En fraværsoplevelse er formuleret allerede af debutsamlingens titel og egentlig også af det lille citerede digt med dets ønske om vækst.
Udkast og varianter
De efterladte digte giver visse muligheder for at studere udkast og varianter, og om gøgen findes en tidligere version, påfaldende i kraft af en fuldkommen anden slutning, som Jan Erik Vold også nævner i sin grundige efterskrift med kommentarer:
Gjøken hører
	du i et nakent tre: Gjøken!
	Og ditt hjerte
	ønsker seg
	ingenting.
Mens den endelige redaktion, der taler om vækst, giver en positiv reaktion på gøgens kalden, kunstnerisk logisk, er dette første udkast både chokerende og interessant tvetydigt. At ønske sig ingenting kan betyde afvisning, isolation og beklemthed, eller modsat en ligevægtstilstand af ren væren, satori for at tale buddhistisk.
Væksthåbet, som nok ellers er det mest karakteristiske, omend meget diskrete tema hos Gunvor Hofmo, er antydet i et andet tidligt digt blandt de efterladte, om hvordan digterens ord og deres virkning skal være:
Trær i sollyset
	som kaster skygger
	må dine ord være
I skyggen gror
	underlige små liv
	snegler og biller
biter seg fast i det
	våte gresset
Med denne udgivelse har de efterladte digte fra skuffernes skygge her mulighed for at bide sig fast i læseren, der venter på, at træerne snart får både fuglelyd og grønne blade.

