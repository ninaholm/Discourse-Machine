Medløberen (1970)



 "Efter filmen går man rundt med hele afsnit i hovedet som arier fra en opera," skrev New Yorker-kritikeren Pauline Kael om oplevelsen af dette drama af Bernardo Bertolucci. Kender man kun denne instruktørs senere lunkne film, vil man her overraskes af et magisk billedværk af enorm suggestions- og udtrykskraft. Inspireret af en Alberto Moravia-roman fortæller Bertolucci om den fatale trang til at være 'normal'. Jean-Louis Trintignant spiller en intelligent ung embedsmand i 1930'ernes Italien, der bliver et bytte for drifter, han af al magt prøver at bekæmpe. Trods et aristokratisk sind stræber han efter at tilpasse sig datidens fascistiske omgivelser og deltager i et mordkomplot mod sin gamle humanistiske lærer. Men hans betagelse af lærerens smukke kone (Dominique Sanda) vanskeliggør planerne. Filmen er sprængladet med visuelle idéer og sensuelle visioner, et mesterværk af raffinement og fantasirigdom. Kun i passager af Sidste tango i Paris og 1900 nåede Bertolucci siden på det samme kunstneriske niveau. Mesteren Vittorio Storaro har fotograferet. Af og til kan man blive i tvivl om, hvorvidt film virkelig er en billedkunst. Medløberen gør tvivlen til skamme. 
Medløberen (Il Conformista). Instruktion og manuskript: Bernardo Bertolucci. Kan fås via Amazon.co.uk, men kun i Region 1-udgave

