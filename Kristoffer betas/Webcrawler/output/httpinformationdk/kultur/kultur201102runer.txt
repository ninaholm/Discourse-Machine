Runer
Der er en elitær magi i de hemmelighedsfulde runer, som forskerne da også har været længe om at tyde


 Der står sten med runer på rundt om i landet for ikke at tale om ovre i Sverige, hvis de ikke er havnet på Nationalmuseet. I Jelling står de aktuelt berømte runesten, hvor de altid har befundet sig siden midten af 900-tallet. Engang havde museet inde i gården anbragt en kopi af den store sten, som kong Harald Blåtand praler af at have rejst over sine forældre Gorm og Thyra. Broby-Johansen malede da dens ornamenter op i livlige farver, sådan som han forestillede sig, at den engang tog sig ud.
Og farver skal der til, har den 15-årige dreng vel tænkt, da han for nylig sprayede sit tag med grøn farve ud over den. Gelwane, står der. Og det er egentlig en gammel tilbøjelighed. Det var almindeligt, at runeristeren signerede arbejdsresultatet med en mesterformel. Men i Jelling var der kun spenderet plads på stenen for Harald og hans bedrift at gøre danerne kristne.
Nogle gange reserverede skriveren hele pladsen til sig selv med en graffito som på Holtug Kirkes mur: »Tirad ristede« står der, mejslet med omhu, da spraydåsen endnu ikke var opfundet. Det var dengang et specialiseret kunsthåndværk at kunne skrive på sten og en dermed værdifuld autograf, man kunne sætte. Således kender vi et antal navne på runeristere fra hine tider. Bl.a. på ham, der udførte den allerlængste indskrift med hele 206 tegn, som de ses på Glavendrupstenen, der stadig står i Skamby sogn på Nordfyn. Sote hedder han. En vis Ragnhild lod rejse både den og en noget mindre sten ved Tryggevælde på Sjælland, begge over ægtemænd, Gunulv hed den ene, den anden Alle Sølve, »men Sote ristede disse runer over sin herre. Thor vie disse runer«, skriver han i Glaven- drup, bevidst om sin selvstændige betydning. Han forsynede desuden sine indskrifter med en advarende formular: »Til en ræte vorde den, som ødelægger denne sten eller slæber den bort til minde over en anden«.
Ingen ved rigtig, hvad en ræte er for en nederdrægtig hærværksmand. Runologerne gætter på forskelligt lige fra en ådselklump til en udstødning. Sprogforskeren Niels Åger Nielsen foreslår i sin Danske runeindskrifter (1983), at ræten var en troldmand.
Sprayeren
Nu ser det ikke ud til, at den aktuelle ræte i Jelling har gjort varig skade på det nationale monument, og synd ville det da også være at slæbe stenen bort fra dens høj for at undgå gentagelser.  Spraymalingen kan trylles væk af kyndige pletrensere.
Et vist trylleri er der forbundet med runer. I middelalderballaderne er der mangen en ridder, der kaster med runer for at bedåre kvinder, f.eks. ved at at trille et æble med indristede elskovsruner i skødet på en jomfru. Eller i den variation Henrik Hertz brugte i sit romantiske drama Svend Dyrings Huus, hvor »Hr. Peder kasted runer over spange,/ som Helleliden over skulle gange«, en sang, der endnu optræder i Højskolesangbogen. Han bestræbte sig på at bedåre liden Helle ved at kaste runer på den bro, hun skulle passere.
Der er en elitær magi i de hemmelighedsfulde runer, som forskerne da også var længe om at tyde i deres higen og søgen efter oldtids bedrifter, som Oehlenschläger formulerer det i romancen Guldhornene. Indskriften på det ene horn er endnu meget ældre, men forhindrede heller ikke, at en ræte stjal og ødelagde dem, og at en kopi af hornene for ikke længe siden ligeledes blev stjålet, endda i Jelling  et gerningssted, hvor sprayeren Gelwane har afleveret sin signatur. Dens varighed vil dog blive kort.


