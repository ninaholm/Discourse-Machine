Er børn ligesom aber?
De seneste års debatter om, hvilke værdier børnelitteratur bør og ikke bør formidle, er udtryk for, at barnet opfattes som en fremmed på et lavere udviklingsstadie, der skal beskyttes mod den virkelighed, det selv er en del af
Professor Emeritus i børnelitteratur Torben Weinreich har i et blogindlæg forholdt sig til netop disse forskellige positioner i debatten om, hvad børnebøger kan tillade sig at præsentere børn for. »Det diskuteres livligt og ofte, hvad børn skal læse. Synspunktet synes her at være, at der findes emner, temaer og skrivemåder, som ikke er egnede for børn. Måske kan bøger direkte være skadelige,« skriver han blandt andet.


 Det sker med jævne mellemrum, at der i avisers spalter diskuteres, hvad man kan tillade sig at viderebringe i tekster for børn. I Danmark har det i de seneste år blandt andet handlet om Oskar K og Dorte Karrebæks meget barske billedbog Lejren. Kan børn tåle at se barndommen blive sammenlignet med fangelejre, diskuteres det? Men diskussionen kan også handle om, hvorvidt en børnebog formidler usunde værdier.
Som en anden Tante Sofie har den svenske teaterinstruktør Sofia Jupither gjort sig upopulær i den norske kulturdebat ved at kritisere nationalikonet Thorbjørn Egners Folk og røvere i Kardemomme by. I en kronik i Aftenposten skriver hun blandt andet, at budskabet i værket minder om højreradikale mantraer. Hun skriver, at historien om Kasper, Jesper og Jonathan lærer os følgende:
»Mænd kan ikke gøre rent eller lave mad. Kvinder bliver glade af at passe manden og kræver ingenting til gengæld bortset fra en lille rose nu og da. Den største ulykke er at være anderledes og ikke tilhøre en ensartet gruppe. Det fremmede bliver eksotisk og spændende, hvis det sidder i bur, og det kræver stærke, modige mænd at redde hundehvalpe.«
Egners værk er altså også kønsstereotypt, men det værste er, at det er »direkte skadeligt for opvoksende generationer«. Der findes så megen god børnelitteratur, der ruster barnet til at leve i et komplekst fællesskab, mener hun, så i stedet for at fejre 100-året for Thorbjørn Egners fødsel bør nordmændene begrave ham for altid. Efter den svada synes mange norske debattører at have lyst til at ’røve Tante Sofie tilbage igen’ og sende Sofia Jupither hjem til Sverige.
Strukturel ligegyldighed
Sidst vi i Danmark hørte noget til norsk debat om indholdet i børnelitteratur ,var, da Kim Fupz Aakesons Vitello får en klam kæreste indgik i McDonalds Happy Meal, og norske forældre chokerede protesterede mod, at ordet ’faen’ bliver brugt i en bog til børn.
Men hvorfor bekymrer de voksne sig så meget om, hvad børnene læser? Pensioneret professor i barndomssociologi fra universitetet i Trondheim Jens Qvortrup ser det som et udtryk for en sentimentalisering af barndommen.
»Det er typisk for vor tid, at vi opfatter barnet som noget, der skal beskyttes mod den farlige voksenverden. Vi vil beskytte dem mod ideologiske påvirkninger og andre fortrædeligheder.«
Han henviser til svenske Bebbe Wolgers sang om »Det Gådefulde Folk«: »’Børn er et folk, og de bor i et fremmed land’, siger Bebbe Wolgers, og det er udtryk for den sakralisering af barndommen, der både handler om, at vi som voksne sentimentaliserer barndommen som et uskyldigt sted, og om, at vi opfatter det som noget helt andet end voksenlivet, som om de bor i en anden virkelighed end voksne.« Jens Qvortrup har i sit forskningsliv beskæftiget sig indgående med barndomsopfattelse og beskriver, hvordan børn bliver betragtet som en strukturel ligegyldighed.
»I FN’s Børnekonvention hedder det, at børn skal høres i sager, der vedrører dem – altså ikke i alle sager – og i Danmark er der for eksempel et børneministerium. Men i virkeligheden har de beslutninger, der træffes i Finansministeriet og Boligministeriet langt mere vidtrækkende konsekvenser for børn, men her bliver de ikke hørt. Børn bliver typisk parkeret et andet sted, fordi vi grundlæggende betragter dem som ufærdige individer, der ikke skal høres eller tages med i betragtning, men beskyttes.«
Og han ser disse debatter om, hvad børn bør og ikke bør præsenteres for i børnelitteraturen som udtryk for den generelle opfattelse af barndommen:
»Men spørgsmålet er, om vi ikke gør børnene en bjørnetjeneste ved at beskytte dem mod den virkelighed, som de jo er en del af, hvad enten vi er bevidste om det eller ej. Der bør være et stort spillerum i forhold til hvad børn præsenteres for.«
Men det er ikke ensbetydende med, at man ikke skal tage særlige hensyn, påpeger han.
»Der er forskelle på børn og voksne i mange sammenhænge. Og der kan være en tendens til, at nogle mener, at børn kan alt og tåler alt, og det er ikke min opfattelse. Børn er meget capable, men der er en risiko for, at man smider dem ud med badevandet, hvis man forestiller sig, at alle børn kan forholde sig til samme kompleksitet som en voksen. Men på den anden side er det jo heller ikke alle voksne, der kan forholde sig til den samme grad af kompleksitet,« siger Jens Qvortrup.
’Så får man travlt’
Professor Emeritus i børnelitteratur Torben Weinreich har i et blogindlæg forholdt sig til netop disse forskellige positioner i debatten om, hvad børnebøger kan tillade sig at præsentere børn for.
»Det diskuteres livligt og ofte, hvad børn skal læse. Synspunktet synes her at være, at der findes emner, temaer og skrivemåder, som ikke er egnede for børn. Måske kan bøger direkte være skadelige. Børn kan ikke tåle dem. To positioner står stejlt over for hinanden: 1) Børn kan læse og tåle alt eller i hvert fald det meste. 2) Børn skal beskyttes mod skildringer af det, som anses for skadeligt. Og hvad der er skadeligt, kan være både ’dårligt sprog’ og omtale af visse af livets forhold og særlige befolkningsgrupper,« påpeger han og henviser dermed til de tilbagevendende diskussioner om Tintin i Congo og om, hvorvidt det er i orden, at der står ’neger’ 31 gange i Jørgen Clevins Strudsen Rasmus, eller hvorvidt Pippis far fortsat skal være negerkonge i Sydhavet i det 21. århundrede.
I Torben Weinreichs egen Historien om børnelitteratur fortæller han, at degnen Peder Palladius omkring 1540 er én af de første, der i Danmark gør sig tanker om forholdet mellem barn og bog. Palladius skriver, at »børn er ligesom aber«, og i følge Weinreich er det udtryk for den grundlæggende barndomsopfattelse fra 1500-tallet til slutningen af 1700-tallet, at »børn gennem læsning af litteratur skal opfordres, hjælpes og om nødvendigt tvinges til eftergøre, efterligne og efterabe«.
Og dele af denne gammeldags barndomsopfattelse, der prægede tiden omkring børnelitteraturens fødsel i kombination med 1970’ernes ideologikritiske tilgang, spøger i Sofia Jupithers kritik af Folk og røvere i Kardemomme by, mener Nina Christensen, der er leder af Center for børnelitteratur, Aarhus Universitet:
»Det er udtryk for den holdning, at et kulturprodukt for børn formidler en værdi, og primært skal vurderes ud fra den værdi, og at barnet når det præsenteres for den værdi, automatisk overtager den, som om barnet er noget, der blot kan afsættes stempler på,« siger hun og tilføjer, at Folk og røvere i Kardemomme by som al anden børnelitteratur er præget af den tid, det er skrevet i:
»At kritisere værker værdimæssigt på denne måde er en meget ahistorisk tilgang til litteratur, og det undrer mig gang på gang, at især klassiske børnelitterære værker vurderes uden hensyntagen til deres historiske samtid. Børnelitteraturen udvikler sig også, og det samme gør opfattelsen af barndom,« siger Nina Christensen.
Hun peger på samme tendenser i barndomsopfattelse som Jens Qvortrup og tilføjer, at hvis man har den opfattelse, at man som voksen må påtage sig den rolle at vurdere, hvad der er de sunde værdier og så i øvrigt kun præsentere barnet for det: »Så får man travlt.«

