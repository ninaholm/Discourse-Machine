Kontroversiel dokumentarfilm udsat for censur?
Dokumentarfilm om terror skulle allerede have været vist i Storbritannien, men blev i sidste øjeblik trukket tilbage. I aften bliver den færdigklippede version vist i København
I sommeren 2005 blev London ramt af terrorangreb, og det er tilsynelandende på britisk jord, at der igen vil ske terrorhandlinger, siger kilder i den kontroversielle dokumentar -Dynamiters, Assassins, Fiends-.


 I aften viser dokumentarfilmfestivalen CPH:DOX den britiske instruktør Joseph Bullmans Dynamiters, Assassins, Fiends (Dynamitkastere, snigmordere, djævle, red.). Filmen sætter fokus på både islamistisk terror og Vestens til tider paranoia-agtige antiterror-tiltag. 
CPH:DOX præsenterer den som kontroversiel, blandt andet fordi en række unge britiske, radikaliserede muslimer, som Bullman interviewer, varsler et snart forestående terrorangreb mod Storbritannien. Men også fordi filmen fremstiller Storbritannien som et totalitært overvågningssamfund, der selv er med til at skabe terrorismen.
Spørgsmålet er imidlertid, om filmen var så kontroversiel, at Bullman er blevet dikteret at nedtone konflikten mellem islamister og islamforskrækkede vesterlændinge. 
Oprindeligt hed filmen The Enemy Within, og den skulle egentlig have haft premiere ved dokumentarfilmfestivalen Doc/Fest i Sheffield, der fandt sted i sidste uge. Men så blev den taget af programmet. 
Ifølge en medarbejder ved den britiske filmfestival meddelte tv-stationen Channel 4 nemlig kort tid før forevisningen, at filmen ikke måtte blive vist, fordi man ikke var tilfreds med den færdigklippede version.
"Jeg fik det indtryk, at de (Channel 4, red.) ikke var glade for, at nogle af de ideer og synspunkter, der bliver fremsat i filmen, var for ensidige," siger Doc/Fest-medarbejderen, som ønsker at være anonym og ikke vil uddybe, hvad han mener med ensidige ideer og synspunkter, men henviser til Channel 4.
Men på den britiske tv-station lyder det fra presse-afdelingen, at den redaktør, der er tilknyttet filmen, er travlt optaget. Tv-stationen kan dog bekræfte, at Joseph Bullman er i fuld gang med at klippe filmen.
Channel 4-redaktøren har imidlertid ikke mere travlt, end at han har tid til at henvende sig til Joseph Bullman om sagen. Igennem CPH:DOX's programchef, Niklas K. Engstrøm, giver instruktøren således besked om, at han gerne vil tale med Information, men ikke om de rygter om censur. Det har tv-stationens redaktør på projektet givet ham instruks om.
Ikke færdig
Tine Fischer er direktør for CPH:DOX. Hun forklarer, at filmen ikke er færdig endnu. Derfor blev den ikke vist i Sheffield, og derfor kunne CPH:DOX ikke vise den allerede lørdag, hvor den egentlig skulle have haft premiere.
"Den version Joe sidder og klipper nu, det er den version, han hele tiden har klippet på. Selvfølgelig er den næsten færdig, for den skal jo vises meget snart. Men vi har hele tiden vidst, at det var meget tight, og det har de også vidst i Sheffield," siger Tine Fischer, der ikke har hørt tale om nogen form for censur fra Channel 4's side:
"Den version af historien har jeg slet ikke fået. Men man kan sige, at det giver sig selv, at det er en kontroversiel film, ligemeget hvordan man vinkler den. Emnet er radikal islamisme. Det kan næsten ikke undgå at indeholde en eller anden form for kontroversielt stof."
At Dynamiters, Assassins, Fiends indeholder kontroversielt stof har imidlertid ikke fået Channel 4 til at ville ændre det mindste på filmen:
"Der er absolut intet sandt i antydningen af, at filmen bliver censureret på nogen måde af Channel 4", lyder det i en fælles erklæring fra tv-stationen og Joseph Bullman, som Information modtog kort før deadline.


