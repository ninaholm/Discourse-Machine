Asiatisk filmdiæt
Filmfestivalen i Pusan er det perfekte sted at udforske det sidste nye fra Asien. Det gælder både de kunstneriske film og de seneste lokale hits med seks millioner solgte billetter
Seermagnet. En af årets koreanske billetslugere med hovedrolleindehaveren Wonbin (billedet) er det stilfulde actiondrama 'The Man From Nowhere', som er inspireret af Luc Bessons 'Léon'. Den har været i de koreanske biografer i over to måneder og solgt over seks millioner billetter.


 Det blev to sydkoreanske dramaer, som i weekenden løb med hovedpriserne ved Asiens største filmfestival i Pusan. Park Jung-bums The Journals of Musan og Yun Sung-hyuns Bleak Night vandt hovedkonkurrencen New Currents, hvor to asiatiske filmskabere hvert år vinder omkring 30.000 dollar hver. The Journals of  Musan handler om en nordkoreansk afhopper, som kæmper med at passe ind i Sydkorea. Bleak Night er historien om en far, som prøver at finde ud af sin døde søns forhold til to andre studerende på et drengegymnasium.
Den lokale begejstring for den sydkoreanske sejr ved prisuddelingen var naturligvis stor, og de to film vidner sammen med en række andre vidt forskellige titler i Pusan da også om, at der sker en masse i Sydkoreas filmindustri. Ikke mindst på markedet for asiatiske film fyldte de sydkoreanske film godt, og er man vant til de europæiske festivaler, hvor der oftest er langt mellem de asiatiske indslag, er det noget af en oplevelse pludselig at botanisere i et program fyldt med umiddelbart ukendte navne og overrumplende genreblandinger.
Strømlinet succes
Den 15. Pusan International Film Festival har ifølge de officielle opgørelser budt på 306 film fra 67 lande, som har trukket over 180.000 i biograferne. Blandt filmene har over 100 været verdenspremierer og 52 internationale premierer.
Pusan inviterer således til meget af det sidste nye, men det meste er fra Asien. Sideløbende med filmprogrammerne er festivalen mødested for den asiatiske branche, hvor en række seminarer bl.a. har omhandlet filmpolitiske tiltag i regionen, co-produktion på tværs af landene og mulighederne såvel som udfordringerne forbundet med nye, digitale distributionsformer.
Der er godt gang i de asiatiske markeder for tiden, ikke mindst på grund af de lokale film. Ifølge The Hollywood Reporter er Japan nu det næststørste filmmarked efter det amerikanske, men forventes at blive overgået af Kina i 2015. Der bygges biografer i fuld fart i det kinesiske, hvor antallet af lærreder forventes at være fordoblet fra 6000 til 12.000 om fem år.
Hvad angår nutiden, anslår branchebladet Variety, at koreanske film indtil august har stået for 39 pct. af årets lokale billetsalg. Den amerikanske markedsandel er på retur, og som man har kunnet opleve i Pusan, er de lokale filmskabere også blevet dygtige til at levere strømlinede produktioner, som sagtens kan konkurrere på Hollywoods præmisser.
Følsomme fyre
En af årets billetslugere er det stilfulde actiondrama The Man From Nowhere, som er inspireret af Luc Bessons Léon. Lee Jeong-beom film om en fåmælt fyr med en mystisk fortid, som pludselig egenhændigt må tage sig af det meste af underverdenen, da hans søde, lille nabopige bliver kidnappet, har været i de koreanske biografer i over to måneder og solgt over seks millioner billetter. Den koreanske superstjerne Won Bin fra bl.a. Mother er übercool i hovedrollen, som dog også giver ham lejlighed til en tåre undervejs.
Jeg har under festivalen stort set ikke set en koreansk film uden et sentimentalt tilbageblik eller en scene, hvor en mandlig hovedperson skal græde lidt for at vise sin følsomme side frem. Det fremstår indimellem ret akavet, da det ofte er en del af ellers temmelig rå fortællinger, hvor der ikke bliver lagt fingre imellem i blodsplat og flyvske indvolde.
Fjol og realisme
Koreansk film er imidlertid også meget andet end The Man From Nowhere eller populære krimier som Troubleshooter om en privatdetektiv, som skal rense sig for anklager om et mord, han ikke har begået. På markedet i Pusan har man bl.a. kunnet se en række af årets populære komedier, som tegner et portræt af nutidens romantiske forviklinger blandt unge, smarte byboere. The Cyrano Agency fortæller historien om en gruppe teaterfolk, som har specialiseret sig i at iscenesætte øjeblikke, hvor en kunde kan få sin udkårne til at falde for sig. Filmen har mange både smarte og sjove sekvenser og har nogenlunde styr på den tendens til fniset fjol, som indimellem kammer helt over i andre koreanske komedier.
Programmet bød også på en gallavisning af Lim Soon-ryes Rolling Home With a Bull, som modsat de strømlinede actionhits og storbykomedier tager én med på en stemningsfuld tur rundt i et mere landligt Korea. Historien følger en ung mand, som er træt af, at hans far ikke bare anskaffer sig en traktor i stedet for familiens gamle tyr. Han bestemmer sig for at sælge tyren, men da han kører af sted med den på lastvognen, tackler en række samtaler og tilfælde ham gang på gang. Det bliver til en pudsig roadmovie rundt blandt buddhistiske klostre såvel som gamle flammer med en effektiv brug af Peter, Paul & Mary på lydsiden.
Europa som 'det andet'
Mens koreansk film for mange herhjemme mest er kendt for en art house-stjerne som Kim Ki-duk eller de mere horror-baserede genrefilm, vidner en tur til Pusan om mangfoldigheden i det lokale filmudbud. Samtidig giver festivalen et meget sundt blik på det europæiske filmudbud som 'det andet'. Festivalen har haft retrospektiver med bl.a. spansk og kurdisk film, har haft gæster som Carlos Saura, Juliette Binoche og Oliver Stone og har en særlig konkurrence for film af nye, ikke-asiatiske instruktører, hvor Kasper Holtens Juan konkurrerede, og svenske Lisa Langseths Pure vandt hovedprisen.
Anders Morgenthalers animationsfilm Æblet og  Ormen samt Michael Madsens dokumentarfilm Into Eternity er blevet præsenteret på festivalens støt voksende filmmarked, men det er snarere det kinesiske og ikke det europæiske, som lader til at fylde i den lokale bevidsthed. Koreanske filmskabere vil selvfølgelig gerne indtage det enorme kinesiske marked. Fra den kinesiske front har festivalen bl.a. budt på Zhang Yimous nye drama Under the Hawthorn Tree, som åbnede festivalen, og publikumsprisen gik til en Cinema Paradiso-agtig fortælling om en kriminel fyr, som får arbejde i en biograf for blinde, Lu Yangs My  Spectacular Theater.
Nye vinde
Mange festivalbesøgende har filosoferet over, hvordan forholdet mellem det asiatiske og det europæiske bliver på næste års festival, hvor en ny leder skal tage over efter den lokale legende Kim Dong-hos 15 år på posten. Et nyt festivalhovedkvarter, Dureraum, skal stå klar til næste års festival. Måske rykker man dermed ud af nogle af de mange multiplex-biografer i byens tårnhøje shoppingcentre, som på mange måder tager lidt af charmen fra festivalens art house-titler.
Med en smuk strand og en promenade med udendørs filmvisninger og et internationalt mødested til lyden af bølgeskvulp har Pusan Film Festival noget frisk luft at byde på midt i den ellers hektiske storby. Det bliver interessant at se, hvilken retning festivalen bevæger sig i den nærmeste fremtid, hvor Tokyo Film Festival, som i år løber af stablen blot to uger efter Pusan, også gerne vil være et vigtigt asiatisk samlingspunkt, og hvor en række ting fremstår til forhandling i kølvandet på den populære mr. Kims exit.

