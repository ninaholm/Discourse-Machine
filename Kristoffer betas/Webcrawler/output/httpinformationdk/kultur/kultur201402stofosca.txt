Det stof, Oscardrømme er gjort af
Vinder Danmark en Oscar i morgen nat – eller måske hele tre Oscars? Bliver det ’12 Years a Slave’, ’The Wolf of Wall Street’ eller ’Gravity’, der løber med flest Oscars? Her er filmredaktørens bud på vinderne i de seks største kategorier


 
	Det kan ende med et dansk hattrick, når årets Oscarstatuetter uddeles natten til mandag dansk tid. Hele tre danske film – Jagten, The Act of Killing og kortfilmen Helium – er nemlig nomineret, og alle tre er de blandt favoritterne i deres respektive kategorier. Jeg krydser fingre for dem.

	Men på selve Oscaraftenen vil opmærksomheden selvfølgelig mestendels være rettet mod de helt store kategorier, og traditionen tro vover jeg et øje og kommer her med mine bud på årets vindere, både dem, der vinder, og dem, der bør vinde.

	Bedste Kvindelige Birolle

	Også i år overstråler alles darling, Jennifer Lawrence, sine Oscarkonkurrenter, denne gang i rollen som den smukke, men noget ustabile Rosalyn i David O. Russells underholdende svindlerdramakomedie American Hustle. Men det unge stjernefrø, der sidste år vandt en Oscar for sin rolle i Russells Silver Linings Playbook, får kamp til stregen af filmdebutanten Lupita Nyong’o, der leverer en stærk og rørende præstation i Steve McQueens 12 Years a Slave. Hvor gode, de så end er, synes de øvrige nominerede i kategorien – Julia Roberts for Familien, June Squibb for Nebraska og Sally Hawkins i Blue Jasmine – at være henvist til statistroller i årets prisuddeling.

Hvem vinder: Jennifer Lawrence.

Hvem burde vinde: Jennifer Lawrence.

	Bedste Mandlige Birolle

	Alle vil gerne have fortalt en god historie. Og historien om, hvordan Jared Leto efter flere års fravær fra skuespillet vender tilbage og leverer en fremragende og meget menneskelig præstation som den transseksuelle, hiv-smittede Rayon i Jean-Marc Vallées Dallas Buyers Club, er en af årets bedste. Ja, den har formentlig overbevist flertallet af Det Amerikanske Filmakademis 6.000 medlemmer om, at Leto skal have en Oscar. Der leveres lige så godt skuespil af de øvrige nominerede – Jonah Hill i The Wolf of Wall Street, Bradley Cooper i American Hustle, Michael Fassbender i 12 Years a Slave og Barkhad Abdi i Captain Phillips – men det er sandsynligvis ikke nok til at forhindre Leto i at indtage scenen i The Dolby Theatre i morgen. Heller ikke selv om man hepper på Fassbender.

Hvem vinder: Jared Leto.

Hvem burde vinde: Michael Fassbender (fordi han får selvhadet frem i rollen som fordrukken, voldelig plantageejer).

	Bedste Kvindelige Hovedrolle

	Lige siden premieren på Woody Allens seneste film, Blue Jasmine, har Cate Blanchett, der spiller hovedrollen som en moderne udgave af Blanche DuBois, stået øverst på de voksende lister over årets Oscarvindere. Hun vandt for ni år siden for en birolle i Martin Scorseses The Aviator, og mon ikke hun også vinder i år for en flot, intens og nuanceret præstation for en instruktør, der må have noget nær rekord i at skaffe sine kvindelige stjerner Oscarnomineringer!? Blanchett viser skiftevis stålsathed og skrøbelighed, fornuft og vanvid, ro og neuroser i Blue Jasmine, og det er svært at se, hvilke af de fire øvrige nominerede der reelt skulle kunne udfordre hende – selv om de alle gør det aldeles fantastisk: Judi Dench i Philomena, Amy Adams i American Hustle, Meryl Streep i Familien og Sandra Bullock i Gravity.

Hvem vinder: Cate Blanchett.

Hvem bør vinde: Cate Blanchett.

	Bedste Mandlige Hovedrolle

	I denne kategori fortælles den bedste historie i år om Matthew McConaughey, som efter mange magre år med dumme komedier har oplevet en sand renæssance – en mcconaugssance – som seriøs skuespiller. Det begyndte for tre år siden med The Lincoln Lawyer, og det er fortsat med Killer Joe, Magic Mike, Mud, The Wolf of Wall Street, tv-serien True Detective og nu Dallas Buyers Club, hvori han helt fænomenalt spiller machomand og rodeorytter, der får konstateret hiv. Oven i købet tabte den i forvejen slanke McConaughey sig 25 kilo for at spille rollen, en form for metodeskuespil og fysisk forvandling, Hollywood godt kan lide. Og så kan de øvrige nominerede – Leonardo DiCaprio i The Wolf of Wall Street, Chiwetel Ejiofor i 12 Years a Slave, Bruce Dern i Nebraska og Christian Bale i American Hustle – trods alle deres talenter godt pakke sammen.

Hvem vinder: Matthew McConaughey.

Hvem bør vinde: Bruce Dern (fordi han er Bruce Dern).

	Bedste Instruktion

Gravity er på én gang en respektindgydende teknologisk triumf, en original audiovisuel nydelse og en sjældent gribende historie om livsvilje og genfødsel. Af den grund fortjener mexicanske Alfonso Cuarón at vinde en Oscar – han har simpelthen iscenesat en af 2013’s mest innovative og elementært spændende film. Basta. (De øvrige nominerede er David O. Russell for American Hustle, Martin Scorsese for The Wolf of Wall Street, Alexander Payne for Nebraska og Steve McQueen for 12 Years a Slave.)

Hvem vinder: Alfonso Cuarón.

Hvem bør vinde: Alfonso Cuarón.

	Bedste Film

	Man kan argumentere for, at Gravity også bør vinde en Oscar for Bedste Film – instruktion og film hænger sammen – men i år er frontløberen over dem alle Steve McQueens 12 Years a Slave. Den kommer måske ikke til at vinde så meget andet, men det er en god, stærk og, nok så vigtigt, vigtig film, der tager fat om et eviggyldigt og i filmhistorien noget underbelyst emne, nemlig slaveriet i USA. Desuden er 12 Years a Slave baseret på en sand historie og en bog skrevet af hovedpersonen selv, den frie sorte mand Solomon Northup, der i 1841 kidnappes og tilbringer 12 år som slave. Og det er den slags stof, Oscardrømme og Oscarstatuetter er gjort af. Uagtet at det i år er et stærkt felt, et af de bedste i nyere tid, med otte andre fremragende nominerede film: American Hustle, Captain Phillips, Hende, Gravity, The Wolf of Wall Street, Dallas Buyers Club, Nebraska og Philomena.

Hvem vinder: 12 Years a Slave.

Hvem bør vinde: Gravity (fordi instruktør- og film-Oscar bør hænge sammen).

Se alle de nominerede i alle kategorier på oscars.org og filmredaktørens bud på vindere i alle kategorierne i kommentarsporet efter denne artikel.

Oscaruddelingen sendes direkte natten til mandag på TV 2. Informations filmredaktør tweeter undervejs på @monggaard

