Stædig og 86!



 Vi omtalte i gaar Lord Russells bange anelser for fremtiden, fremsat under en debat i det engelske parlament. Denne ivrige deltager i kampagnen imod atomvaaben kendes nok bedre som filosoffen Bertrand Russell, den hvidmankede, der paa søndag fejrer sin 86 aarsdag, formentlig bl.a. med at gaa en tur paa 8 km. En medarbejder fra Reuter har besøgt ham i hans hjem i Penrhyndeudraeth (hvordan De saa end vil udtale det!) i Wales for at høre, om han stadig stod ved sine forkætrede frisindede synspunkter paa andre omraader end de verdenspolitiske. Og det gjorde han. Om sin egen stilling i dag, som agtet ældre filosof, mener han: Hvis man fastholder en mening længe nok, bliver den respektabel. Det hele er kun et spørgsmaal om stædighed! (...).

