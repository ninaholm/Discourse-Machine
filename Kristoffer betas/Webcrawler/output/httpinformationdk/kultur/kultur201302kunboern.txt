Det’ kun for børn
Det handler om at forklare verdens kompleksitet og voldsomhed på en ordentlig måde, når Danmarks Radios nye børnekanal, DR Ultra, fra på mandag begynder at lave nyhedsudsendelser for de 7-12-årige
Illustration: Rasmus Fly Filbert/iBureauet


 Naturkatastrofer, highschool-nedskydninger, Anders Behring Breivik, vold, død og ødelæggelse. Der er masser af voldsomme begivenheder, børn ikke behøver at vide noget om. Men som de alligevel bliver udsat for i nyhedsudsendelser, på nettet og sociale medier og ofte ikke forstår, fordi det ikke er formidlet for dem, men for voksne medieforbrugere.
Derfor er der brug for nyhedsudsendelser for børn, og derfor begynder Danmarks Radio fra på mandag den 4. marts at sende Ultra Nyt på sin nye børnekanal, DR Ultra, som har de 7-12-årige som sin primære målgruppe.
»En undersøgelse viser, at 40 procent af de 3-12-årige ser TV Avisen eller en TV 2-nyhedsudsendelse én gang om ugen som minimum,« siger Tommy Zwicky, redaktør og en af de to studieværter på Ultra Nyt, der kommer til at sende otte minutters nyheder om dagen fra mandag til torsdag.
»Det er eksklusive alt, hvad de måtte læse i aviser, se på spisesedler, høre i radioen eller læse på sociale medier. Børn er allerede nyhedsforbrugere, men det er et meget fragmenteret nyhedsbillede, de får, og der er ikke noget af det, der er fortalt i et sprog, som de kan forstå. Der er et udtalt behov for, at vi går ind og siger, hvad det egentlig er, der foregår derude, og hvad det betyder.«
Gode medborgere
Det er to år siden, at det blev skrevet ind i DR’s public service-kontrakt, at DR også skulle lave nyhedsudsendelser for børn. Og det var en direkte følge af, at Børnerådets tidligere formand, Lisbeth Zornig Andersen, i oktober 2010 i et brev til daværende kulturminister Per Stig Møller havde efterlyst »et seriøst, landsdækkende nyhedstilbud, som henvender sig målrettet og direkte til børn i 8-12-års-alderen.«
Børnerådet har da også været en slags konsulenter og sparringspartnere for Danmarks Radio i udviklingen af Ultra Nyt, som rådets nye formand, Per Larsen, er glad for: »I gamle dage var det meget beskedent, hvad der var af nyheder,« siger han. »De bloddryppende historier eksisterede også dengang, de var bare ikke synlige. Folk slår stadig hinanden ihjel, men verden er blevet meget mere transparent, og nogle af de meget voldsomme nyheder bliver klasket lige ind i hovedet på os. Jeg kan godt forestille mig, at der er børn, som bliver bange og forskrækkede over det. Og hvis ikke de får en ordentlig forklaring på, hvad det går ud på, så de kan abstrahere en lille smule fra det og sætte det i den rigtige sammenhæng, så kan det måske godt på sigt påvirke dem i en negativ retning.«
Desuden står der i FN’s Børnekonvention, at børn har krav på at blive informeret på en ordentlig måde, forklarer Per Larsen.
»Børnene skal lære, at vi har et samfund, som er meget komplekst og består af en masse fragmenter. Vi skal også så tidligt som muligt sørge for, at de bliver gode medspillere og medborgere i et demokratisk samfund.«
I den tid, der er gået, siden tv-nyheder for børn blev en del af DR’s public service-forpligtelser, har DR Ultra blandt andet besøgt kolleger i Norge og Sverige, hvor man i flere år har lavet nyhedsudsendelser for børn.
Og det er er meget sværere end at lave nyheder for voksne, fortæller Live Kaldestad, projektleder på norske NRK’s Supernytt, der har eksisteret i tre år og er populært blandt både børn og voksne med en seerandel på lige over 30 procent i målgruppen, de 8-12-årige.
»Vi kan ikke skyde genvej. Vi skal møde problemerne og undervejs forklare, hvad de går ud på. I journalistik for børn må man gøre præcis det samme som i journalistik for voksne: Vi skal prioritere. Udfordringen for os er at finde ud af, hvor detaljeret en sag skal være, og specielt vanskeligt er det med tragiske og voldsomme begivenheder, hvor vi i voksennyhederne måske viser for mange billeder af døde mennesker. Der skal vi være vældige forsigtige. I Supernytt fortæller vi, hvad der er sket, men vi viser ikke billeder af blod og sønderskudte kroppe. Der er ikke brug for, at vi gør børnene unødigt bange eller angste.«
Det er en vanskelig balancegang, som Live Kaldestad og Supernytt for alvor skulle forholde sig til, da Anders Behring Breivik skød og dræbte en masse unge mennesker på Utøya den 22. juli 2011.
»Vi beskrev aldrig, hvordan Breivik gik rundt og dræbte de unge, hvordan han skød dem. Det er ikke nødvendigt for at fortælle, hvad der er sket,« siger Live Kaldestad.
Et andet sprog
Tommy Zwicky fortæller, at han og den øvrige DR Ultra-redaktion har lyttet til Live Kaldestad, ligesom de selv har afprøvet forskellige programformater på kanalens målgruppe. Og det viser sig, at børnene godt ved, hvordan en nyhedsudsendelse skal se ud, og at de ikke vil tales ned til. Derfor sendes Ultra Nyt fra et rigtigt nyhedsstudie med en rigtig nyhedsvært – ingen sjove dukker eller børnereportere her.
»Det, vi gør anderledes i forhold til nyheder for voksne, er, at vi bruger et andet sprog og nogle andre visuelle virkemidler,« siger han.
»Vi vil ikke have talking heads, eksperter, der bare står og snakker om et eller andet. Det er kedeligt. Vi forsøger at finde en eller anden reportageform, hvor vi tager eksperten med ud på en skole for at snakke med nogle børn. Vi er så med på sidelinjen og klipper det sammen til et indslag. Vores nyheder produceres af voksne mennesker, som ved, hvad de laver, og som har besluttet sig for, hvad børnene skal have at vide.«Se Ultra Nyt fra på mandag den 4. marts på DR Ultra

