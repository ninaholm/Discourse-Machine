Musik-musketerer stjæler supercomputer
De har stjålet verdens dyreste lydeffektcomputer fra Det Jyske Musikkonservatorium. Nu er maskinen blevet modificeret ikke bare udenpå, men helt ned i mikrochipsene - i en høj-teknologisk videreførelse af Marcel Duchamps og Asger Jorn. Information har mødt  Goodiepal og hans nye bande og set og hørt det modificerede tyvegods
Sygnok-musketer-røverbanden omkring deres ombejlede og modificerede maskine. Vj Livstræt bad om også at modificere fotografierne af Sygnok-banden, inden de kom i avisen. Efterbehandlingen tilføjede en rødglødende ramme om den stjålne Eventide-maskine og hvide, lysende øjne på Vj Livstræt og Dj Hvad, mens Poul Erik Vejgaard og Goodiepal er uberørte.


 Det foregår - noget uventet - i kommunalt regi. En madras på gulvet med et tæppe over indikerer, at nogen har sovet her. En gammel sofa læner sig træt op ad væggen og har kun selskab af et lille bord. Her er sparsomt møbleret fraregnet en del musikteknologi - og de fire herrer, der i dag udgør gruppen Sygnok.
Dj Hvad er i sving med en maskine med overklistret front og åbent låg. Med hurtige ryk forskruer, opklipper, ned- og oppitcher han musikken. Uden for de store gammeldags etlags-vinduer kunne man før høre fuglene synge. Nu buldrer en stemme »Rantzausgade for helvede« i utallige live-muterede former fra højtalerne indenfor.

Hari Shankar Kishore alias Dj Hvad betjener en helt særlig maskine, som de fire herrer har valgt at kalde for et krigsbytte. Egentlig hedder den Eventide H8000FW, og den regnes for at være en af verdens dyreste lydeffektcomputere til en værdi af 35-40.000 kroner.
»Det, du helt konkret ser her, er verdens dyreste lydeffektcomputer ejet af Århus Kommunes royale techno-uddannelse. Den er nu taget i Kommunal Dubplate Services varetægt, den er nu i Københavns Kommunes varetægt,« siger Dj Hvad.
For et par måneder siden stjal DJ Hvad, Goodiepal (med det borgerlige navn Kristian Vester) og Poul Erik Vejgaard lydeffektcomputeren ganske udramatisk fra DIEM - Dansk Institut for Elektronisk Musik ved Det Jyske Musikkonservatorium i Århus. De udgav videoen »Frisk hacket musikundervisning«, hvor de proklamerede: »Som et led i krigen har Sygnok valgt at ramme jeres lydeffektcomputer Eventide H8000 (...) for at blive udvidet, udboret, opgraderet og modificeret før hjemsendelse«. Tyveriet er blevet politianmeldt af konservatoriet.

En musketered
Da Information får foretræde står maskinen på en adresse tilknyttet kulturhuset Støberiet på Blågårds Plads, Nørrebro, København. I lokalet findes udover Goodiepal, Vejgaard og Hvad også Halfdan Pisket alias VJ Livstræt, som lavede billedsiden til »Frisk hacket musikundervisning«, hvor der bl.a. er manipuleret ild i taget på konservatoriet. De udgør tilsammen den del af Sygnok, som står sammen om modificeringen af Eventide H8000FW - og mod eventuelle sanktioner.
»Hvis der er én af os, der får en nål i fingeren, så gør det ondt på os alle fire. Sådan kører det nu,« siger VJ Livstræt. »Det er op til dem (Det Jyske Musikkonservatorium, red), hvordan de vil køre det, men hvis de slår på én af os, så slår de på os alle fire. Og hvis de slår på os, så slår de generelt på dansk radikal musik.«
Én for alle, alle for én. Der er en musketerånd på spil hos de fire herrer. Hvilket egentlig er overraskende, fordi tyveriet ligger i forlængelse af det, der ellers oprindelig var Goodiepals ensomme krig mod konservatoriet.
En krig, der startede for to år siden, og som kort fortalt er et angreb mod, hvad han mener er en mangel på utopi i vestlig computermusik og mediekunst i almindelighed - og på DIEM under konservatoriet i særdeleshed. Tidligere er krigen foregået via udgivelser af alternative skolebøger, lydguider, annoncer og forelæsninger rundt om i verden. Tyveriet er en optrapning.
Men spørger man de tre andre herrer, så viser der sig hurtigt ikke kun en fælles sprogbrug i den samlede gruppe, men også en kollektiv ambition om at stimulere folk til at stile mod egne utopier, om at løsne og gøre teknologi og viden frit tilgængelig og om at søge indlæring fra individer uden for institutionerne - »street knowledge«, som Goodiepal kalder det.
»Vi er ikke i gang med at danne skole, vi har lavet en mulighed,« siger Goodiepal.
Og Poul Erik Vejgaard siger:
»De mennesker, der har gjort noget ved mig, har altid været mennesker, der har brændt for noget og var pisseligeglade med, hvor mange timer de brugte på det, eller hvad de fik for det. Og dem møder du ikke på institutioner, for dem smider de ud.«
»Det er noget med at komme fra en graffiti-/do-it- yourself-kultur. Hvis man vil have et optagestudie, så laver man et optagestudie, hvor der ikke er nogen, der kommer og siger, hvad man skal gøre. Hvor man bygger sin egen utopi. Hvor man er ligeglad med de andres pakker,« siger Vj Livstræt. »Og selvfølgelig lever utopien, for hver dag tager vi stilling til det, vi laver. Hver dag har vi vores drøm, og vi synes, vi lever vores drøm, som vi nu engang har sat op. Vi er i gang. Vi har taget maskinen som gidsel.«
»Utopi, det er dagligdag. Det er god lyd heroppe hos kommunen med verdens bedste lydeffektcomputer,« siger Dj Hvad.
Bas som aldrig før
Så i stedet for at stå på konservatoriet i Århus, så står Eventide H8000FW altså nu i et af Københavns Kommunes lokaler. Tilgængelig for enhver, der skulle komme forbi og ønske at få skåret en plade med sin musik på.
»Før havde vi røvlyd på tracks. Prøv at høre, hvordan det lyder nu,« siger Dj Hvad og sætter en vinyl på, trykker på knapper og drejer på hjulet på den nymodificerede maskine. »Vil du snakke om rent blod, hvad er rent blod?,« lyder det, mens en dump tromme slår i mellemgulvet. Musikken angriber eller masserer i savtakkede og kurvede lydformationer, mens musikken strækkes ud og fordobles som om den var lavet af vingummi og spejlstumper.

»Hør bassen, der pumper i lokalet. Den her maskine kan lave bas, som vi aldrig har oplevet før. Med multieffekter,« siger han.
Krigsbyttet er altså i gang med at infiltrere dansk undergrunds musikliv og har allerede bidraget med effekter og lyd på vinylplader skåret i studiet. Og disse vinylplader indleverer og -registrerer Dj Hvad på Blågårds Bibliotek, så de bliver tilgængelige landet over.
»Så når de sidder ovre i Horserød Statsfængsel og søger, så kunne den her komme op,« siger han og vifter med den gennemsigtige vinylplade om rent blod.
Eventide H8000FW er også blevet omdøbt - til Sygnok Komputer 1. Men modifikationerne af maskinen er noget mere omsiggribende. Fronten er blevet overklistret med grønt og gult selvlysende papir og håndskrift, og der er boret huller til nye tiltag. Men det er indmaden, der har taget mest tid.
»Eventide har gjort det virkelig svært at hacke den her maskine. Det har taget noget tid, men vi er kommet ind i den. Der var en masse ting, der måtte skiftes ud, og det er endt i andre maskiner,« siger Dj Hvad.
De står alle fire samlet om maskinen og peger på indmaden fuld af chips og printkort, hvor de mest gennemgribende ændringer er usynlige. Eksterne programmører har haft maskinens utallige chips i chips-læsere for at omprogrammere dem og har også brændt nye til formålet.
»Indtil videre har den fået bygget nogle kredsløb, som kan omforme lyd, nogle meget brugbare funktioner. Men jeg synes også, den skal have nogle muligheder, der peger længere fremad - den kommer også til at kunne ophæve tid,« siger Goodiepal. »Hvordan den kommer til at fungere er op til teknisk snilde, og hvor gode vi er.«
Det hvide flag
Sygnok anslår foreløbigt arbejdstimerne og udgifterne for eksterne programmører til omkring 40.000 kroner, men de vil alligevel gerne levere maskinen tilbage til Det Jyske Musikkonservatorium. Oprindelig betingelsesløst. Men efter konservatoriets politianmeldelse har de som modtræk opstillet tre mulige scenarier:
1) Konservatoriet betaler for transformationen fra Eventide H8000FW til Sygnok Komputer 1. Pris indtil videre ukendt.
2) Sygnok sælger den (en anonym belgisk samler har angiveligt allerede udtrykt interesse) og betaler konservatoriet overskuddet - dvs. salgsbeløb fratrukket Sygnoks udgifter til transformation.
3) Goodiepal bruger den støtte, han har modtaget fra Statens Kunstfond, til at købe to nye Eventide-maskiner til konservatoriet - forudsat at de erkender nederlaget i krigen.
Sidstnævnte erkendelse ønsker Sygnok på trods af, at Wayne Siegel, professor ved DIEM under konservatoriet, allerede har givet Goodiepal en plastikguldmedalje for at have vundet krigen. Men Sygnok ønsker åbenbart det hvide flag hejst af allerøverste instans, rektor for Det Jyske Musikkonservatorium, Thomas Winther.
Men Winther vil ikke forholde sig til valgmulighederne.
»DJM betragter denne sag som et simpelt tyveri. Mit svar på dine spørgsmål er derfor det samme, som jeg har svaret andre medier tidligere, at DJM ikke deltager i Kristian Vesters selvpromoverende mediestunt, som ærlig talt er blevet en anelse kedsommeligt,« lyder det i en mail til Information.
Ikke for elitært
Ikke alle ser det som simpelt tyveri. På dr.dk/p2/lyttilnyt skriver cand. mag. Caroline Enghoff Mogensen:
»De æstetiske normsættere tager sig ret til at ekskludere bestemte kunstformer, udtryk og personer. Men de udstødte tager sig ret til at kidnappe magtens ytringer, instrumenter, dekreter og normer for at kontrasignere, omgås og fordreje dem.«
Og hun nævner både situationisterne, Asger Jorn og Marcel Duchamp som udøvere af lignende strategier. »Marcel Duchamps kontrasignerede pissekumme er nu mere end tre millioner euro værd! Tør I gå glip af Goodiepals signatur?,« skriver hun.
Med modificeringen af Eventide H8000FW er Sygnok-gruppen i hvert fald i gang med en meget omsiggribende kontrasignatur - af den moderne teknologiske variant.
Og der er overraskende nok også interesse fra musikbranchen. I sidste uge blev Sygnok, ifølge Goodiepal, inviteret til et møde for at diskutere kontrakt med den danske afdeling af den multinationale musikgigant Sony Music.
Sygnok mødte op, men takkede dog nej til kontrakttilbuddet. Det har ikke været muligt at få en kommentar fra Sony Music Danmark.
»Det skal ikke være mere elitært, end at et rapband med piger på 12 år kan komme herop og få lavet deres plade på verdens dyreste effektmaskine,« siger Vj Livstræt. »Vi forsøger at gøre det så ydmygt som muligt.«
»Det er også kun os, der kunne stjæle den maskine, uden at det var et gement tyveri. Der er ikke nogen skabelon for at gøre det her, vi har ikke læst på internettet, hvordan vi gør det her. Der er ikke nogen manual eller noget Vice-agtigt magasin, der fortæller os, hvordan man gør det her,« siger Goodiepal.
»Og hver eneste gang nogen kommer herind, så fortæller vi, hvor maskinen kommer fra,« siger Livstræt. »Vi laver ikke andet end at lave reklame for skolen. Vi ønsker ikke andet end det bedste for den skole. Men vi er stadig i krig med den.«
Information tager nogle billeder af de fire mænd. De stiller sig stolte op omkring Eventide-maskinen. Tipper den, så indmaden kan ses. Den radikale musiks moderne musketerer og gangstere viser stolt deres rødglødende tyvekoster frem.


