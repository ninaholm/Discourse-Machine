Læserbreve

Poesi. En læser mener, at Informations bogtillæg skal handle om litteratur - og ikke litterære tatoveringer.


 Tynde artikler
Jan Høgh Stricker, Stud. mag., København V.
Man kan undre sig, at emnet 'litterære tatoveringer' kan finde vej til en artikel i kultursektionen, et dobbeltsidet opslag i - og en forside på - Bøger-tillægget (10.10.2010), når det er så ganske uvedkommende og uinteressant, og når man kan læse andetsteds, at redaktøren ikke vil trykke anmeldelse af antologien for ny dansk poesi, Antologi 2010, som burde have prioritet i et bogtillæg. Hvorfor ikke tage litteraturen seriøst i stedet for? 
 Kan digtet stå alene
Per-Olof Johansson, forfatter, Lillerød
Kan digtet stå alene eller er det blot en katalysator, en igangsætter af den medieinteresse, som i dag synes at være af større vægt end digtet selv?
I 1967 købte jeg Gunnar Ekelöf: Vägvisare till Underjorden og havde en stor læ- seoplevelse. Jeg havde på daværende tidspunkt læst en del af ham og også læst nogle af digtene til den digtsamling i Dagens Nyheter. Det var digte, som i avisen stod helt ved siden af avisens øvrige indhold, de repræsenterede simpelthen en nyhed i sig selv.
Der findes ikke mange af den slags eksempler. Når jeg ser min samling af digtudklip fra mange år fra aviser igennem, relaterer de fleste sig til noget aktuelt, fordi det er i den situation journalister kan 'forstå' digte og deres nødvendighed. Når Ekelöf kunne få sine digte trykt i Dagens Nyheter alligevel, så var det fordi hans gode ven Olof Lagercrantz var redaktør, med en eminent forståelse for Ekelöfs særpræg og betydning.
Siden har jeg læst en del om de digte, senest genlæst Olof Lagercrantzs erindringer om Gunnar Ekelöf. Derved mindes jeg om, at dengang i 1967 skænkede jeg ikke Ekelöfs inspirationer mange tanker. Jovist foregik det hele i en fjern fortid, men jeg læste dem som vigtige udsagn om noget oplevet, det var digte, som byggede på noget erfaret. Nu har jeg så fået at vide, at dét og dét billede har inspireret ham, den og den oplevelse enten i barndommen eller på en rejse her og der eller læsning af dét og dét har inspireret ham. Nå! Mange kan jo have de oplevelser, læse de bøger, filosofere over dem og det ikon, det er jo så moderne at lave et gammelagtigt ikon den dag i dag, uden at der kommer noget virkningsfuldt ud af det. Mener jeg da, at man slet ikke skal efterforske inspirationskilderne? Det er jeg ikke meget for at mene! Men man kan da godt spekulere på, om det er muligt for nye læsere at komme i nærheden af de digte på samme måde om en anden en gjorde det i 1967, om ikke den megen forhåndsviden tager noget af oplevelsen?
Da jeg for et års tid siden tog mig sammen og købte den store fællesudgave af hele Diwan-trilogien som Vägvisare til underjorden indgår i, illustreret af Lena Cron-quist skete der bare det, at jeg kunne opleve digtene med samme styrke igen. Man kan jo sige, at illustrationer til digte i samme grad er kommentarer, som alle de lærde litterære kommentarer. I dette tilfælde er tegningerne bare af en lignende original karakter som digtene, så man hopper op og falder ned på alle de lærde værker, man har læst og de, man ved, man ikke får læst nogensinde.
Man kan vel sige også om de verbale kommentarer, at for at de skal være acceptable, skal de bestræbe sig på at være af samme originalitet, som det beskrevne værk, intet mindre.
Vi er mange digtere i Danmark i dag, kun et fåtal er kendte. Skulle nogen uden for vore egne kredse, få fat i vores digte, er det muligt at læse de digte alene, overladt til egen dømmekraft, om hvorvidt dette angår mig som læser eller ej. I de måske få tilfælde, hvor nogen siger 'yes, der er den' - kan glæden være desto større. Ja jeg ved godt hvem jeg selv har haft den oplevelse med for nylig - men bør jeg sige hvem?
Islamdebat
Steffen Hahnemann, læge, Tønder
Frederik Stjernfelts hyldest er uforbeholden i hans omtale af den amerikanske journalist Paul Bermans nye bog The Flight of the Intellectuals (Moderne Tider, Information 21.-22. august). Så uforbeholden at den i sig selv kalder på en anmeldelse fra en standhaftig.
Stjernfelt går afsluttende i sin omtale så vidt, at han gør Paul Berman til et sandhedsvidne om Islams dæmoniske indhold og intentioner. Et indhold der ifølge både forfatter og anmelder først og fremmest er antisemitisme. En antisemitisme som ikke står tilbage for Hitlers Holocaust.
Det foruroliger, at Stjernfelt tilslutter sig en så ensidig og vestlig farvet fremstilling af udviklingen i Mellemøsten og omkring Islam. Der er dog hændt så meget netop der gennem det sidste århundred, som burde føre til en mere nuanceret konklusion. Det er for nemt at oplede citater og fokusere på hændelser, som kan bekræfte et ensidigt billede. I et område hvor provokationerne har været voldsomme. Netop Vesten burde være forsigtig i sine analyser af dagens situation efter alle disse overgreb mod Mellemøsten de sidste 100 - 150 år.
Er det virkelig den vestlige civilisation, der i dag er truet udefra? Hvem er i dag den offensive part? En analyse af USA's politik i forhold til Mellemøsten siden 2. verdenskrig med dens acceleration de sidste årtier ville kunne hente en hærskare af krigeriske citater. Som en følgen op på en forudgående, omfattende britisk-fransk imperialistisk politik i området.
Uden zionismen ville der næppe være en arabisk antisemitisme, og det forekommer evident, at f.eks. palæstinenserne er mere parate til at acceptere israelere som ligeværdige borgere i en udelt palæstinensisk stat end israelerne til at godtage palæstinenserne som fuldgyldige medborgere. Og sådan har situationen vel egentlig været siden 1. verdenskrig og Balfour-deklarationen.
Der er næppe Holocausttænkning i arabisk antizionisme. Selv stormuftien kan man gøre værre end han var. Han var næppe involveret i Tysklands Holocaust - Eichmann og han kendte - trods tendentiøse påstande om det modsatte i aktuel litteratur - ikke hinanden (jf. Eichmann-processen).


