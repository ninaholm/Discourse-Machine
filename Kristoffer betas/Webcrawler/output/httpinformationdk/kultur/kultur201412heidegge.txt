Hvis Heidegger var museumsdirektør
Ifølge Thorbjørn Wulf, som er systemadministrator på Statens Museum for Kunst, er vores kunstoplevelse ikke, hvad den har været. Vi pakker den ind i audioguides og iPads og har glemt, hvad det egentlig vil sige at dvæle ved et kunstværk. Information har taget ham med op i museets samlinger for at få ham til at udpege de værste faldgruber – og forklare, hvordan en tysk filosof kan forhindre vores æstetiske deroute
’Problemet ville ifølge Heidegger være, at kunst-historien har overtaget hele scenen og inviterer teknologien ind som håndlanger,’ siger Thorbjørn Wulf.


 Vi burde jo tømme hele galleriet, indtil der kun er ét værk tilbage i hvert rum!« erklærer Thorbjørn Wulf.
Han er systemadministrator og softwareudvikler på Statens Museum for Kunst og samtidig alvorligt bekymret over digital kunstformidling.
»Jeg vil gerne tømme salene – begynde på ny med Jens Juels landskabsmaleri fra Ordrup, lade galleriets ansatte arbejde ude i de tomme sale, godt og grundigt forstyrret af liv, når børn larmer, tegner, løber og råber, når nysgerrige turister peger og fniser på kinesisk, når hjemløse sætter sig i hjørnet med deres hunde, og når der svæver intelligente droner rundt under loftet.«
Vi mødes på Thorbjørn Wulfs opfordring onsdag aften, da der ifølge ham hersker en »nærmest andægtig stemning i galleriet om aftenen«. Og som nationalgalleriet ligger dér og troner i novembermørket, oplyst af bløde, lilla nuancer, mens det spejler sig i et bassin med blikstille vand, er det ganske rigtigt betagende. Og roligt, som kun monumentale bygninger kan være.
Imidlertid mener Thorbjørn Wulf, at den salige stilhed, der både hersker i salene på Statens Museum for Kunst og på museer generelt, forstyrres af de mange digitale supplementer, man kan benytte sig af – audioguides, interaktive skærme, supplerende film:
»Jo mere vi pakker et kunstværk ind i informationer og kunsthistoriens kanoniserede analyser, jo mere lukker vi ned for muligheden for en anderledes umiddelbarhed i oplevelsen af det. Vi mister evnen til at opleve og erfare på andre niveauer end det direkte informative. Og det er jo ærgerligt. Jeg er bange for, at vi bliver sådan nogle, der kun kan opleve, når en iPad fortæller os, hvad vi skal opleve.«
Med Heidegger på museum
Jeg mødte galleriets systemadministrator og digitaliseringskritiker første gang et par uger tidligere, hvor han stod bag seminaret Critique of Digital Reason på galleriet. Her holdt han oplægget If Martin Heidegger was director of SMK, og da jeg spurgte, hvorfor vi skal tømme hele galleriet, svarede han:
»Fordi vi skal til at stole på vores egne livserfaringer igen. Vi skal til at dvæle – og det kan Heidegger hjælpe os med.«
Jeg var imidlertid ikke færdig med at spørge, så jeg bad ham vise mig, hvordan SMK ville se ud med mindre digital formidling og en tysk filosof bag roret. Det ville han gerne.
»Der er fire ting, vi skal tænke over i kunstformidlingen, når vi tænker med Heidegger,« forklarer han og finder et stykke papir frem.
På det har han tegnet et kompas, der viser ordene kunst, teknologi, filosofi og liv, hvor verdenshjørnerne plejer at stå.
»De skal spille sammen og fylde lige meget. Hvis de gør det, giver det os forudsætningen for at komme ud fra et galleri med en erfaring af at skulle miste noget for at kunne nærme sig det igen på ny.«
I Martin Heideggers kunstfilosofi er kunstværker elementer, som er aktivt medskabende i en given kulturs fælles forståelse. De repræsenterer ikke blot et motiv, men en kulturel selvforståelse, og hver gang et nyt værk eller en ny strømning opstår i en kultur, må den ifølge Heidegger igen overveje karakteren af sin egen eksistens. Der er altså en grund til, at de fleste danskere trækker på smilebåndet over et solgyldent guldaldermaleri og hidser sig op over Ole Bornedals 1864; der er historier om os selv, vi vil vedkende os, og så sandelig også dem, vi helst er foruden.
Vi kan ifølge Heidegger finde sandheden om vores egen kultur i kunsten. Det kræver dog, at vi har tænkt os at interagere med kunsten og fortolke den, at dvæle foran et kunstværk og lede efter det element, der lader os få en idé om, hvad det hele går ud på – et par slidte støvler, en træsort, vi kan genkende, et blik, vi føler os forbundet med. Og det tager tid.
Ifølge Thorbjørn Wulf kan vi derfor også lære en hel del om vores egen kultur og dens forfald ved den måde, vi oplever kunstværkerne på.
Intellektuel uvane
Thorbjørn Wulf er uddannet i filosofi og har en fortid som IT-programmør og -integrator, og fra sin pind i serverrummet på Statens Museum for Kunst danner netop filosofien grundlag for hans bekymring over digital påvirkning af kunstoplevelser:
»Jeg synes, teknologi er vildt fedt, men det er også et tveægget sværd. Den østrigske filosof Ludwig Wittgenstein var på jagt efter det mystiske sprog, han mente Gud brugte, da han skabte verden, og det er lidt det, der sker, når man udvikler software. Man skaber en verden. Her ligger netop problemet: Hvis du er dygtig til det og får lov at være det, kan du blive en nærmest guddommelig, digital kraft – og få en enorm magt i vores tid.«
Thorbjørn Wulf søgte jobbet på Statens Museum for Kunst efter nogle år som programmør, fordi han havde lyst til at bruge sin indsigt i computervidenskab i en større sags tjeneste: »Og her tjener jeg jo værkerne!« Og hans bekymring angår gennem Heidegger netop kunstværkerne: Når de påvirkes digitalt, bliver de forstyrret i at være værker, som formidler noget i sig selv.
Hans ærinde er at minde os om, at der var en tid, før svar kunne googles, og kunstoplevelser kunne slås op på internettet. Et ærinde, han forfølger med Heidegger:
»Problemet i dette galleri ville ifølge Heidegger være, at kunsthistorien har overtaget hele scenen og inviterer teknologien ind som håndlanger,« erklærer Wulf.
Vi står på galleriets første sal, og han peger på en af de små plaketter, som hænger ved siden af alle værker i salene: »Det begynder jo allerede her!«
Jeg kender primært plaketterne som en intellektuel sutteklud. Når jeg ikke forstår et kunstværk, kan jeg prøve at nærme mig det gennem oplysninger om kunstneren eller dets historiske kontekst. Måske kan jeg også sige noget, der endda lyder oprigtigt begavet, om det bagefter. Men ifølge Thorbjørn Wulf er det udtryk for en intellektuel uvane, et forfald:
»De små plaketter repræsenterer en tilgang til viden, som er meget symptomatisk for oplysningstiden, og som går igen i vores digitaliseringslyst. Her kan vi se svar: kunstneren, værkets færdiggørelsesår, værkets ejer – ja, det har endda fået et inventarnummer. Og så er vi beroliget, for det har vi vænnet os til. Og det objektgør værket – vi får mulighed for at betragte det med al mulig forhåndsviden og ser ikke, at det blokerer for en anden tilgang.«
Digital fornuft
Thorbjørn Wulf ser en rød tråd løbe fra oplysningstidens filosofiske idealer om mest mulig oplysning med tilgang til information for flest mulige til nutidens brug af digitale redskaber. Vores behov for fakta og viden gør det svært for os at flytte vores liv tættere på kunstværket. Som eksempel fremhæver han en touch screen, som står i rummet. På den kan museumsgæster stemme om, hvem de synes er et godt menneske: Tyven, som stjæler for at brødføde sine børn? Den, som skjuler illegale flygtninge? Soldaten, der slår ihjel i fredens navn?
»Hvad vil det sige at sulte, flygte, slå ihjel, være soldat? Det skal man sgu da ikke putte ind i sådan én,« siger han.
Thorbjørn Wulf mener, at den er et præcist eksempel på den digitale fornuft, der spænder ben for vores kunstforståelse:
»De verdener, man propper ind i den her, får slet ikke lov at udfolde sig. Man kan ikke mærke dem. Det er jo helt crazy, at man mener, at så vigtige værdispørgsmål kan sættes til afstemning på en skærm.«
»Heidegger ville flå begge dele ned, for en ufornuftig digital fornuft kan være meget god i mange andre kontekster, men vi skal ikke bruge den her,« konstaterer Thorbjørn Wulf.
»En fornuftig digital fornuft er for eksempel originale film fra de kameraer, der sidder på soldaternes hjelme, fordi de giver indblik i andres erfaringer.«
Børn, hjemløse og tid til at dvæle
Vi bevæger os ind i galleriets Vilhelm Hammershøi-rum, et typisk, europæisk museumsrum. På væggene hænger oliemalerier i forskellige størrelser, og foran dem er trukket en snor, som holder gæsterne på behørig afstand. På en af endevæggene er der trykt en biografisk tekst om Hammershøi, hans kunst og hans samtid, og fire stole står midt i rummet. Der er tyst og hvidt.
– Hvad ville der ske, hvis Heidegger skulle kuratere dette rum?
»Kunstværkerne har vi jo, men infoteksten på væggen ville forsvinde – vi skal ikke have nogen statisk info her. Afspærringen ville han også fjerne, for her er jo slet ingen mulighed for interaktion med værkerne, man kan jo hverken røre eller gå tæt på. Og så ville der være børn her, børn som ville bruge rummet helt uortodokst, og de ville sikkert hænge tegninger op og sætte fingeraftryk på væggene. De ville bringe liv. Der ville også være plads til flere stole og der ville være lidt mere larm, så man både kunne dvæle og snakke. Så ville filosofien få plads.«
»Desuden skulle vi nok også have nogle hjemløse her, som man naturligvis skulle tale med, for hjem er et stort tema hos Hammershøi. Og hvis vi skal have udfordret vores egen idé om, hvad hjem er, er hjemløse nok de nærmeste at spørge.«
Vi går ned i galleriets foyer, hvor Thorbjørn Wulf stiller sig foran en enorm Elmgreen og Dragset-installation.
»Sådan én som den der, den er jo meget godt stillet!« erklærer han.
Den forestiller en boligblok, som synes at nå helt til loftet. Den grå facade brydes af vinduer, og kigger museumsgæster ind for at tilfredsstille deres nysgerrighed, kan de se køkkener og stuer.
»Når man ikke er kunsthistoriker og går rundt her, tiltrækkes man typisk af noget, man har en eller anden personlig relation til. Det her værk er tæt på livet og det rent bogstaveligt. Det er jo en boligblok, som giver os livet lige i hovedet.«
Elementer af det liv, vi kender, skal ifølge Thorbjørn Wulf fylde i kunsten, fordi det giver os en anledning til at engagere os i kunstværket og til aktivt at forholde os til det uden at behøve ekstern information, for »hos Heidegger begynder vi først at leve, idet vi engagerer os personligt i vores omverden«.
En anden fordel ved boligblokken er ifølge Thorbjørn Wulf dens størrelse, som også fordrer en kropslig interaktion:
»Den er så stor, at den determinerer vores gang. Ovenpå hænger oliemalerierne jo pænt på væggen side om side, og vi kan vandre mellem dem, som det passer os. Den her minder lidt om Kabaen, fordi den sætter grænser for vores færden og iscenesætter, hvordan vi skal bevæge os omkring den. Og så er der kun plads til én af dem i rummet.«
Som beskuer er man altså nødt til at koncentrere sig om installationen, både fordi den er enorm, men også idet den er det eneste kunstværk, foyeren huser. Thorbjørn Wulf fremhæver desuden, at det er svært at få øje på fakta om kunstværket. Beskueren er overladt til sig selv og sin interesse.
Kulturarven er blegnet
Thorbjørn Wulf retter igen blikket mod den simulerede boligblok:
»Den her er jo opført i foyeren. Den bliver aldrig det samme, når den sættes op et andet sted. Soklerne bliver anderledes, og omgivelserne bliver nye. Det bliver ikke det samme værk. Det ville vi have tid til at erfare, hvis vi dvælede lidt mere.«
Siden begyndelsen af 90’erne har Thorbjørn Wulf beskæftiget sig med internettet, og han har altid haft et ambivalent forhold til mediet. Særligt dets overgang fra tekstmedie til et overflødighedshorn af billeder bærer konsekvenser for den hast, de fleste andre billeder betragtes med i dag, forklarer han:
»Nu bliver vi bombarderet med billeder hele tiden, som vi hverken kan percipere eller lægge afstand til. Vi er slet ikke i stand til at danne os forestillingsbilleder og fantasere, som vi var i 1850’erne. Det synes jeg er vildt.«
– Hvad bliver konsekvensen, hvis vi ikke begynder at dvæle?
»Så når vi en zombietilstand. Det er horisonten for mig. Heidegger ville jo græde over den distance, digitalisering giver os til alt. Den er et massivt forfald og oven i købet et forfald, som er statsstøttet med 80 millioner om året. Man vil jo gerne betale for det digitale.«
»Det her er jo bare en stor simuleren. Vi simulerer, at der er en kulturarv. Vi simulerer, at der findes identitet, at et kunstværk har samme identitet over tid, og glemmer, at det skifter betydning, alt efter hvem der ser på det og hvornår. Det er det, Heidegger vil kalde kastetheden: Vi er kastet ind i verden og må forholde os til den, derfra hvor vi står og med de forudsætninger, vi har. Dér kommer filosofien i spil, men den har jo trange kår, hvis vi tror, vi kan klikke os frem til svar på alt.«
Alt imens vores evne til at danne billeder ifølge Thorbjørn Wulf gradvist forsvinder, er Statens Museum for Kunst i fuld gang med at digitalisere store dele af sine kunstværker for at bevare samlingerne.
»Der var nogle af konservatorerne, som forleden fortalte om et værk af Christen Købke, hvor den blå farve er ved at forsvinde, fordi den interagerer med luften på en måde, man ikke var klar over. Derfor er den ved at blive hvid. Og alle var sådan: ‘Huaaah, hvad skal vi gøre?!’ Det er hele vores kulturarv, der skurrer på grund af kemiske processer. Og jeg tænkte: Jamen, det er jo bare fedt!«

