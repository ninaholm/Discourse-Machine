Et pas til et andet sted
Bjarne Reuter har opsøgt kirkens sprog og store fortællinger gennem hele sit liv og forfatterskab, men når det endelige spørgsmål stilles, så kan han ikke tage imod troens nådegave. Tvivlen er det eneste, han tror på
Bjarne Reuter fortæller, at han ikke er typen, der lukker døre. Han står ofte på tærsklen med forbindelse til flere rum. Til det konkrete og det abstrakte, det fysiske og det metafysiske.


 Det begyndte med salmerne. Som dreng gik Bjarne Reuter i al hemmelighed i Brønshøj Kirke og lyttede til Ingemann, Grundtvig og Kingo. Fordi det var smukt. Han sad på kirkebænken og vidste, at hvis hans kammerater så det, ville han blive til grin, fordi han gik i kirke, sang salmer og syntes noget var ’smukt’. Og hvis hans forældre så det, ville de blive bekymrede. Han undgik at blive afsløret som det, man vel godt kan kalde en fast kirkegænger, når vi taler om en 12-årig arbejderknægt fra Brønshøj, der ikke kom der hver søndag. Men han undgik ikke at udløse morskab blandt kammeraterne og bekymring hos forældrene. Det skete bare først, da han erklærede, at han ikke ville konfirmeres. »’Vil han ikke konfirmeres?’ sagde mine forældre: ’Hvad er nu det for noget? Det bliver man da.’ Og når jeg fortalte mine kammerater, at jeg ikke kunne gøre det, fordi jeg ikke troede på Gud, så sagde de: ’Det gør vi da heller ikke ... men festen!?’«
Men Bjarne Reuter tog simpelthen kirken for seriøst til bare at lade, som om han kunne tage imod den.
»Den var blevet så nærværende for mig. Jeg er jo så gammel, at vi lærte salmevers i skolen, og det er jeg faktisk taknemmelig for, men vi havde ikke en samlebog derhjemme, så hvis jeg skulle nyde og dyrke de fantastisk smukke linjer, der ligger i de danske salmer, så måtte jeg gå i kirke. Jeg har skrevet mange salmer som dreng. Det var bedst, når jeg kunne få det til at rime,« tilføjer Bjarne Reuter med et lille grin. »Men jeg kunne ikke tage imod troens nådegave. Jeg troede simpelthen ikke på det.«
Tvivl
Han tror stadig ikke. Heller ikke efter at have gendigtet Biblen på Bibelselskabets opfordring. Arbejdet med Bogen, som hans gendigtning hedder, gav ham mulighed for at vende tilbage til det sprog, som har fascineret ham gennem hele livet.
»Det var en sorg for mig, at jeg ikke kunne lade mig konfirmere. For jeg forestillede mig jo, at de andre i kirken havde noget, jeg ikke havde. Noget, der gjorde, at de kunne sige ja, og det fyldte mig med en vis sorg, at jeg ikke kunne. Det var underligt, for jeg følte, at jeg var blevet lukket ind i det rum via sproget, men alligevel stod jeg udenfor. Den dobbelthed jeg oplevede dengang har gjort, at jeg har været optaget af det hele livet. Jeg har læst Sløk, Løgstrup og Kierkegaard for at finde ud af, hvorfor jeg ikke kunne finde derind. Det er en evig problematik, som aldrig bliver færdig for mig, men tvivlen er en korridor til sandheden. Det bliver jeg nødt til at tro på.«
Rummet, Bjarne Reuter taler om, er det han kalder troens inderste. Det rum finder han især i Jobs Bog, hvor den gode mand Job udsættes for alskens prøver, for at Gud over for Satan kan bevise, at selv når Guds nåde tages fra ham, vil troen ikke svigte Job. Eller den tro, der får Abraham til at vandre mod Morijabjerget med sin elskede og eneste søn Isak, fordi Gud har bedt ham ofre ham dér. Historien om Abraham og Isak har altid gjort et stort indtryk på Bjarne Reuter, som på så mange før ham. Eksempelvis er netop den historie central i Kierkegaards Frygt og Bæven, og mange vil også mene, at udlægningen deri er central for forståelsen af Kierkegaard. Da Abraham og Isak igen går ned ad Morija-bjerget, hvor Gud trak sin ordre tilbage, er der hos Kierkegaard en dyb splittelse mellem far og søn. Det er der ikke hos Reuter, her »gik far og søn tæt sammen, for det bånd, som bandt dem, var stærkere end noget reb, og ingen kniv var skarp nok til nogensinde at skille dem ad«.
Han vil altså i al beskedenhed erklære sig uenig med Kierkegaard. Historien handler for Bjarne Reuter om Abrahams tro. Om at være fast i troen, på trods af at Gud havde givet den 100-årige Abraham og hans kone den søn, de altid havde drømt om, blot for at tage ham fra dem igen fem år senere.
»Der står noget meget vigtigt i den historie: Abraham og Isak er på vej op ad Morijabjerget. På ryggen har Isak brændet, der skal blive hans endeligt. Abraham har kniven i skeden. ’Hvert et skridt, Abraham tog, trak han gennem det liv, han havde levet’, skriver jeg. Det er ikke kun Isaks liv, der ender oppe på Morijabjerget, det er også Abrahams. De er så tæt forbundne, at det vil han ikke komme sig over, så da de går ned af bjerget igen, er det dem begge, der har fået livet tilbage. Derfor tror jeg også, båndet mellem dem er blevet stærkere. Jeg tror ikke på den Kierkegaardske model,« siger Bjarne Reuter og tilføjer: »Han havde jo også et sjovt forhold til sin far.«
Åbne døre
Bjarne Reuter fortæller, at han ikke er typen, der lukker døre. Han står ofte på tærsklen og har forbindelse til flere rum. Til det konkrete og det abstrakte, det fysiske og det metafysiske. Også i hans forfatterskab ser man eksempler på, at selv når han bevæger sig ind i det fantastiske, så står han stadig med den ene fod i det faktiske. I bogen Shamran fra 1985 spiller drengen Filip terninger med Vandringsmanden i et fantastisk univers, men Filip ligger samtidig dødssyg i sin seng hjemme hos mor, der arbejder halvtid på kontor, og far, der ikke længere kan arbejde. Det er noget med nerverne. Der er altid en forbindelse tilbage til virkeligheden hos Reuter. Han giver aldrig helt slip.
»Der er en tråd tilbage, fordi det for mig er det fantastiske og vigtige ved fortællingen. For mig er det ikke et trosspørgsmål. Som jeg skriver i Bogen, så er Det Gamle Testamente en skatkiste af historier, der har det til fælles, at de har en køl, der stikker dybere end nogen anden fortælling. Jeg kan godt lide tanken om, at mennesker har fortalt hinanden disse historier gennem hundredvis af år. Måske har vi en gang imellem behov for at få nogle andre historier fortalt om vores liv, og jeg mener, at man kan genkende sig selv i disse fortællinger. Vi har alle som Job spurgt: Hvorfor sker det her for mig? Eller som Kain, der spørger: Hvorfor lykkes alting for Abel, men ikke for mig?«
Ifølge Bjarne Reuter mestrer Jesus bedre end nogen anden, at få de lyttende til at genkende sig selv i fortællingerne. Han får dem helt konkret til at kigge ned ad sig selv, mens blikket bevæger sig ud mod den sten, Jesu’ lignelse har placeret i deres hånd. Hos Reuter er Jesus den første, der bukker sig ned for at samle en sten op, han kan kaste mod den utro kvinde.
»’Ja’, siger han: lad os bruge det ældste og mest modbydelige våben, vi har, og gøre en ende på det liv, der faldt for sine følelser. Men inden vi kaster – jeg ser det for mig. De står der klar til at kaste og så kommer den berømte sætning: ’Lad ham uden skyld kaste den første sten.’ Det, der får mændene til at lade stenene falde til jorden, er ikke, at Jesus siger, at det er forkert. Det er, at de ser konsekvensen af det, de er i gang med. Sådan tror jeg mange af disse historier er blevet fortalt. Han brugte dem som løftestang til at fortælle om noget, der er vigtigt. Og egentlig har vi altid taget de ting, Jesus siger, for givet. Vi vidste måske bare ikke, hvor det kom fra.«
Men er det vigtigt at vide det? Er det vigtigt at kende den historie, man er en del af? Det er måske det allervigtigste, mener Bjarne Reuter:
»Jeg er af den opfattelse, at hvis man skal bryde reglerne, så skal man kende dem først. Og jeg vil gerne have, at man er bekendt med det her stof. Det er vigtigt at vide, at de store fortællinger, som vi tager for givet, er blevet fortalt af nogen og skal fortælles igen, for at de forbliver levende. Jeg er jo bare den seneste i en lang række.«
Fra Bibelselskabet havde Bjarne Reuter fået en lille dosmerseddel. En liste over fortællinger fra Biblen, som de gerne så, han beskæftigede sig med.
»Der var nogle punkter jeg ikke kunne opfylde. Apokalypsen for eksempel. For mig starter historien om Jesus ved hans fødsel og slutter ved hans død og resten er teologi. Så derfor slutter jeg min historie på det berømte sted ved Tiberias Søen hvor han viser sig for sidste gang for disciplene og siger de berømte ord: ’Følg mig’. Jeg ved godt, at der kommer væsentlige tekster bagefter. Paulus og alt det dér, men jeg synes, det er teologi, så for sådan en skriverkarl for mig, holdt det op med at være interessant.«
Humanismen og det guddommelige
Biblen dukker op i mange af hans værker. Til eksempel spiller Jobs Bog en stor rolle i novellesamlingen Halvvejen til Rafael, og i Løgnhalsen fra Umbrien er det evige liv på spil, og hovedpersonen Giuseppe Pagamino erklærer, at »Satan er Gud i et andet lune«. Bjarne Reuter sagde ved udgivelsen, at Løgnhalsen fra Umbrien var skrevet som et femte evangelium. Selv Buster Oregon Mortensen indrømmer på et tidspunkt, at han tror på det evige liv. Men Bjarne Reuter fastholder, at selvom han altid har haft en rem af huden, så var tro ikke et tema for ham i arbejdet med Bogen. Han er selvfølgelig bevidst om at det er en religiøs tekst for millioner, men det er den ikke for ham. Med én undtagelse. Jesus var den eneste figur, som han helst ville lade stå uberørt. Og forklaringen er paradoksal. På den ene side er det dér, hvor Jesus bliver menneskelig og peger på andres menneskelighed, at Bjarne Reuter finder ham mest interessant og tiltalende, på den anden side er han bekymret for, at kirken er kommet for tæt på humanismen og for langt væk fra det guddommelige.
»Det værste ville være, hvis jeg gik hen og afmytologiserede det. Det kunne aldrig være min opgave at pille guldtråde ud. Tværtimod ville jeg trække dem længere frem, hvis det var muligt. Derfor tror jeg, jeg havde svært ved at røre ved Jesusfiguren, fordi den stadig selv for en ateist står som noget helt særligt. Nogle mener, at jeg burde have moderniseret Jesus mere. Det kan jeg slet ikke forstå. Når der ved gudstjenester reklameres for, at der næste onsdag er ’spaghetti-gudstjeneste’, så tænker jeg: Kan man ikke bevæge sig for langt væk? Og når der løber børn omkring i kirken, så tænker jeg: Det er helt fint, at de løber rundt, men ville det ikke også være fint, hvis der var ét rum i deres liv, hvor de ikke løber rundt? Og ville det ikke også være fint, hvis Jesus fik lov at forblive noget særligt?«
For Bjarne Reuter bliver Jesus især noget særligt i det øjeblik, han viser svaghed. Selvom han altid har kendt sin skæbne og accepteret den.
»Det gjorde et stort indtryk på mig, da Jesus sidder sammen med disciplene ved den sidste nadver og pludselig siger: ’Far, hvis jeg kan undgå det, der skal ske nu, så vil jeg gerne det. Er der mulighed for, at jeg kan slippe?’ Det er der så ikke. Det er den side af ham, som man godt kan forstå. Jeg ville også tænke sådan, og det er jo det, der gør historien smuk. Det er sådan man skal læse det – man skal læse sig selv med, og så tror jeg, det kan blive et pas til et andet sted.«
Jeg fortæller ham, at da jeg læste historien om tiden op til Jesu korsfæstelse, kom jeg til at tænke på Shamran og drengen Filip, der også ved, at skæbnen vil, at han skal følge med de mænd, der kommer og henter ham til byen Tronn. Her genfødes han som Shamran – den, som kommer og skal lede kampen mod undertrykkeren Øversten, men alligevel vakler han, og da hans kamp synes at nå sit klimaks, viser han svaghed og græder fortvivlet og spørger: »Er det rimeligt? Er det retfærdigt?«
»Der er mange, der opfatter den som en religiøs bog,« siger Bjarne Reuter uden at lukke nogen døre.

