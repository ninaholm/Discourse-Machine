Folk



 
	Petronella

	Dagens navn stammer sandsynligvis fra apostlen Peters datter, der havde svoret aldrig at gifte sig. Da en romer bad om hendes hånd, bad hun om betænkningstid og sultede sig derefter ihjel. Et ’nej’ virkede bare ikke legendarisk nok.

	Vægtvogterne

	Og denne dag har Vægtvogterne i Danmark så valgt som sin sidste. Ifølge konceptet må man kun spise for et vist antal point om ugen, og firmaet havde op mod 1.800 danske kunder. Men øjensynligt havde de problemer med væksten.

	Karikaturtegnere

	I dag er der VM i satiretegninger i Dollerup Bakker ved Viborg. Inden Udenrigsministeriet sætter kriseberedskabet i ’kode rød’, bør de dog kaste et blik på årets tema: ’Oceaner’ og deres betydning for liv på jorden. Mellemøsten går amok.

	Kristian Jensen (V)

	Nogle bookmakere kårer nu kronprinsen til mest sandsynlige V-formand ved næste valg, skriver Politiken. Når medierne begynder at spekulere over spekulanternes læsning af mediebilledet, ved man, at en mediesag har ramt en hviledag.

