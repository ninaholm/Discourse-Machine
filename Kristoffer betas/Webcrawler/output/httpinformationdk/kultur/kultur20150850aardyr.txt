Om 50 år dyrker vi sex med robotter
I fremtiden går vi ikke bare i seng med robotter. Vi taler også med dem om aktier og fodbold. Måske vil mennesker ligefrem konkurrere mod robotterne, som altid er friske, smukke og klar til en tur i høet. Dansk fremtidsforsker tror dog, sexrobotterne vil løse flere problemer, end de vil skabe
 Roxxxy-dukken vises frem ved en messe for sex-legetøj i Las Vegas.


 »Jeg vil sgu ikke stikke min pik ind i den der,« siger en ranglet mand på Vesterbro, som netop er trådt ud på gaden fra en sexbutik. Han peger på et billede af verdens første sexrobot Roxxxy, som kan sige »ih« og »åh«, når hun bliver rørt ved, tale om aktier og e-maile forboldresultater. En anden mand griner ved synet af Roxxxys udtryksløse ansigt og siger så, at hun jo bare er et stykke avanceret sexlegetøj.
»Hvis jeg en dag ikke længere kunne finde ud af at score damer, kunne jeg vel nok finde på at knalde sådan én der,« siger han og går sin vej.
Hvor mange danskere, der kunne have lyst til at dyrke sex med en robot vides ikke, men en undersøgelse viser, at hver femte brite er frisk på tanken. Antallet vil formentligt stige, for robotsex er fremtiden. Det findes der mennesker over hele verden, som forudser. En af dem er den britiske professor dr. Helen Driscoll, som i sidste uge gjorde sig særligt bemærket i et interview med The Daily Mirror.
I 2070 vil det ikke alene være socialt accepteret at dyrke sex med robotter, sagde hun – vi vil måske ligefrem foretrække robotter frem for rigtige mennesker.
Tanken om sex med en robot virker umiddelbart urealistisk. Men teknologien findes, og robotterne produceres allerede, siger Klaus Æ. Mogensen, som er forsker ved Instituttet for Fremtidsforskning.
Han har blandt andet skrevet publikationen »Når sex bliver mekanisk« og er ikke synderligt uenig med dr. Helen Dricsoll. Robotsex skal nok blive mere udbredt, men om det lige sker om 50 år, tør han ikke gætte på.
»Teknologien er her, men den sociale accept af robotsex mangler. Den skal nok komme, for den seksuelle norm forandres hele tiden,« siger han. Engang var det normen, at voksne mænd i Antikken havde seksuelle forhold til mindreårige drenge. Senere troede man, at onani førte til blindhed, og indtil for ikke særligt længe siden troede man, at homoseksualitet var en psykisk lidelse.
»En eller anden dag skal det nok blive socialt accepteret at dyrke sex med en robot. Men jeg tror først det sker, når vi har vænnet os til at interagere med robotterne på arbejdspladsen og i sundhedssystemet. Og så skal der helst et økonomisk opsving til. Historisk set bliver vi mere frisindede i opgangstider,« siger Klaus Æ. Mogensen
Dames de voyage
I 2010 blev verdens første sexrobot med kunstig intelligens præsenteret på en erotikmesse. Robotten hedder Roxxxy og kan i dag købes på nettet i en niende udgave til knap 50.000 kroner.
 Roxxxy-dukken vises frem ved en messe for sex-legetøj i Las Vegas.
Robyn Beck
Robotten er lige så stor som en almindelig kvinde, men kan endnu ikke gå. Hendes ’far’, opfinderen Douglas Hines, måtte bære hende ind på erotikmessen og placere hende i en sofa, hvori hun sad til skue iført paryk, sort lingeri og åben mund. Douglas Hines tog Roxxxys hånd og gav den et klem. »Jeg elsker at holde dig i hånden,« sagde Roxxxy, som kan indstilles til flere forskellige personligheder. ’Wild Wendy’ er udadvendt og eventyrlysten. ’Frigid Farrah’ er reserveret og sky og ’S&M Susan’ kan lide det hårdt.
»Sexrobotterne er udstyret med en masse af den intelligente teknologi, som findes i dag, men egentligt er de jo bare en videreudvikling af sexdukken, som har eksisteret i flere århundreder,« siger Klaus Æ. Mogensen.
Det første stykke sexlegetøj, som var en gengivelse af hele kroppen, var formentligt det 17. århundredes dames de voyage – en slags kludedukker, som sømændene hyggede sig med, når de var på havet. Og i det 18. århundrede opstod der en pendant til kvinderne, som kunne sprøjte noget vådt og varmt ud ved hjælp af en pumpe.
»Vi har i mange år haft en stor industri for sex og fornøjelse, og nu hvor den ikke rigtig længere kan tjene penge på porno, er det naturligt, at den bruger den eksisterende teknologi til at producere nye og mere avancerede former for sexlegetøj,« siger Kim Æ. Mogensen. Endda i en sådan grad, at vi ikke længere blot kan have ’cybersex’ ved hjælp af teknologien, men med selve teknologien.
Kæreste med en robot
Men sexrobotterne er ikke kun sat i verden for at tilfredsstille seksuelle behov. Det interessante ved sexrobotterne er, at man skal kunne opbygge en romantisk relation til dem, siger Klaus Æ. Mogensen.
Robotten Roxxxys fulde produkttitel er Roxxxy TrueCompanion, og firmaet bag skriver, at Roxxxy »nyder at hænge ud derhjemme, se en film eller bestille take away«.
Det er faktisk muligt at knytte sig emotionelt til en robot, siger Klaus Æ. Mogensen.
»Vi har set mennesker knytte sig til robotsæler, som responderer på at blive aet, og i Japan findes der en hel kultur for mænd, der er kærester med figurer fra tegneserier eller spil,« siger han.
Fænomenet kaldes 2D Love, og flere mænd går så langt som at tage på restaurant eller i biografen med menneskestore puder, hvorpå et billede af deres tegneseriekæreste er trykt.
Når fænomenet forsøges forklaret, peges der ofte på, at mænd og kvinder i den japanske kultur har nogle forventninger til det andet køn, som er svære at indfri. Groft sagt, vil mændene have kvinder, som passer hus, køkken og børn, mens kvinderne vil have mænd, som er uhyre veluddannede, tjener gode penge og ser attraktive ud, siger Klaus Æ. Mogensen.
»Selv om det er en minoritet af japanske mænd, der har 2D-kærester, kan jeg godt blive bekymret for, om sexrobotternes indtog vil betyde, at folk fravælger at have et forhold til et rigtigt menneske, fordi det trods alt er lettere at have et forhold til en robot,« siger han.
Sexrobotten har nemlig altid lyst, den taler om det, du interesserer dig for, og den vil aldrig brokke sig eller skælde ud, med mindre den specifikt er programmeret til det. I beskrivelsen af Rocky – Roxxxy’s mandlige pendant – står der, at sex med Rocky ikke er til at stikke.
»Vibrationerne fra hans penis kombineret med hans erotiske personlighed er ikke til at slå. Han venter også på, at du kommer, før han siger tak for i aften«.
Med Rocky slipper man for rejsningsproblemer, udeblivende orgasmer eller for tidlig sædafgang.
»Selvfølgelig kan en sexrobot ikke sidestilles med et rigtigt menneske. Det kan de sikkert heller ikke om 50 år, men jeg mener, det er en seriøs tanke værd at spørge, om det bliver så let af have en sexrobot, at man ikke orker en kæreste af kød og blod. Måske kommer vi ligefrem til at konkurrere med robotterne om kærlighed,« siger Klaus Æ. Mogensen.
»Med tilstrækkelig avanceret teknologi er det kun fantasien, der sætter grænser for, hvordan sexrobotter kommer til at se ud. Og lige når det gælder sex, forekommer vores fantasi grænseløs. Måske må vi i fremtiden ændre på os selv på tilsvarende fantasifulde måder for at kunne konkurrere med sexrobotter om at tiltrække potentielle menneskelige elskere?«
Mindreårig sexrobot?
Selv om Klaus Æ. Mogensen er bekymret for, hvad udbredelsen af robotsex vil betyde for vores menneskelige relationer, tager han med egne ord udviklingen »afslappet«.
»Jeg tror faktisk, udbredelsen af robotsex vil løse flere problemer, end den vil skabe,« siger han.
»Måske vil det at kunne få afløb gennem en robot føre til færre voldtægter og mindre prostitution. Måske vil sexrobotter give handicappede, som ikke før har haft lyst eller mulighed for at dyrke sex, en mulighed for at gøre det,« siger Klaus Æ. Mogensen.
Han mener i øvrigt heller ikke, man skal undervurdere, hvor attraktiv robotsex kan være for moderne, karriereorienterede mennesker, der er et sted i livet, hvor de ikke prioriterer kærligheden, men stadig har seksuelle behov.
Selv om der formentlig endnu ikke er mange, som dyrker sex med robotter, bør vi ifølge Klaus Æ. Mogensen have en diskussion af de etiske dilemmaer, sexrobotten åbner for. Må man lave en robot, som er en tro kopi af et virkeligt menneske? Eller har man en slags copyright på sit udseende? Må man lave en mindreårig sexrobot? Og hvordan vurderer man egentligt, hvor gammel en robot skal forestille at være?
»Selv om ingen rigtige børn bliver misbrugt, vil det rejse spørgsmålet om, hvorvidt eksistensen og brugen af sådant legetøj stimulerer usunde seksuelle lyster og ligefrem inspirerer til misbrug af rigtige børn,« siger Klaus Æ. Mogensen.
Man kender problemstillingen fra diskussionen af, hvorvidt animeret børneporno skal forbydes. På den ene side er der argumentet om, at den tegnede porno – eller i dette henseende den mindreårige sexrobot – netop afholder folk fra at forgribe sig på rigtige børn. På den anden side er der argumentet om, at sexrobotten vil opmuntre pædofile til at begå overgreb.
»Det er en svær etisk diskussion, som vi snart bør tage,« siger Klaus Æ. Mogensen. For robotterne kommer. De fylder gradvist mere og mere i samfundet, og på et tidspunkt vil de for alvor også begynde at indtage soveværelserne, siger blandt andre Klaus Æ. Mogensen.
»Jeg oplever, at folk bliver meget overraskede, når jeg fortæller dem, hvor langt teknologien er. Hvad der for mange virker som et sciencefiction-scenarie, findes allerede,« siger han. »Sexrobotterne findes, og der kommer flere af dem, men jeg tror dog stadig folk vil være i stand til at skelne mellem robotsex og sex med et rigtigt menneske. Derfor er jeg ikke så bekymret. Jeg ser dem mere som en gave til dem, der har det svært med sex og parforhold«.

