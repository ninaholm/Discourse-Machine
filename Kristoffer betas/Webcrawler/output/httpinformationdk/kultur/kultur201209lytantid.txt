Lyt til antidemokraterne
Rune Lykkeberg peger i sin nye bog på nogle af vore intellektuelle koryfæer som antidemokrater, men viser samtidig, at de er så præcise i deres kritik, at vi burde lytte til dem i dag. De så problemer, som vi i vores hyldning af demokratisloganet er blevet blinde for
Ifølge Rune Lykkeberg har antidemokraterne Holberg, Kierkegaard, Ibsen, Brandes og Blixen meget at lære os om livet i demokratiet.


 »Ja, jeg maa i al Fald sige, at det eneste jeg elsker ved Friheden, er Kampen for den; Besiddelsen bryder jeg mig ikke om.«
Sådan skrev Henrik Ibsen i 1874. Det er et centralt citat i Rune Lykkebergs bog Alle har ret – Demokrati som princip og problem, der udkommer i dag. Her leverer Ibsen nemlig en skarp analyse af demokratiets paradoks på et tidspunkt, hvor det knap er indført. Et paradoks, vi lever med den dag i dag, hvor vi rejser ud i verden og påtvinger andre demokratiet som styreform og keder os i det herhjemme som livsform.
»Kampen mod en ondskabsfuld undertrykker er trods alt mere værdig end kampen mod overvægt, koncentrationsbesvær, kedsomhed og tobaksafhængighed, (…) Man kan kæmpe for de andres frihed, så længe den er undertrykt. Så snart de andre er frigjorte, bliver deres frihed til at sige, hvad de vil og til at gøre, som de har lyst til, til problemet,« skriver Rune Lykkeberg.
Det særlige greb i Rune Lykkebergs bog er, at han laver politiske læsninger af fem af de helt store i dansk åndsliv: Ludvig Holberg, Søren Kierkegaard, Henrik Ibsen, Georg Brandes og Karen Blixen og kæder deres vurderinger af demokratiet sammen på en måde, der tegner et billede af et antidemokratisk åndsaristokrati. Men samtidig siger han: Måske havde de en pointe. Problemet er ifølge Lykkeberg, at vi har reduceret demokrati til et slogan. Det betragtes som et absolut gode. Men demokrati er ikke bare en styreform – for Rune Lykkeberg er det vigtigt at udvide begrebet, så det først og fremmest »handler om forholdet mellem mennesker«. Og det er i høj grad, hvad de fem intellektuelle gjorde: De så potentielle tabere i livet i demokratiet, hvor vi i dag har svært ved at se andet end vindere. De afslører aspekter ved tilværelsen, som ikke er og ikke skal være demokratiske.
Social mobilitet
Vi forestiller os nemlig, at vi udlever sloganet, men det, vi lever i, er ikke rent demokrati, og det er heller ikke ønskværdigt, mener Rune Lykkeberg. Det er selvfølgelig ikke overraskende, at Ludvig Holberg var antidemokrat. Det interessante er, at vi ikke bare kan afvise hans kritik af demokratiet som et forsvar for Enevælden.
»Det hans komedier udstiller er de ulykkelige effekter af social mobilitet«, skriver Rune Lykkeberg om Holbergs mønsterbrydere, som Jean de France og Erasmus Montanus. De er i virkeligheden meget demokratiske mennesker. De vil bryde ud af de vilkår, som de er født under, men det menneske, der suverænt bestemmer selv, ender hos Holberg med at blive latterligt. Og der er også negative sideeffekter. I Lykkebergs læsning af Erasmus Montanus genfinder han vor tids udkantsdanmarkproblematik i Per Degn. Per Degn bliver først utilfreds med sin egen position, da han ser Rasmus bryde ud af sin og blive Erasmus. I et samfund, hvor vi forestiller os, at der er lige muligheder for alle, bliver den, der ikke benytter sig af disse muligheder, til en taber. »Den der forlader den lille provinsby for at prøve lykken i hovedstaden, får dem der ikke flytter til at føle sig som nogle der blev hængende,« skriver Rune Lykkeberg.
Verden udgør en autoritet
I Karen Blixens verdensopfattelse er det en illusion overhovedet at forestille sig, at det menneskelige vilkår er demokratisk. Verden var her længe før, vi besluttede os for at blive demokrater, og derfor udgør den en autoritet, som vi bør beundre, ikke bekæmpe. I Den Afrikanske Farm fremhæver Karen Blixen kenyanere og britiske aristokrater som bærere af traditioner, der giver dem ro og værdighed. De er mere frie end de frigjorte, der ikke anerkender nogen form for autoritet. Rune Lykkeberg ser her Karen Blixen beskrive de demokratiske mennesker som hjælpeløse og i konstant kamp med skæbnen. »De kan ikke forbinde nogen plan eller bestemmelse med alt det, der sker, som de ikke er herrer over. For eksempel at de skal dø,« skriver han.
Søren Kierkegaard så også det enkelte menneske miste sig selv. ’Jeg’ forsvinder i et demokrati, fordi ’man’ skal formulere sig alment. Man skal begrunde sine handlinger med upersonlige principper. Der er intet, der er givet på forhånd, og de, der regerer, er alle og ingen. Men Kierkegaards centrale begreb ’nivellering’ peger på det problem, at der altid vil blive regeret, selvom ingen må regere over andre. Han ville derfor ikke bliver overrasket over at se, hvordan vi ukritisk er tilhængere af det frie marked. »For det er netop hvad markedet præsterer,« skriver Lykkeberg: »Der regeres uden regenter. Ingen person står frem som autoritet og påtvinger andre sine forestillinger om, hvad der er det gode og det rigtige, men alligevel skabes hele tiden fælles billeder af det gode og rigtige, som borgerne kan tilslutte sig ved at købe dem.«
Rune Lykkeberg mener altså, at de fems kritikpunkter bringer mange forskellige erkendelser med sig i forhold til livet i demokratiet. Selvom de i den rene demokratiopfattelse faktisk er antidemokratiske ikke bare i kraft af det, de siger, men ved selve deres virke. »Det ligger i forestillingen om den intellektuelle som offentlig figur, at der er et lille mindretal som tænker og et stort flertal som ikke tænker (…) den opdeling af dem, der taler og giver, og dem, der lytter og tager i mod, er naturligvis demokratisk uacceptabel,« skriver han.
Men den intellektuelle arketype var helt på det rene med det: Georg Brandes sagde: »Jeg er ikke Demokrat; det vil sige, jeg tror ikke paa Flertals-Afgørelsers Værdi. Jeg indrømmer naturligvis Nødvendigheden af at lade Flertallet gøre Udslaget, hvor talen er om Folkenes Selvbestemmelsret. Men det gaaer mig, som de fleste tænkende: Paa de faa Omraader, hvor jeg er sagkyndig er Intet mig ligegyldigere end hvad Hundredtusinder mener, der ikke har min Sagkundskab og Indsigt.« Frembringelse af kultur er målet med samfundet, mente Brandes. Store mænd frembringer stor kultur. Et samfund, der ophæver forskellen mellem store mænd og resten, dyrker ikke kulturen, derfor kunne han ikke kalde sig selv demokrat. Hvis vi sammenligner med i dag, betragter intellektuelle netop sig selv som bannerførere for demokratiet. Når folket ikke gør det, som den intellektuelle opfatter som det objektivt rigtige, så er det demokratiet, der ligger i sygesengen. Den afgørende forskel på datidens intellektuelle og nutidens er, at de ikke kritiserede taberne for at tabe, de kritiserede det system, der gør dem til tabere.

