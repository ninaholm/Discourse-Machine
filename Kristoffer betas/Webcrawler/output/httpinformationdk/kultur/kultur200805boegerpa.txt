Bøger på nettet



 Klik dig frem til din yndlingsbog på nettet - der er ingen udsolgte titler og ingen ventetid. 
Flere udenlandske forlag er ifølge Børsen ved at få øjnene op for at trykke bøger som 'on-demand' på nettet.
"Der er en stigende efterspørgsel efter print-on demand-service fra klassiske bogforlag. Forlagene øger rentabiliteten for de langsomt sælgende titler og kan genoptrykke udsolgte titler uden større omkostninger og frem for alt trykke små oplag uden økonomisk risiko" siger Lisbeth Jensen fra on-demand-forlaget Books on Demand til Børsen. Books on Demand begyndte i Tyskland og har i dag langt over 100.000 titler som 'on demand'-udgivelser. 
I Danmark er det ifølge Børsen kun små forlag som har bøger, man kan klikke sig til. Men de store forlag lægger mærke til teknikken, heriblandt Gyldendal, der tror på, at 'on demand' er på vej frem. Gyldendal har tidligere forsøgt sig med 'on demand', men måtte dengang sande at trykkvaliteten var for dårlig. 

