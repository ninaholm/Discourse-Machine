Oppositionens nye leder
De afviste irakiske asylansøgere er globale ikke-borgere: Deres rettigheder kan ikke beskyttes i deres hjemland, og de har ikke basale rettigheder hér
Asylansøgerne. Pia Christmas-Møller udfordrede ikke doktrinen om, -at vi vil være aktivistiske i verden, men hårde herhjemme-. Hun sminkede den derimod med en retorik om -fornuftig medmenneskelighed-, der på det niveau virkelig fortjener betegnelsen -pladderhumanisme-.


 Der var ikke mange, der havde set det komme. Da Pia Christmas-Møller i december valgte at blive løsgænger, lignede hun en politiker, der havde konverteret en langsom nedtur til et hurtigt martyrium. Tilbage i 1998 var hun i en kort overgang formand for det Konservative Folkeparti. Siden er hun ved tre på hinanden følgende regeringsdannelser ikke blevet tildelt ministerposter i regeringen Fogh, og efter det seneste valg blev hun degraderet fra sin position som politisk ordfører. Teksten, som var skrevet hen over hendes egne valgannoncer for at mobilisere en sidste støtte, syntes symptomatisk for status på hendes politiske karriere: "På vippen". 
Da hun efter den seneste degradering valgte at træde ud af den konservative Folketingsgruppe, løsnede hun under stor fanfare og udfald mod 'magtarrogancen' i partiet et angreb på formand Bendt Bendtsen, der ikke blev registreret som meget andet end personlig frustration. Hun lovede dog at stå fast på sine 'politiske værdier', og at hun ikke ville vælte en borgerlig regering. 
Hvem er lederen?
Men i denne uge fik Pia Christmas-Møller et utroligt comeback i dansk politik. Hun annoncerede et alternativ til regeringens forslag til en ny aftale for de afviste asylansøgere, og da de grønlandske mandater samtidig annoncerede, at de ikke ville stemme med regeringen Fogh, tegnede der sig et flertal imod regeringen. Oppositionen valgte at slutte enstemmigt op om Pia Christmas-Møller, der pludselig syntes at indtage en særdeles prominent rolle. 
Der har i de forgange år været mange bud på, hvem der var oppositionens leder: Det har været Marianne Jelved, og det har været SF's Villy Søvndal, som efter 'det norske forbillede' ville samle 'centrum-venstre'. Politikens chefredaktør Tøger Seidenfaden er sågar blevet nævnt som 'oppositionens sande leder'. Under valget stod Helle Thorning-Schmidt ubetinget som oppositionens leder, ikke mindst fordi hun turde udfordre statsministeren på det felt, hvor han vurderes at stå stærkest: På udlændingeområdet. Hun udfordrede den metafysiske sandhed i den danske offentlighed, at hvis vi bare løsner en lillebitte smule på den 'barske, men retfærdige' udlændingepolitik, vil vi blive overstrømmet af alverdens menneskesmuglere, kyniske bekvemmelighedsflygtninge og kalkulerede krigsofre. Vi vil blive en veritabel 'flygtningemagnet'. Denne antagelse synes at anskue verden som en syndflod, der venter på at vælte ind over grænserne: I det sekund, vi giver en lille smule efter for 'pladderhumanistiske fristelser' og bliver 'bløde om hjertet', vil vi blive straffet hårdt og uden skånsel. Da Helle Thorning-Schmidt udfordrede dette aksiom for politisk kynisme trådte hun i karakter som politisk leder. Men efter en valgkamp, hvor Socialdemokraterne hverken gik nævneværdigt frem eller tilbage i målingerne undervejs, nåede partiets ledelse frem til den besynderlige konklusion baseret på 'interne analyser', at Socialdemokraterne havde tabt valget, fordi de alligevel ikke havde stillet sig op og gjort honnør for Foghs politiske kynisme. Da så spørgsmålet om de afviste asylansøgere, som valget var blevet udskrevet på, skulle behandles efter valget, stod det ikke længere klart, hvem der var oppositionens leder. Lige indtil altså Pia Christmas-Møller leverede et forslag til en marginal justering af regeringens forslag, som oppositionen straks gjorde til sit standpunkt i sagen. 
Der er blevet sagt og skrevet meget om statsministerens løftebrud i denne sag, men hvad egentlig med oppositionen? Var Pia Christmas-Møllers nedjustering fra tre til to års ophold i lejrene for børnefamilien, inden de måtte flytte udenfor, virkelig tilstrækkeligt til at gøre en forskel? Der var voldsom turbulens og hektik på Christiansborg hele ugen, fordi der var udsigt til, at 'Fogh kom i mindretal', indtil Naser Khader, som tidligere har proklameret, at asylcentrene skulle brændes ned, virkelig viste, hvad det vil sige at være et 'borgerligt midterparti'. Han tilbød en redning og en forhandling på de marginaler, der åbenbart for både regeringen og oppositionen står som helt afgørende modsætninger. 
Ikke-borgere 
Hvis Christmas-Møller og Fogh er de absolutte modsætninger, kan der altså konstateres enighed om, at de mennesker, der er flygtet fra en krig, som Danmark heroisk har deltaget i, ikke kan kvalificeres som 'flygtninge'. De bør vende hjem. Man husker ellers, hvordan den danske forsvarsminister under den officielle afskedsceremoni i den danske lejr i Basra blev tvunget til at smide sig på jorden, fordi sirenerne signalerede luftalarm. Ikke engang i disse fotogene øjeblikke kunne illusionen om, at vi efterlader landet fredeligt, opretholdes. Man husker, hvordan de danske soldater efter eget udsagn dårligt turde forlade deres lejr af frygt for vejsidebomber og angreb fra militser. Og alligevel hedder det sig stadigt, at de irakiske forældre, som ikke tager imod det generøse danske tilbud om lidt penge, så de kan starte en grønthandel i det frodige Irak, holder 'deres børn som gidsler', når de 'nægter at rejse hjem'. Enhver dansk statsborger, som fortalte sin familie, at nu ville han rejse til Bagdad eller Basra for at hygge sig en måned eller to, ville blive regnet for vanvittig og holdt tilbage med vold. Men alligevel fastholder vi, at de irakere, der ikke vil rejse hjem til dette krigshelvede, er forkælede nassere, som kunne rejse hjem, hvis de var ansvarlige forældre. 
Valget for dem står mellem at rejse hjem til en situation, der mildt kan beskrives som 'usikker' og ophold i lejre for afviste asylansøgere, hvor de ifølge observatører udvikler suicidale tilbøjeligheder, tvangsforestillinger og andre psykiske lidelser. De er en slags globale ikke-borgere, hvis rettigheder ikke kan beskyttes i deres hjemland, og som i deres nye land hverken har ret til at søge arbejde eller bevæge sig frit. De er reelt rettighedsløse derhjemme og formelt rettighedsløse her. De risikerer at blive udsat for attentater derhjemme, men kan være sikre på at blive udsat for moralisme og social kontrol hér. 
Deres personlige undtagelsestilstand midt i et velstående, velfærdsdemokrati afslører om noget misforholdet mellem den storladne aktivistiske udenrigspolitik og den ængstelige, kyniske indenrigspolitik. Vi vil gerne være gode i verden, men vi bliver nødt til at være hårde herhjemme. 
Den doktrin udfordrede Pia Christmas-Møller ikke som oppositionens leder for en uge. Hun sminkede den derimod med en retorik om 'fornuftig medmenneskelighed', der på det niveau virkelig fortjener betegnelsen 'pladderhumanisme'. 


