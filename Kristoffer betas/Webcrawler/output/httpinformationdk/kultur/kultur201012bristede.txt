De bristede drømmes boulevard
Henrik List rapporterer og diskuterer i sit vellykkede rejseessay fra Los Angeles' mytologiske Sunset Boulevard
Myter. 'Scener fra Sunset Boulevard', hvis stemningsfulde reportager, macho-lyriske sprog og intelligente tanker vil begejstre enhver, der er håbløst forelsket i Los Angeles.


 Det er svært at komme udenom Los Angeles. Men mange prøver. Blandt dem en pæn flok intellektuelle fra New York, der ligefrem elsker at hade byen. I en Woody Allen-film bliver det for eksempel sagt, at den eneste kultur, der trives dér, er den, der findes i yoghurt, og da F. Scott Fitzgerald i 1920'erne vendte tilbage til New York efter sit første besøg i Hollywood, udbrød hans forlægger:
»Gudskelov, du er kommet hjem i live. Hvis ikke Los Angeles er civilisationens rektum, så har jeg ikke forstand på anatomi.«
Kritikken til trods har Los Angeles, lige siden de såkaldte boostere i 1880'erne solgte byen som et paradis for velhavere fra midtvesten, repræsenteret den optimale amerikanske drøm, hvad enten den så handler om et liv i filmbyens rampelys eller under solen og parasollerne på kanten af vestkysten. Spændingen mellem Los Angeles som værende målet for den amerikanske drømmer og den samme drøms helt bogstavelige endestation - blandt andet fordi du ikke kan rejse længere vestpå i jagten på lykken - kom først til udtryk i 1930'erne, da lydfilmen skabte et pludseligt behov for folk, der kunne skrive iørefaldende dialog.
I et årti præget af depression strøg den ene talentfulde forfatter til Hollywood for at tjene penge - og for at skrive om deres oplevelser, viste det sig. En af dem var Nathanael West, hvis The Day of the Lo-cust (1939 da. Græshoppens dag) egentlig skulle have heddet The Cheated. Det giver god mening, da næsten hele romanens persongalleri på den ene eller anden måde føler sig snydt, fordi de ikke får, hvad de er blevet stillet i udsigt.
Den mytiske gade
Den afmagt og frustration, der nærer Wests figurer, fandt forfatteren inspiration til, mens han boede på et billigt hotel på Ivar Avenue lige om hjørnet fra Sunset Boulevard - den mytiske gade, der lægger navn til Henrik List seneste stykke nonfiction, Scener fra Sunset Boulevard.
Også Lists rejseessay, som det kaldes, er drevet af ovennævnte spænding mellem myte og antimyte.
»Ja, stort set alle kommer hertil med en enten delvist skjult eller ofte ganske åbenlys fantasi om at få succes og stjernestatus, men det er naturligvis de færreste der opnår noget, der bare ligner,« skriver han mod slutningen af en to måneder lang rejse i en Ford Mustang, der har ført ham ad den 40 km lange Sunset Boulevard - fra Downtown i øst og forbi skyskrabere, latinokvarterer, luderbarer, designerhoteller, milliardvillaer og meget mere til Stillehavets strandkant. Ikke alle kommer til orde undervejs, og fred nu være med det. Vil du læse om regionens på mange måder liberale politik og spændte økonomi eller for den sags skyld om socialforholdene for den halvdel af byens befolkning, der har anden etnisk oprindelse end hvid nordamerikansk, så er der skrevet masser af titler om den slags på originalsproget.
Det er der for så vidt også om byens kultur- og litteraturhistorie, men ingen af dem af Henrik List, og han er mildt sagt en både velskrivende, vidende og underholdende guide.
Bevares, som bekendt ofte med hang til at snobbe nedad mod subkulturer, samfundstabere og skæve eksistenser, men det giver i den grad mening her, da langt størstedelen af Los Angeles' befolkning som antydet hverken er filmstjerner eller milliardærer og derfor snildt kan betragtes som outsidere.
Flere af dem kender vi, deriblandt Charles Bukowski, James Ellroy og John Fante, inden de blev berømte, og de bliver fint portrætteret af List sammen med mange af de andre kunstnere, der har beskrevet Los Angeles i ord eller billeder.
Ingen narrestreger
Scener fra Sunset Boulevard kan blandt andet læses som et opgør med de fordomme, der hersker om Los Angeles. Eksempelvis, at Los Angeles ikke har produceret kunst og kultur, der er værd at samle på, og at byen er blottet for sans for egen historie.
Kunst er der som antydet masser af i Los Angeles, og siden 1960'erne har der tillige været en stærk tradition for at bevare og restaurere gamle bygninger og sjælden arkitektur, ligesom bystyret var det første i USA til at oprette en såkaldt Cultural Heritage Commision, der blander sig i byfornyelse og byggeprojekter af enhver art.
Mønstereksemplet på en sådan indsats fra både lokal og politisk plan er Bunker Hill-kvarteret i Downtown, der længe var i fare for at blive oversvømmet af 'stål og-glas'-skyskrabere. I dag er gadebilledet heromkring også er præget af livlige markeder, lokale handlende og ældre arkitektur med karakter.
Allerbedst er List, når han bevæger sig derhen eller -ud, hvor de færreste af os kommer. På baren Blacklite for eksempel, »det sorteste, mest stinkende hul i East Hollywood,« hvor han kommer i snak med et par mexicanske punk-lolita-transvestitter, der er rejst til byen for at tjene penge på gaden og derefter starte et punkband.
De er »oppe at støde på noget nasty speed« og åbne for forslag til, hvordan resten af natten skal tilbringes. Men »jeg er desværre allerede ved at være for fuld til narrestreger,« skriver List i en af de passager, der understreger hans skarpe blik for byens mørke og kraftige energier samt hans evne til at bruge sig selv til at bringe historien videre.
Både det geografiske og det mentale Hollywood rundes også af List, og irritationen over den obligatoriske og kedelige tur på jagt efter stjernernes palæer glemmes hurtigt, når han med afsæt i spillefilmen Sunset Boulevard (1950) og dokumentarfilmen Los Angeles Plays Itself (2003) gør rede for, hvorfor det virkelige Los Angeles ikke er det samme som det Los Angeles, vi har set i så mange film om byen.
Pokkers spændende læsning, lige som resten af Scener fra Sunset Boulevard, hvis stemningsfulde reportager, macho-lyriske sprog og intelligente tanker vil begejstre enhver, der som denne signatur er håbløst forelsket i Los Angeles.


