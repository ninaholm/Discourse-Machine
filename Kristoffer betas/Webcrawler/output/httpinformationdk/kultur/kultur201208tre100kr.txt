Tre for 100 kr. bliver aldrig bæredygtigt
Modebranchen er blandt de mest forurenende industrier i verden. Men nu skal der gøres noget ved det blakkede ry, lyder budskabet fra folkene bag den danske modeuge. Tendensen er global, men der bliver talt mere om bæredygtighed, end der reelt bliver handlet, vurderer lektor og centerleder ved Kunstakademiets Designskole
Det er en illusion at tro, at det billigste tøj i f.eks. Vero Moda og H&M kan produceres bæredygtigt.


 Tag en af de almindelige bomulds-T-shirts, der ligger i et hvert klædeskab. Før den havnede på hylden, har den været på en lang og forurenende rejse. Det starter på marken, hvor den som bomuldsplante suger miljøskadelige pesticider til sig og tusind liter vand. Så tager den på jordomrejse for først at blive spundet og senere indfarvet med giftige kemikalier, inden den bliver syet til T-shirts, der med lastbiler, skibe, tog og fly transporteres ud til forhandlere verden over, og når den endelig når frem til forbrugeren og ligger dér i klædeskabet, begynder hele det lange efterliv med miljøbelastende vaskemaskiner og tørretumblinger.
Kort sagt: En T-shirt er et rigtigt miljøsvin. Faktisk er tekstilindustrien den næstmest forurenende branche i verden – ifølge ugebrevet Mandag Morgen kun overgået af olie- og gasindustrien.
Men de senere år har en spirende bæredygtig bevidsthed sneget sig ind i modebranchen, og den grønne tendens er også nået til Danmark.
Når den københavnske modeuge i dag åbner, vil modeller indtage catwalken klædt i bæredygtigt modetøj fra både danske og andre nordiske designere.
»Under modeugen vil vi i langt højere grad se mode, hvor der er tænkt over bomuldsplukkernes arbejdsforhold og brugen af kemikalier. Trenden omkring ansvarlighed bevæger sig ind i de ypperste designs,« fortæller Jonas Eder-Hansen, udviklingsdirektør i Danish Fashion Institute.
Han varetager Danish Fashion Institutes nationale CSR-arbejde og er ansvarlig for det såkaldte NICE-projekt (Nordic Initiative Clean and Ethical), der har som mål at øge kendskabet til ansvarlige og bæredygtige arbejdsmetoder inden for modeindustrien.
Med udgangspunkt i FN’s Global Compact principper har projekt NICE formuleret 16 retningslinjer for, hvordan mode- og tekstilindustrien bør forholde sig til blandt andet kemikalier og pesticider i tekstilproduktionen. Retningslinjerne er beskrevet i NICE Code of Conduct and Manual for Fashion and Textile Industri, som blev præsenteret ved Fashion Summit tidligere på året.
»Vi sætter fokus på, hvordan vi fra Danmarks side kan uddanne modevirksomheder, så de efterspørger større ansvarlighed i leverandørkæden. Det handler om at komme helt ud i produktionsleddet – måske helt ud på bomuldsmarken – for at sikre, at der er ordentlige forhold for arbejderne. Det er vigtigt, at de danske virksomheder tænker på, hvor deres råmaterialer kommer fra,« fortæller Jonas Eder-Hansen.
Ikke effektivt nok
Modegiganter som Nike og H&M er gået sammen med 60 andre modeproducenter i det store globale initiativ Sustainable Apparel Coalition, hvor formålet er at arbejde med bæredygtig og ansvarlig mode. Genbrugte materialer fra Nikes kondisko er blevet til sportsbaner og legepladser, mens H&M har lanceret en kollektion syet af økologisk bomuld.
Initiativerne er sådan set gode nok, mener man hos Greenpeace Danmark, som i kampagner har sat fokus på den forurenende tekstilindustri. Dog mener Greenpeace Danmarks kemimedarbejder, Erik Albertsen, at projekter som Sustainable Apparel Coalition og NICE, der bygger på frivillighed, ikke er effektive nok.
»Modebranchen kan godt se, at de er nødt til at gøre et eller andet. Ofte er det første, der bliver gjort i en industri, at rette op på et image uden at gøre så meget i virkeligheden,« siger han og fortsætter:
»Et projekt som NICE er absolut positivt og bedre end ingenting, men jeg kan ikke se, at de kommer langt nok ud med den strategi, de har. De taler til de sædvanlige 15 procent af befolkningen og industrien, som spiser økologisk og i forvejen gerne vil gøre de rigtige ting. Jeg tror ikke, at de får bredden med,« vurderer Erik Albertsen.
Han mener, det er nødvendigt at sætte ind med konkret EU-regulering på området, så forbrugeren og industrien ikke har et frit valg.
»Det er ikke rimeligt, at man selv kan vælge, om man vil forurene. Jeg synes i hvert fald, det er mere rimeligt at sige, at der er nogle stoffer, som skal forbydes.«
Modefænomen
Også centerleder og lektor ved Kunstakademiets Designskole, Julie Sommerlund, mener, hensigtserklæringerne bag NICE er mere imponerende end de konkrete resultater.
»Det er stort som noget, man taler om, men det er ikke helt så stort som noget, man gør,« vurderer hun.
»Lige nu er det i hvert fald ikke praksis, der ligger forrest. Meget af det tøj, vi alle sammen går og køber, kan man næsten regne ud ikke kan være bæredygtigt. Hvis du køber tre T-shirts til 100 kroner, så er de ikke i orden.«
Julie Sommerlund peger på endnu et problem i bestræbelserne på at farve modebranchen grøn. Mode er af natur en flygtig størrelse, og i modebranchen forholder man sig derfor sjældent til mere end seks måneder ad gangen. Men når man taler om bæredygtighed, bliver man nødt til at se på det langsigtede perspektiv, hvis det for alvor skal gøre en forskel.
»Mode handler hele tiden om det nye, så hvis det er super hipt at købe tøj, som er bæredygtigt i år, så er det måske ikke så spændende næste år. Det er selvfølgelig ikke nødvendigvis det samme, som at man holder op med at arbejde med bæredygtighed, for man kan sagtens se ting, der starter som trends, bundfælde sig og ende med at blive noget mere stabilt,« siger Julie Sommerlund.
H&M har ambitioner om, at alt bomuld skal komme fra bæredygtige kilder inden 2020, men i dag er det kun cirka otte procent af H&M’s tøj, der bliver produceret af økologisk bomuld.
»For de store firmaer handler det om at holde prisen nede. Eksempelvis har H&M og Vero Moda nok ikke et forbrugersegment, der gider at betale 50 kroner mere for bæredygtigt tøj. Derfor er udfordringen, at man skal have lagt hele produktionen om, så bæredygtigt tøj ikke er en nicheproduktion,« siger Julie Sommerlund.
Hun påpeger, at de grønne tanker også indeholder et element af branding, men betragter det som positivt i sig selv, at man overhovedet taler om tekstilindustriens forurenende produktion.
Jonas Eder-Hansen fra Danish Fashion Institute er bevidst om, at modeproducenter kan udnytte de bæredygtige tankegange og udelukkende tænke i branding og imagepleje.
»Der vil altid være nogen, der får et image ud af det, men det vil jo være at skyde sig selv i foden, for det bliver opdaget og er ikke holdbart på længere sigt,« siger han og ser en fordel i, at det netop er modebranchen, som tager miljøproblematikken op.
»Modebranchen har tradition for at kunne ændre på forbrugernes opførsel igennem imagemæssige kampagner, så hvis der er nogen brancher, der kan ændre adfærd hos forbrugerne, så er det da netop modebranchen,« siger han.

