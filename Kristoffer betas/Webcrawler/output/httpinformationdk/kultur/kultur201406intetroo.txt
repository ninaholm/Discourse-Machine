Alt eller intet for Rooney
Kampen i aften mellem England og Uruguay er en skæbnekamp. For Wayne Rooney, der har måttet stå model til hård kritik i den engelske presse, og for det engelske landshold, der har hårdt brug for en sejr, hvis det skal videre i turneringen


 England har ryggen mod muren, efter at holdet i lørdags tabte 1-2 til Italien. I aften gælder det Uruguay, og Roy Hodgsons mænd skal nu bevise, at de er mere og andet end det konstant overvurderede landshold ved VM-slutrunder. Tvivlen angår især Wayne Rooney. Har han den rigtige plads på banen? Og skal han overhovedet spille med?
Rooney kan godt lide at sprælle i det frie rum bag angriberen. På italiensk ville man kalde ham en trequartista. Ikke fuldblods centerforward, ikke en 10’er (i hvert fald ikke ligesom Rivaldo, Laudrup og Riquelme i gamle dage), heller ikke en ’falsk 9’er’, men manden i anden række, som det hedder på fodboldsprog. Fra netop den position har Rooney scoret mange mål i Premier League, og det er sådan, de engelske fans elsker ham.
Mod Italien droppede Roy Hodgson Rooney i den rolle. I stedet spillede han med Raheem Sterling på den centrale plads og skød Manchester United-profilen over mod venstre flanke. Det har han prøvet før, Rooney, under Sir Alex Ferguson hjemme i Manchester. Rooneys ekstreme løbevilje gør ham nærmest til en dobbeltarbejdende innerwing: Han tager de defensive pligter på sig og bliver en ekstra back, og konstant søger han at komme ind i banen som offensiv midtbanespiller.
Skal Rooney overhovedet med?
Ganske vist lagde Rooney op til Englands eneste mål i lørdags. Men kritikken har været voldsom, især i de engelske medier. Er han ikke blevet langsommere med årene? Og hvis han ikke kan spille som trequartista, skal han så overhovedet med i de startende 11?
Han havde ikke sagt det selv. At han var »komfortabel« i rollen som den, der i kraft af rutine og betydning altid starter inde.
»Det har jeg aldrig sagt. Helt ærligt, hvorfor skulle jeg føle, at min plads pr. automatik var garanteret? Jeg arbejder stenhårdt for holdet, og jeg tager absolut ikke noget for givet. Desuden er det godt, at træneren har så mange muligheder,« udtalte Rooney i halen på nederlaget til Italien.
Rooneys tidligere klubkammerat, Rio Ferdinand, er ikke i tvivl. Rooney skal tilbage på sin foretrukne plads:
»Se bare på Englands modstandere her ved VM. Og på dem, der scorer målene. Holland spiller med Robin van Persie i hans bedste rolle. Brasilien stiller med Neymar dér, hvor han allerhelst vil være. Eller Argentina og Messi i Maradona-rollen, Portugal og Cristiano Ronaldo,« sagde Ferdinand på et pressemøde i ugens løb.
Et andet United-ikon, Paul Scholes, som tidligere har flirtet med tanken om helt at droppe Rooney til VM i Brasilien, var enig med Ferdinand:
»Wayne er uomtvisteligt Englands bedste måltyv, men han blev sat ude til venstre, så til højre og til sidst inde i midten. Meget forvirrende.«
Og på sin egen blog tilføjede Scholes:
»Jeg bebrejder ikke Wayne noget som helst. Herregud, han skulle indtage tre vidt forskellige positioner. Hvor er tiltroen til ham blevet af? Hvor er det utvetydige udsagn: ’Du er vores nøglespiller. Du er vores centerforward’?,« reflekterede Scholes.
Selv José Mourinho, træner for Chelsea og mangeårig fan af Rooney, blandede sig i kritikerkoret:
»Nogen skal jo spille ude på flankerne. Rooney udførte sit job uden at brokke sig. Han lavede en vigtig assist. Men han mistede en hel del af sin styrke ved at være derude.«
Husk på, at Rooney var Englands topscorer i kvalifikationen op til VM med syv mål i seks kampe. Mod Italien for en lille uge siden rørte han kun bolden to gange i modstanderens boks. Var det derfor, Hodgson ræsonnerede, at Rooney ville være bedre i en servicerende frem for en udfordrende rolle? Mod Uruguay får vi muligvis Sterling at se på fløjen igen, Daniel Sturridge helt fremme i en 4-2-3-1-formation og Rooney lige bagved. Med plads til både side- og dybdeløb.
Publikum elsker ham
Han er en god historie. Rooney er manifestationen af præmetroseksuel stabilitet, som de gamle husker fra folk som Tom Finney og Stanley Matthews. I midten af marts 2009 tyrede Rooney bolden efter dommeren, kastede sig skrigende i græsset, hamrede skankerne i bolværket og blev prompte smidt til omklædning i en kamp mod Fulham. Men publikum elsker ham. For ugen efter var han 178 centimeter høj chefbøddel, da det engelske landshold smadrede Slovakiet 4-0 på Wembley.
På cv’et står episoden under VM i 2006, da Rooney i tæt duel med Portugals Ricardo Carvalho – selv en af de hårdeste hunde i gamet – kvitterede for infighten ved at træde den liggende sydlænding i de ædlere dele. Sekundet efter blinkede Cristiano Ronaldo med teatralsk finesse ud mod den portugisiske bænk. Resten er historie. Ronaldo rejste hjem til Premier League og tæsk i presse og hos publikum, genrejste sig selv som Fergie-protegé og George Best-arvtager og voksede op til at blive klodens bedste fodboldspiller. Sæsonen 2006-07, hvor Rooney og Ronaldo skulle lære at agere som frontduo i kølvandet på VM-traumet, sluttede symptomatisk med 23 scoringer til hver. Og så var Ronaldo over alle bjerge.
Kampen i aften mod Uruguay er en skæbnekamp. Ikke bare for Rooney, som på trods af utallige tilbud valgte at blive hjemme i England, men for hele holdet. 28-årige Rooney får det sidste ord: »Det bliver knald eller fald. Vi ved, at hvis vi taber, er vi ude af turneringen. Vi bliver nødt til at have gejst og en positiv indstilling. Hånden på hjertet: Så dårlige var vi altså heller ikke mod Italien.«

