Rolig nu, kulturpolitikere
En feberredning får nu Danmarks Underholdningsorkester på skinnerne igen. At det sker helt uden offentlige tilskud, må ikke få politikere til at reducere støtten til landets klassiske orkestre og ensembler


 De gav os Mozart på en uhørt livskraftig måde og koncerter med lige fra The Bootleg Beatles til DJ-kollektivet Den Sorte Skole. DR UnderholdningsOrkestret gabte over ikke så lidt og havde kunstnerisk held med det, men blev alligevel offer for en DR-ledelse, der måske håbede på en redningskrans fra Christiansborg til orkestret. Lukningen skabte stort påstyr.
I 2015 arbejdede kræfter for nye økonomiske rammer, om nødvendigt på private vilkår. Og sådan blev det, kunne det nydøbte Danmarks Underholdningsorkester fortælle i går. Hverken stat eller kommune har spædet til, men tre private fonde sørger for, at et treårigt projekt med koncertopførelse og cd-indspilning af Beethovens symfonier med chefdirigent Adam Fischer kan gennemføres. Musikerne bliver hyret på freelancebasis i modsætning til forholdene i DR-tiden, hvor de var 42 fastansatte. Der har hele tiden været tale om et kammerorkester; et fuldt symfoniorkester regnes for utopisk at drive på kommercielle vilkår.
Farlig inspiration
Foreløbig er der kun dækning for Beethoven-projektet, så de ellers mere rentable rytmiske koncerter mangler stadig finansiering.
Men den store ubekendte faktor er, hvad der kommer til at ske efter de tre år: Vil der være villige fonde? Håber orkestret på at vinde tid, så politikere kan komme på bedre tanker?
En fare kunne imidlertid også lure, hvis sparelystne politikere synes, at det egentlig går ret godt uden offentlig støtte og måske inspireres til at skære i de – i mine øjne – endnu vigtigere landsdelsorkestre og basisensembler. Af kommercielt drevne klassiske orkestre kender vi kun til Collegium Musicum herhjemme, og det måtte lukke, da sponsoren trak sig.
Klassiske orkestre har brug for ro til at lægge langsigtede planer og især træne deres sammenspil, som tager årevis at udvikle.
Kære politikere, landsdelsorkestrene og basisensemblerne er en gave til provinsens musikliv og musikalske fødekæde, giv dem ro, uanset hvordan Danmarks Underholdningsorkester klarer sig.

