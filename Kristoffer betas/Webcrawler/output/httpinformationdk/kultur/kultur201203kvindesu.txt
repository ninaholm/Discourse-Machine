En kvindes ultimative ydmygelse
Torsdag satte auktionshuset Bruun Rasmussen smykkerne fra Stein Baggers ekskone Anette Uttenthal under hammeren. Det sidste glitter fra IT Factorys konkursbo er væk


 »Hvilke smykker tilhørte Stein Baggers kone,« spørger en nydeligt friseret dame iført spadseredragt og guldøreringe, mens hun bladrer gennem et katalog over varer, der kan bydes på under aftenens auktion i auktionshuset Bruun Rasmussen.
»Alt, hvad der er vulgært og dekadent,« svarer en kvinde på rækken foran prompte og vender sig om mod sin spørger i et perlende grin. I den ene hånd holder hun et glas mousserende hvidvin, i den anden en direkte telefonforbindelse til Frankrig. Hun er her for at byde på en ring, som hendes franske ven vil overraske sin kone med.
Tilløbsstykke
Auktionshuset Bruun Rasmussen sætter smykker fra konkursboet efter IT Factory til salg. 16 ekstravagante smykker og et enkelt ur, der har tilhørt den bedrageridømte Stein Baggers ekskone Anette Uttenthal, sættes under hammeren af auktionarius Bruun Rasmussen i egen høje person.
Og aftenens auktion er et tilløbsstykke. Mange af de polstrede sæder er markeret med et ’reserveret’ forbeholdt husets kendinge. Andre nysgerrige må sidde på trappetrin eller stå op bagerst i salen.
»De kan vist ikke alle sammen være her for at byde på noget,« siger kvinden i spadseredragt til sin sidekvinde.
»De er her da også kun for at se, hvor meget Stein Bagger-smykkerne bliver solgt for,« svarer kvinden ved siden af, som skutter sig under et leopardtørklæde.
Noget tyder på, at hun har ret.
Ved indgangen får man udleveret et stykke papir, som holdes op i luften, hvis man vil byde, men de fleste papirer ligger på gulvet under stole eller er stoppet ned i tasker.
Ikke alle er her for at byde på smykkerne. Men for de, der er, er auktionen et trænet spil, hvor hurtige beslutninger skal træffes og forelskelser skal kunne slippes, når varen går til en anden.
Ikke for danskere
Nu går turen til en 14 karat guldring med diamanter. Telefonkorrespondancerne intensiveres. Der bliver ringet op til den anden side af jorden og lavmælt, men energisk talt i headset på fremmede sprog.
Buddene fra salen kommer så hurtigt, at det er svært at følge med. Samtidig gives de med så diskrete tegn, at kun det trænede øje kan skelne mellem egentlige bud og kløen på næsen. I takt med, at buddene stiger i pris, falder flere og flere bydere fra kapløbet. De signalerer med en viften foran halsen, at de er ude af spillet.
Ringen går for 450.000 kr. Det er den dyrest solgte ring hos Bruun Rasmussen nogensinde.
»Ja, det kan helt sikkert ikke være en dansker, som har købt den,« siger kvinden i spadseredragt. Det er kvinden på pladsen foran enig i.
»Vi ved jo, at det er uærlige smykker, som er en del af et bedrag. Ingen dansker har lyst til at bære rundt på smykker med den historie,« siger kvinden foran.
Hun er her ikke for at byde på Stein Bagger smykkerne. Det er kvinden i spadseredragt og kvinden med leopardtørklædet heller ikke.
Flere adspurgte kvinder nægter også, at det er Stein Bagger-juvelerne, der har trukket dem til auktionshuset. Alligevel fornemmes en fascination af den deroute, smykkerne vidner om.
»Det her er den ultimative ydmygelse af en kvinde,« siger den kvinde, der har en fransk rigmand igennem på telefonen. Der bliver nikket på rækkerne bagved. Så ivrigt, at guldøreringene dingler.
»Hun fik smykkerne i kærlighed, så blev de taget fra hende og nu bortauktioneres de mod hendes vilje til højest bydende. Det må være en forfærdelig oplevelse for en kvinde,« siger hun og byder på vegne af franskmanden 115.000 kr. for en diamantring.
Stein Baggers smykker indbragte et samlet hammerslag på 2.620.000 mod en samlet vurdering på 1.207.000.

