DF vil have aftaler om afgifter og kultur
Dansk Folkeparti vil fjerne afgifter for at stoppe grænsehandel og støtte kultur, siger Kristian Thulesen Dahl


 Regeringen går ikke forgæves til Dansk Folkeparti, hvis den vil begrænse grænsehandlen ved at sløjfe afgifterne på fedt og sukker.
Det fastslår partileder Kristian Thulesen Dahl. Han regner kun med at lave delaftaler, fordi regeringen ifølge hans vurdering enten indgår et stort finanslovforlig med Venstre eller Enhedslisten.
- Jeg tror, at regeringen er meget i tvivl om, hvorvidt det skal ende med en aftale med Enhedslisten, som den politisk nok helst vil, eller om Venstre de facto får en vetoret, hvor de selv kan skrive, hvad der skal stå i en aftale, siger Kristian Thulesen Dahl.
Uanset Venstre er han klar til delaftaler om afgifter, stop for løndumping til skade for danske ledige samt støtte til jyske kulturklenodier som Fregatten "Jylland" i Ebeltoft, Den Gamle By i Aarhus eller Gl. Estrup Herregård.
- Vi sidder på lur og er klar, hvis der er mulighed for, at Dansk Folkeparti kan spille en større rolle. Det mest sandsynlige er delaftaler. Vi håber på enighed om at fjerne fedt- og sukkerafgifter. Så kan vi får den kraftigt stigende grænsehandel bragt ned, siger han.
Dansk Folkeparti vil forlænge dagpengeperioden midlertidigt, men finansminister Bjarne Corydon (S) fastslog tirsdag, at regeringen hverken forlænger dagpengeperioden på to år eller sænker genoptjeningsperioden på 52 uger, erkender han.
- Vi kan ikke diktere regeringen, hvordan løsningen skal være, men søge indflydelse på områder, hvor vi kan være med til at skabe et flertal, siger Kristian Thulesen Dahl.
Dansk Folkeparti er klar til at gå uden om Venstre, ligesom Lars Løkke Rasmussen i foråret lavede en stor skattereform med regeringen udenom Dansk Folkeparti, påpeger han.
