Slaveland Danmark
Store dele af København er bygget af familier, hvis formuer blandt andet kom fra slavehandel og sukkerplantager. Men vores kollektive erindring om tiden, hvor Danmark var verdens syvende største slavehandler-nation blandt de nationer, der deltog i den transatlantiske slavehandel, er mangelfuld. Måske er det ikke så mærkeligt, for vi kan ikke se den nogen steder
 I disse dage i 1792 sikrede daværende finansminister Ernst Schimmelmann sig en plads i danmarkshistorien som afskaffer af slavehandlen, men det er en sandhed med modifikationer


 Præcisering: I en tidligere version skrev vi, at Danmark var den syvende største slavehandlernation. Det er ikke korrekt. Vi var den syvende største slavehandlernation, der deltog i den transatlantiske slavehandel.
 
Man skal vide det. Eller måske kan man godt regne ud, at en stor del af Frederiksstaden i København er bygget på ryggen af slaver. Den indre bydel mellem Bredgade, Toldbodgade og Sankt Annæ Plads med Amalienborg Slotsplads (1) og rytterstatuen (2) som et prominent centrum er fyldt med palæer. Man bygger jo ikke palæer i en velfærdsstat. Det gør man under en enevældig konge i et stærkt hierarkisk samfund, hvor nogle har privilegier, der i vor tid opfattes som moralsk anløbne – og i midten af 1700-tallet, hvor Frederiksstaden er bygget, var slavehandel en forretning, man fik monopol på gennem et kongeligt privilegium.
I dag står jeg sammen med seniorforsker Erik Gøbel fra Rigsarkivet og betragter Det Gule Palæ i Amaliegade (4), et velholdt og skønt hus bygget, lige da rokoko blev til klassicisme.
»Det er en af de smukkeste bygninger i København efter min mening. Men det har en grim fortid. Og den kan man jo ikke se. Det skal man vide,« siger Erik Gøbel. Han har sagt ja til at vise mig rundt i København i jagten på sporene efter Danmarks tid som slavehandlende nation. Netop den periode har skabt særlig debat i år, da Nationalmuseet som konsekvens af regeringens besparelser aflyste en særudstilling om Dansk Vestindien i anledning af 100 året for salget af øerne i 1917. Og Dansk Folkeparti fik siden sikret, at markeringen af 100-års-dagen kom på finansloven. Men hvorfor er det, der skal insisteres på det – hvorfor har vi ikke som det mest naturlige tildelt vores tid som kolonimagt i Caribien samme kritiske opmærksomhed som besættelsestiden, Første Verdenskrig og krigen i 1864?
»Det skyldes, at det ikke var en fælles erfaring blandt danskere,« siger forsker i erindrings- og historiekultur ved DIIS, Astrid Nonbo Andersen. »Vi kan ikke se det, vi ved ikke, hvad vi skal lede efter, og vi kender ingen, der kan fortælle os det,« siger hun.
Overhofmarskallens privilegier
Men nu vil jeg se det. Det er derfor jeg har aftalt mødet med Erik Gøbel. Han har beskæftiget sig indgående med historien om De Dansk Vestindiske øer, og har sammen med kolleger gennem de seneste år arbejdet med at scanne millioner af dokumenter fra dengang. Rigsarkivet har en helt enestående samling fra tiden som transatlantisk slavehandlernation og kolonimagt.
»Den står på UNESCO’s liste over verdensarv,« siger Erik Gøbel og tilføjer: »Det kunne jeg tale længe og begejstret om.«
Da USA i 1917 købte De Dansk Vestindiske øer af Danmark overdrog de samtidig denne samling dokumenter til de tidligere koloniherrer, fortæller han. »Det manglede da også bare, når de fik øerne for en slik,« indskyder jeg »Ja, det ved jeg godt, at mange tror, de gjorde, men det beløb, USA betalte os (25 mio. dollars, red.), svarede faktisk dengang til en tredjedel af statens samlede indtægter i et finansår. Det var bestemt en god forretning for Danmark at komme af med de øer,« siger Erik Gøbel, og det skal vise sig, at øsalget blot er én af flere myter, som jeg får afkræftet af den erfarne forsker.
Erik Gøbel har ikke bare flyttet rundt med papirer i Rigsarkivet. Han har også flere gange i forskningssammenhæng og som rejseleder for Folketingets Kulturudvalg besøgt de amerikanske Jomfruøer med de hvide, varme sandstrande. Men i dag mødtes vi i den københavnske vinterkulde på Amalienborg Slotsplads. Det er stedet at starte, hvis man skal se sporene efter den danske slavehandel: Lige ved Dronningens hoveddør. Faktisk helt inde i den del af Amalienborg, der i dag fungerer som regentens repræsentationsbygning. Christian IXs palæ hed engang Moltkes Palæ, og det bliver ikke meget større end Adam Gottlob Moltke. Hans indflydelse på den inkompetente Frederik V gjorde det før så personlige enevælde til et bureaukratisk enevælde med overhofmarskal Moltke som administrator.
»Frederik V var jo så fordrukken, at han intet kunne, så A.G. Moltke byggede palæet her og regerede i realiteten landet. Han var præsident for vestindisk kompagni, der handlede med slaver, og som i gåseøjne ejede De Dansk Vestindiske øer – i hvert fald administrerede de det på statens vegne. Han var den, der sikrede slaveejerne det gode forhold til kongen, så de kunne opretholde deres privilegier.«
iBureauet/Mia Mottelson
Det hvide guld
De slaveejende velhaverfamilier skulle ikke gå langt. Vi bevæger os ikke meget mere end 20 skridt væk fra Moltkes Palæ og ned ad Amaliegade til den bygning, som kaldes én af de smukkeste i København. Familien Bargum byggede og boede i Det Gule Palæ i slutningen af 1700-tallet, hvor de nærmest havde monopol på den transatlantiske slavehandel mellem de danske besiddelser på Guldkysten (i dag Ghana) og De Dansk Vestindiske Øer. Frederik Bargum fik den idé i lighed med andre kolonimagter at indkøbe slaver i Guinea og fragte dem til De Vestindiske Øer, sælge dem til sukkerplantagerne og bringe det hvide guld, råsukkeret, med tilbage til København. I dag ligger kongehusets administration i det smukke hus med den grimme fortid.
»Når man ved det, findes der spor overalt i København, her i Frederiksstaden og på Christianshavn, ja også uden for København. De fleste af de, der kom hjem med formuer fra sukkerplantagerne, byggede jo også landsteder. Statsministerens embedsbolig, Marienborg, er for eksempel bygget af direktøren for Asiatisk Kompagni, der også tjente godt på slavehandel. Men det er jo ikke noget, man skilter med. Der er jo ikke skulpturer af slaver, der vrister sig fri af lænkerne ligesom i Frankrig. Det kan jeg ikke vise dig,« siger han.
Men hvorfor egentlig ikke? Gang på gang har Nationalmuseet måttet svare på kritik af, at deres bidrag til formidlingen af historien om tiden som koloniherre i Vestindien, på Guldkysten og på Tranquebar er forsvindende lille i museets permanente udstilling. Da de valgte at aflyse særudstillingen sagde museumsinspektør Camilla Mordhorst til Information: »Det er meget beklageligt, at vi er blevet nødt til at aflyse særudstillingen, men det betyder ikke, at vi slet ikke kommer til at markere jubilæet. Vi er bl.a. ved at digitalisere 1.600 vestindiske fotografier, som vil blive tilgængelige online, og vi arbejder også på at få gjort en stor arkæologisk samling fra Dansk Vestindien tilgængelig, og vi er med til at lave en udstilling ude på Jomfruøerne.«.
Erik Gøbel fortæller, at på øerne er den danske forhistorie helt tydelig i gadebilledet. Men ikke her. Der er ikke plaketter på relevante bygninger som det ellers er tilfældet med f.eks. besættelsestidens historie, eller bare de steder Ludvig Holberg har boet. Men ifølge Astrid Nonbo Andersen er det ikke en bevidst fortrængning. »På et tidspunkt svarede Per Stig Møller som kulturminister på hvad grunden kunne være til, at denne fortid som slavehandlende koloniherre ikke fylder noget i den kollektive bevidsthed, og han svarede, at det nok handlede om fornægtelse. Det virker selvfølgelig oplagt – det er jo ikke ligefrem noget at være stolt af, men det er ikke hele forklaringen. Mindst lige så vigtigt er det, at den historie simpelthen mangler de elementer, der skal til for at skabe en kollektiv erindring,« siger hun.
Husker du?
At erindre er noget man kan beslutte sig for at gøre. Samfund hverken husker eller fortrænger på samme måde som individer. Der skal en aktiv indsats til. Man skelner netop mellem social erindring og kulturel erindring, forklarer Astrid Nonbo Andersen. Den sociale erindring består af erfaringer. Minder der overleveres fra generation til generation af de, der selv har oplevet det. Det er for eksempel det, der skaber en meget stærk social erindring om de krige, der har hærget Danmark. Her er mange efterkommere af øjenvidner, der bærer fortællingen med sig.
Der var reelt set meget få danskere i kontakt med De Dansk Vestindiske Øer. Det fortæller Erik Gøbel, mens vi bevæger os ned ad Bredgade (7): »Da den danske tilstedeværelse på øerne var på sit højeste udgjorde de kun omkring to procent af befolkningen. Og der var enormt stor dødelighed blandt de danskere, der tog afsted. Grundtvig havde for eksempel to ældre brødre, der også var præster og rejste til kolonierne som missionærer. De døde begge af tropiske sygdomme. Den ene af dem havde knap sat fod på Guldkysten, før han faldt om. Grundtvig betakkede sig, da han fik chancen. Det var nok klogt,« siger han. Samtidig var der ikke mange vestindere, der kom til Danmark. De, der gjorde, var ofte enlige mænd, der kom med deres herre hjem som kammertjenere. Af folketællingerne fremgår de typisk som »Peter, Neger« fortæller Erik Gøbel og de har ikke efterladt sig mange spor i form af efterkommere eller andet.
Grønland er til gengæld tilstede i danskernes bevidsthed på en helt anden måde, påpeger Astrid Nonbo Andersen: »Grønlænderne ser vi i gadebilledet, mange danskere har boet og arbejdet i Grønland, og Grønland har altid haft en plads på tv, i skolen og på museerne. Det betyder meget for den mindekultur, der skabes, at det er en social erindring med bund i personlig erfaring. Det er en mere flygtig mindekultur, men til gengæld stærkere forankret i en gruppe med erfaring. Hvis du sammenligner med Frankrig og England, er befolkningsgrupper fra deres gamle kolonier med til at forme og udfordre fransk og britisk national mindekultur. Det er ikke tilfældet med efterkommere fra de danske tropekolonier,« siger hun.
Selvom grundlaget for social erindring er spinkelt, kan der stadig skabes en kulturel. Men det indebærer, at der tages ansvar for det. »Det er derfor, at man med rette er kritisk overfor, at for eksempel Nationalmuseet ikke gør mere ud af De Dansk Vestindiske Øer. En kulturel kollektiv erindring er afhængig af at blive stimuleret og skal holdes i live. Men det er selvfølgelig ikke nok med museer. Det handler om at blive mindet om det fra mange kanter: Via tv, bøger, kunst, avisartikler, i skolen og i det offentlige rum, så det bliver en fortælling, man er fortrolig med. Men det er noget, der skal træffes beslutning om for når den sociale erindringer ikke er der, så sker det ikke af sig selv,« fortæller Astrid Nonbo Andersen: »Man kunne jo sagtens lave København til en slags Open Air Museum om slavehandel, men det har man valgt ikke at gøre,« tilføjer hun.
Det handler blandt andet om, at man fik behov for at skrive danmarkshistorien om, da landet gik fra at være enevælde med mange territoriale besiddelser til folkestyre med fokus på nationalstaten og folket. Det var danske bønder, der fik definitionsretten. »Dermed blev de oversøiske territorier, sø- og handelsfolk og slavernes historie marginaliseret og næsten glemt,« siger Astrid Nonbo Andersen.
Odd Fellow
Dronningens Tværgade fungerer som en eksklusiv allé for Odd Fellow Palæet (6). Erik Gøbel og jeg betragter det imposante bygningsværk, som ligger bag et smukt gitterværk og en port, der passer sig for en lensgreve. Her boede Ernst og Charlotte Schimmelmann, og de spillede en ikke ubetydelig rolle i formningen af dansk kolonihistorie. Faktisk var det i 1792 netop i disse dage, at daværende Ernst Schimmelmann brugte al sin politiske indflydelse på en lov, der sikrede ham en plads i historiebøgerne.
»Det var Schimmelmann, der som finansminister egenhændigt fik afskaffet slavehandlen. Både han og Charlotte var optaget af Oplysningstidens nye tanker, og de var uforenelige med slavehandel.«
Danmark var det første land, der ulovliggjorde den transatlantiske slavehandel. En begivenhed, der optræder i grundskolens historiekanon som et af 29 punkter, danske skoleelever skal igennem i løbet af skoletiden. Ophævelse af slavehandlen er det eneste punkt, der omhandler Dansk Vestindien og den transatlantiske slavehandel. »Og det kan man jo godt undre sig lidt over,« siger Erik Gøbel: » Det lyder flot, men Danmark var bestemt ikke de første, der afskaffede slaveriet. Det gjorde vi først i 1848. Og ophævelsen af slavehandlen blev indført med 10 års varsel. Loven blev vedtaget i december 1792, men først implementeret i januar 1803. I de 10 år handlede danskere med flere slaver end på noget andet tidspunkt i historien. Man skulle jo sørge for, at slavebefolkningen kunne reproducere sig selv.«
Derudover var det kun den transatlantiske slavehandel – altså indførslen af slaver, der var omfattet af den lov, Schimmelmann fik vedtaget i 1792. Der blev stadig handlet med slaver på De Vestindiske Øer. Og den mand, vi fejrer som afskaffer af slavehandlen, var ikke bedre selv. Han var måske nok kulturmæcen for navne som Bertel Thorvaldsen og Schiller og optaget af nye strømninger fra Frankrig, der talte om rettigheder for borgere og mennesker, men afskaffelsen af slavehandlen var for ham mest af alt motiveret af den dødbringende rejse mellem Guldkysten og Vestindien. Her døde hver sjette slave i skibenes bug. Menneskerettigheder og frihedsidealer var ikke noget, der gjaldt for mennesker fra det afrikanske kontinent – heller ikke dem Schimmelmann ejede.
»Han havde omkring 1.000 slaver beskæftiget på familiens sukkerplantager på St. Croix, og han lå og konkurrerede om at være Danmarks største slaveejer med familien Mac Evoy, der boede længere nede ad gaden,« siger Erik Gøbel og peger ned mod Amalienborg.
På hjørnet af Bredgade og Frederiksgade ligger Dehns Palæ (5), der er en central del af de arkitektoniske visioner i Frederiksstaden. Man skal helt ind på Amalienborg Slotsplads for at finde en flottere placering.
»På et tidspunkt kørte Mac Evoy rundt i karet trukket af seks hvide heste, indtil der kom en pæn henstilling fra kongen, der gerne så, at han afstod fra det. Mac Evoy var sikkert rigere end kongen selv, og det var ikke noget, befolkningen skulle se,« fortæller Erik Gøbel og tilføjer, at inden Marmorkirken blev bygget, etablerede Mac Evoy sit eget gasværk på grunden. Familien Mac Evoy var de første i København, der fik gaslys i stuerne.
Deres helt, vores helt
Mens vi bevæger os ned ad Bredgade, siger Erik Gøbel flere gange »og dér boede von Scholten i en periode« mens han peger op mod mondæne herskabslejligheder. Selvom Schimmelmanns afskaffelse af slavehandlen i 1792 er en sandhed med motifikationer, kan vi vel fejre generalguvernør Peter von Scholten, der satte slaverne fri i 1848? »Aha, ja, det er jo så ham, der får æren for at afskaffe slaveriet. En slags nationalhelt, trods alt,« siger jeg. »Ja, men for hvem,« spørger Gøbel retorisk: »På Jomfruøerne er han bestemt ikke en helt. De har deres egne helte. Oprørslederen General Buddo for eksempel. I virkeligheden afskaffede von Scholten jo slaveriet, fordi et voldeligt oprør blandt slaverne var under opsejling. Men han gjorde det – også imod kongens vilje, og det er da værd at huske. Men det er bare interessant at se, hvem der er helt i de tidligere koloniherrers øjne, og hvem der er det blandt slavernes efterkommere.«
Historien om von Scholtens rettidige omhu, der i danskernes øjne blev til en heltegerning, viser også ifølge Astrid Nonbo Andersen, at det ikke er ligegyldigt, om man formidler kolonihistorien.
»Vi betragter det som utrolig længe siden og kender kun historien overfladisk og har ikke en etableret mindekultur omkring det, men på Jomfruøerne synes de ikke, det er længe siden. Det er en erfaring, der fylder meget, og for mange er General Buddo en ægte nationalhelt.«
På de tre tidligere Dansk Vestindiske Øer arbejder en organisation for at få en officiel undskyldning fra den danske stat: »Allerhelst fra dronningen,« fortæller Erik Gøbel, der flere gange har taget imod delegationer fra Jomfruøerne. Men af hensyn til den nuværende koloniherre på øerne, USA, har Danmark afstået fra at indfri det ønske. Men det handler mere om geopolitik, end det handler om ikke at ville se fortiden i øjnene, siger Astrid Nonbo Andersen: »Man kunne godt give en undskyldning, men det undlader man af politiske hensyn. Men jeg vil sige, at selv om historieformidlingen er mangelfuld, er det en overdrivelse at sige, at det er en historie, der er helt fortrængt. Den bliver genbesøgt med jævne mellemrum. Et kritisk blik blev dog først anlagt med Thorkild Hansens slavetrilogi fra 1967. De seneste 5-10 år er der endelig begyndt at udkomme skolebøger og børnebøger, der forholder sig kritisk til det og inddrager slavernes perspektiv. Det er den slags, der er vigtigt,« siger Astrid Nonbo Andersen. At fortællingen bliver en del af vores kulturelle referenceramme. For når vi bliver fortrolige med den, er der også større sandsynlighed for, at der opstår det overskud, der skal til for at forholde sig kritisk til det. Med viden kommer opmærksomhed.
Sukkertoppen
I Nyhavn mellem julemarkedsboder, terrassevarmere, gløgg og frysende turister slutter Erik Gøbel sin introduktion til slavetidens København. Han peger på husfacaden til nr. 11 (8). »Det er den dér, jeg vil vise dig. Det er nok den, der mest tydeligt henviser til den del af danmarkshistorien,« siger han.
Jeg forsøger at finde det punkt, han peger mod, og der går mere end et øjeblik, før jeg får øje på det. En lille figur i jern måske 50 cm høj står lige over husets hoveddør. I venstre hånd bærer den, hvad Erik Gøbel fortæller mig er en sukkerform, og i højre en sukkertop. Her lå Rømers Sukkerraffinaderi i 1700-tallet. Erik Gøbel havde allerede vist mig de to gamle pakhuse, der i dag udgør Admiral Hotel (3). De blev bygget i 1787 af Det Østersøisk-guineiske Handelsselskab, og dér blev sukkermassen fra de vestindiske sukkerrør losset fra imponerende sejlskibe, der ofte havde sat en sending slaver af på øerne inden hjemrejse. Sådan foregik trekantshandlen, der endte med sukker til Rømers sukkerraffinaderi. Og dér står figuren med sin lille sukkertop. Takket være kolonierne var Danmark dengang en af Europas største sukkerproducenter, og i 1798 var der 18 sukkerraffinaderier, der beskæftigede 500 mennesker.
»Det er også vigtigt at få med,« siger Erik Gøbel: »at det var ikke slavehandlen, man blev rig af.« Den var tværtimod forbundet med store tab. »En stor del af slaverne døde på rejsen mellem Afrika og Vestindien, det samme gjorde sømændene, og ofte mistede man også skibe. Det var sukkeret, der skabte de store formuer. Men den formue var jo ikke blevet så stor, hvis man skulle betale sine arbejdere. Så på den ene side kan man sige, at slavehandlen var en dårlig forretning, på den anden side var det den, der gjorde det muligt for Københavns førende familier at skabe en særdeles god forretning.« Sukker var en luksusvare lige fra starten, da det kom til Europa i 1100-tallet, og det var først i 1700-tallet, at det blev andre end samfundets allerrigeste, der havde råd til det hvide guld. Det var ubetinget de europæiske landes kolonier, der gjorde sukker tilgængeligt for en bredere del af befolkningen.
Mens vi står og betragter den lille figur over døren i Nyhavn 11 konstaterer jeg: »Det er måske den eneste skulptur, der rent faktisk fortæller os, at bygningerne her i området har en stærk forbindelse til en ubehagelig tid i danmarkshistorien?«
Erik Gøbel bekræfter og tilføjer så: »Ja, og man skal vide det for at kunne se det.«

