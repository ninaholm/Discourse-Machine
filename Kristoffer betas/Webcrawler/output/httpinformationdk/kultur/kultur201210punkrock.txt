’Punkrock og fucked up’
Sådan beskriver manuskriptforfatter Nick Cave musikken til sin og instruktøren John Hillcoats nye film, ’Lawless’, der er en blanding af gangsterfilm og western
Usårelighed. Filmen ’Lawless’ handler om mennesker, der tror, at de er udødelige, og deres erkendelse af, at de kan dø alligevel. Det gør filmen yderst aktuel, mener filmens instruktør, John Hillcoat, da vi lever i en tid, hvor mange nationer den økonomiske krise til trods fortsat bygger på en forestilling om usårlighed og uovervindelighed.


 Historien gentager sig, mener John Hillcoat og Nick Cave. Det australske makkerpar har lavet deres tredje film sammen, gangsterdramaet Lawless, der handler om spiritusfremstilling og -smugling ude på landet i Virginia i depressionstidens USA.
»Afstanden mellem fattig og rig er lige nu den samme som i 1930’erne,« siger Hillcoat, der har instrueret filmen, da jeg og en flok andre journalister møder ham på filmfestivalen i Cannes, hvor Lawless et par dage forinden har haft verdenspremiere.
Sanger og forfatter Nick Cave, der har skrevet filmens manuskript og sidder ved siden af instruktøren, uddyber:
»For mig at se er forbrydelsen i Lawless ikke i spritsmugling og -fremstilling, men politiets korruption og selve alkoholforbuddet. Selvfølgelig bliver der også myrdet mennesker, men det er en konsekvens af undertrykkelsen af befolkningen gennem spiritusforbuddet. Det er en forbrydelse, og den gentages i dag gennem krigen mod narko, der er grunden til, at 75 pct. af alle indsatte i amerikanske fængsler er røget ind for at være høje og for narkorelaterede forbrydelser.«
Naturlig vold
I centrum af Lawless står de tre hårdføre Bondurant-brødre, Forrest, Howard og Jack (spillet af Tom Hardy, Jason Clarke og Shia LaBeouf), der tjener penge på at fremstille spiritus, de kan sælge til storbygangstere som Gary Oldmans Floyd Banner.
Det bringer selvfølgelig brødrene i karambolage med lovens lange arm i skikkelse af Charlie Rakes (Guy Pearce), en psykopatisk, korrupt politimand, der for enhver pris vil have fat i Bondurant-brødrene, hvilket resulterer i nogle meget blodige opgør.
»Jeg skriver hele tiden,« siger 55-årige Nick Cave som svar på et spørgsmål om den vold, der også er en del af hans og 51-årige John Hillcoats to første film sammen, fængselsdramaet Ghosts … of the Civil Dead (1988) og den brutale western The Proposition (2005), og som optræder i flere af hans sange.
»Jeg har skrevet måske 20 sange, som handler om mord, og jeg har skrevet 100-200 andre sange, der handler om kærlighed og natur og den slags. Men når man beskæftiger sig med vold, opfører folk sig, som om det er unaturligt at tale om og ikke en del af os. Min holdning, Johns holdning, er, at vold er en grundlæggende del af vores natur, at vi alle i høj grad er disponerede for vold under de rigtige – eller forkerte – omstændigheder. Hver og en af os. Så for mig er det noget meget naturligt at skrive om.«
Dyret i mennesket
John Hillcoat forklarer, at det, der efter hans mening er så specielt ved Lawless, »er de forskellige tonarter, historien fortælles i: Uskylden, den første kærlighed i form af Jack og Berthas (en ung præstedatter spillet af Mia Wasikowska, red.) forhold, er så forfriskende en kontrast til de mere voldelige øjeblikke. Men de udspringer alle sammen af konflikten, af dramaet. Volden er en integreret del af personernes psykologi og den verden, de lever i. Jeg vil gerne udforske efterdønningerne af volden. Derfor er selve voldshandlingen så hurtig, kaotisk, rodet i filmen. Det er i virkeligheden kun optakten, mens det er eftervirkningerne, jeg og Nick mest er interesseret i.«
Nick Cave begynder at tale om dyret i mennesket.
»Det, der for alvor adskiller os fra dyrene, er, at vi inderst inde ved, at vi skal dø en dag. Det er en stor forskel. Lawless handler om mennesker, der tror, at de er udødelige, og deres erkendelse af, at de kan dø alligevel og rædslen over den erkendelse.«
Hele nationer er bygget på en forestilling om usårlighed og uovervindelighed, ikke mindst Amerika, forklarer Hillcoat, og Cave slår fast, at det er grunden til, at Lawless virker så aktuel nu, hvor den vestlige civilisation på grund af den økonomiske krise ligger på sit yderste.
Western og gangsterfilm
Brødrene Bondurant er virkelige personer, og filmen er baseret på en roman, The Wettest County, af en af deres efterkommere, Matt Bondurant, der tillader sig at blande fakta og fiktion.
»Jeg er sikker på, at Matt Bondurant ville sige, at der ikke findes nogen sande historier. Skelettet, hans historie hænger på, er sandt, men resten er et produkt af hans fantasi,« siger Nick Cave.
»Hans bog er en gennemført iskold, amerikansk klassiker, og jeg ved ikke, hvorfor ingen havde filmatiseret den før os. Det er en fantastisk historie, og sproget er så smukt, dialogen så rig. Det var nemt at skrive manuskriptet, fordi det hele stod i bogen.«
For John Hillcoat var det desuden en attraktion ved historien, at den geografisk og historisk befandt sig et sted mellem det gamle og det nye Amerika, mellem Det Vilde Vesten og et moderne samfund og genremæssigt mellem westernfilmen og gangsterfilmen.
»Det var dette møde mellem de to store, amerikanske genrer, som interesserede mig,« siger han og afslører så slutningen på filmen – hvilket man måske bør springe over, har man ikke set den endnu.
Land og by
»I en gangsterfilm dør alle hovedpersonerne som regel i en regn af kugler. Det er en moralsk ting, det er en tradition. Gangsterne gør alt det, vi ikke tør, men drømmer om i hemmelighed. Vi oplever det på sikker afstand og har det okay med det bagefter, fordi de alle er døde og har betalt for deres synder. Men i Lawless overlever de og stifter familie, og vi følte, at det var et fantastisk twist på genren og traditionen.«
Det var producerne bag Lawless, der gav Matt Bondurants bog til John Hillcoat og Nick Cave. Det var dog svært at få finansieret filmen på et tidspunkt, hvor den økonomiske krise havde ramt verden, ikke mindst den amerikanske filmindustri, og pengemændene ingen chancer turde tage.
»Det lå i luften, at man ikke ville lave en depressions-film om depressionen. Lad os i stedet lave glade film,« siger Cave og Hillcoat fortsætter:
»I det mindste var selskaberne meget ærlige, ’vi kan ikke lave den slags film længere.’ De var meget direkte. ’Vi kan lave franchises, komedier til den rigtige pris, og det er det!’ Jeg havde lyst til at lave en gangsterfilm blandet med en western, og det her var før True Grit, hvor alle sagde, at westerns var det rene gift ved billetlugerne. I stedet sagde selskaberne, at ’hvis du flytter handlingen til storbyen, så giver vi grønt lys’. Man følte, at det var ukendt grund, filmen foregik på, og det var det, jeg elskede ved historien; at det, der foregik ude på landet, blandt andet hos Bondurant-brødrene, skabte grundlaget for Al Capone og de andre gangsteres virke i byen.«
Magisk og beroligende
I betragtning af Nick Caves involvering er det ikke overraskende, at musikken spiller en vigtig rolle i Lawless. Der er dog på ingen måde tale om et traditionelt country-lydspor, siger Cave, som hellere ville lave noget, der var »punkrock og fucked up,« som han formulerer det.
»Hverken Warren Ellis, som jeg samarbejder med omkring de soundtracks, vi laver, eller jeg kender noget som helst til bluegrass. Vi ved ikke, hvordan man spiller den slags musik. Vi samlede i stedet en gruppe musikere i et studie i Brighton i England, hvor vi lavede bluegrass-versioner af Velvet Underground-sange og den slags uden overhovedet at vide, hvad vi lavede bortset fra, at vi skabte den her levende larm, der i sin kerne var punkrock. Og så brugte vi countrylegender som Ralph Stanley og Emmylou Harris og Willie Nelson til at synge til den musik, vi havde indspillet. De vidste ikke, hvad fanden det var, eller hvem der spillede musikken, men de sang alligevel sangene, og det skabte en sær spænding mellem disse utrolige sangere og denne bastardmusik.«
Og således har Nick Cave på Lawless haft mulighed for at dyrke de to ting, han brænder for, nemlig musik og film.
»Der er noget magisk ved det flimrende lys på lærredet eller skærmen, når man ser en film,« siger han.
»For en tid kan man leve sig ind i en andens historie. Det elsker jeg. Det er hypnotisk og på sin vis også beroligende.«
Lawless har premiere i dag.

