Kunsten at fange rotter og nedlægge kvinder
En aften i den amerikanske skuespiller og kunstner Crispin Hellion Glovers selskab er en af filmfestivalen CPH PIX' mere usædvanlige oplevelser
Her ses Crispin Glover som hovedpersonen i filmen 'Willard' fra 2003, hvor han spiller en følelsesmæssig forkrøblet person, hvis fars morder ydmyger ham på det groveste. Han dresserer rotterne i kælderen til at hævne sig på udyret.


 Vi har siddet i vores sæder på første række i Grand Teatrets store sal i ca. fem minutter, da en sortklædt mand pludselig springer ud fra under det halvanden meter høje podium, der er opstillet mellem os og lærredet.
Selvfølgelig bliver vi overraskede, og overraskelsen bliver ikke mindre af, at det er aftenens hovedperson, skuespilleren og kunstneren Crispin Hellion Glover, som har gemt sig derinde og nu med meget lange og hurtige skridt bevæger sig op gennem biografen mod operatørrummet.
En meget mærkelig aften har for alvor taget sin begyndelse.
Showet, som er udsolgt, er allerede forsinket halvanden time. Det er mandag, og klokken nærmer sig 23, og åbenbart er de tekniske problemer, der er skyld i forsinkelsen, endnu ikke helt løst.
Faktisk må Glover kæmpe med teknik gennem det meste af første del af sit show, hvilket han da også undskylder for igen og igen.
Man får indimellem helt ondt af ham, men han tager det pænt og lader sig ikke stoppe  »det var bedst på den måde,« siger han bagefter.
Visuel fascinationskraft
Velviljen i salen er også stor. 47-årige Crispin Glover, der bedst er kendt for sine markante biroller i amerikanske mainstreamfilm som Tilbage til fremtiden, The Doors og Charlie's Angels, har åbenbart også i Danmark en stor og hengiven fanskare, der er villig til at tilgive ham meget.
Og er der ikke ligefrem brug for tilgivelse, efterhånden som aftenen og showet skrider frem, er der i hvert fald brug for forståelse. Hvis vi synes, at det var lidt besynderligt, at Glover gemte sig under podiet, så er det kun, fordi vi endnu ikke har oplevet fortsættelsen.
Hans erklærede mål som kunstner er nemlig, fortæller han os efter showet, at bryde tabuer og få folk til at stille spørgsmål, hvilket man ikke gør, når man ser de amerikanske film, han tjener pengene til sin kunst og sine egne film på at medvirke i.
Første del af Glovers show, som han rejser rundt med, blandt andet til filmfestivaler som CPH PIX, er et slags lysbilledforedrag, hvor han læser op af og viser billeder fra otte gamle bøger, han radikalt har omarbejdet fra deres originale form til ... noget ganske andet, som jeg ikke er helt sikker på, at jeg forstår, men som ikke er uden især visuel fascinationskraft.
I bøgerne, der har titler som Rat Catching og Concrete Inspection, er der sammenstillinger af det sjove og det skrækindjagende, af uskyldige billeder og grum tekst, hvilket er både underholdende og foruroligende og fremkalder blandede reaktioner fra publikum i Grand, ikke alle lige positive.
Glover har streget over og tilføjet tekst i bøgerne, der alle synes at handle om outsiderens kamp mod en uforstående, intolerant omverden. Måske er de alle på en måde selvbiografiske.
Glover er attraktionen
Det er dog ikke så meget bøgerne, som det er Crispin Glover selv, der gør indtryk.
Som han står der på podiet og ikke bare læser op, men deklamerer og spiller sine tekster – slår teatralsk ud med armene, taler manisk, slår over i en hvisken, betoner dette og hint – får man fornemmelsen af, hvor god og intens en skuespiller og performer han er.
Rytmen i hans talestrøm – der indimellem afbrydes af et dybt suk, når teknikken svigter – og hans mimik og kropssprog er dybt fascinerende at studere, og man får understreget, at det er Glover, der er aftenens egentlig attraktion.
Anden del af Glovers show er en film, It Is Fine! EVERYTHING IS FINE, anden del af en trilogi, som han har instrueret sammen med David Brothers. Den bizarre film, der er en blanding af psykologisk drama, gyser og kunstfilm, er baseret på et mere eller mindre selvbiografisk manuskript af den spastisk lammede Steven C. Stewart.
Spastisk damejæger
Stewart spiller også hovedrollen som Paul, en spastisk lammet mand, der drømmer sig væk fra det trøstesløse plejehjem, hvor han bor. Han forestiller sig en farvemættet verden, hvor smukke, langhårede kvinder godt forstår hans ellers uforståelige tale, finder ham uimodståelig og gerne giver sig hen til ham seksuelt, hvorefter han slår dem ihjel  vist nok som en slags hævn over sin mor.
Umiddelbart er It Is Fine! EVERYTHING IS FINE mere umiddelbart tilgængelig end Crispin Glovers lysbilledshow, men det er også en film, som gør en dyd ud af dårligt skuespil og en mildest talt kulørt og kitschet stil, der leder tankerne hen på sæbeoperaer og billige tv-krimier. Og det er ikke tilfældigt, fortæller Glover bagefter  det var den måde, Steven C. Stewart, der døde, før filmen var færdig, havde skrevet den.
Selv om jeg nødig vil se den igen lige med det samme, er det svært at ryste It Is Fine! EVERYTHING IS FINE af sig igen. Den er på sin vis hinsides begreber som god og dårlig – Glover siger, at filmen er vigtig, fordi den har givet ham »følelsesmæssig katarsis« – og det er heller ikke uinteressant at overvære, hvorledes Paul nedlægger den ene yppige kvinde efter den anden til tonerne af velkendte klassiske musikstykker.
Har et slot i Tjekkiet
Da filmen slutter, er klokken to om natten, og en venlig, næsten ydmyg Crispin Glover svarer så på publikums spørgsmål og signerer bøger – jeg fik også signeret én – og selv om han taler meget og hurtigt og indimellem bevæger sig ud ad nogle mystiske tangenter, når han altid tilbage til udgangspunktet og får besvaret spørgsmålene. Sådan da.
Han har meget at forklare på kort tid, siger han og fortæller blandt andet, at han med de penge, han tjente på Charlie's Angels, købte sig et flere hundrede år gammelt slot i Tjekkiet, hvor han er ved at forvandle staldene til filmstudier.
Her vil han lave sine kompromisløse film, gerne støttet af det europæiske filmstøttesystem, han som amerikaner er stor beundrer af, og således fortsætte med at udfordre tabuer og god smag og få folk til at stille spørgsmål.


Interview med Crispin Glover på www.information.dk/film
www.crispinglover.com
www.cphpix.dk

