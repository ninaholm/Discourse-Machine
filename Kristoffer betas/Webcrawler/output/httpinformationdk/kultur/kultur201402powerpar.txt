Powerpar handler om solidaritet
Kvinfo-direktør Nina Groes udgør den ene halvdel af et aktuelt dansk powerpar. Ifølge hende er det et udtryk for, at vi oplever øget ligestilling


 
	»Selv elsker jeg powerpar, men der er mange måder at være et powerpar på,« siger Nina Groes, som er nyudnævnt direktør for Kvinfo og i øvrigt lige er gået om bord i anden sæson af House of Cards.

	Groes er gift med den socialdemokratiske transportminister Magnus Heunicke, og sammen udgør de et af virkelighedens noget mere sobre powerpar.

	Hun har ikke mødt nogen negative kulturelle forestillinger om par, der drager strategiske fordele af deres samliv. Men for nylig så hun den gængse forestilling om arbejdsdelingen blandt karrierepar blive sat på spidsen. Da Nina Groes stod ud af sengen den 14. januar, kunne hun på Sjællandske Mediers hjemmeside læse om sin udnævnelse under overskriften »Magnus Heunickes hustru skal være chef for Kvinfo«. Og som politikerhustru har hun også tidligere mødt den automatiske forventning om, at hun udgør det stabile bagland i forholdet.

	»Da Magnus blev politisk ordfører, spurgte folk mig, hvordan vi dog får den hjemlige logistik til at hænge sammen. At de spurgte mig og ikke Magnus – det viser noget om de forventninger, der stadig knytter sig til parforhold og karriere. Både manden og kvinden putter vi i stereotype roller, og de roller skal vi have brudt.«

	Gammeldags magtbillede

	Nina Groes mener, at det netop er solidariteten i parforholdet, der er det mest interessante og virkelighedstro ved House of Cards – og den eneste formildende omstændighed ved protagonistparret. Ifølge hende handler powerpar-fænomenet nemlig om at støtte og give hinanden plads til at indfri drømme og ambitioner. Og vi vil se flere moderne powerpar dukke op omkring os, i takt med at mænd kommer mere på banen i forhold til børn og husarbejde, konstaterer hun.

	Nina Groes mener, at serien til en vis grad er moderne i den forstand, at den afspejler en ny virkelighed, hvor parterne er ligestillede, og begge efterstræber en karriere. Men samtidig giver serien et forældet billede af magt.

	»Der bliver fokuseret meget på ond taktik. Ligesom i virkelighedens verden er der brug for at vise flere dimensioner og understrege, at magt og indflydelse ikke er ensbetydende med kynisme,« siger hun.

