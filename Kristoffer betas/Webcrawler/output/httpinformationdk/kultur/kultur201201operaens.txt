Operaens to guldkalve siger op i protest
En markant international profil og en ung lysende stjerne. De var det makkerpar, der skulle bære operaen ind i en ny gylden fremtid. Nu er de begge gået i protest mod spareplanen for Det Kongelige Teater
Det Kongelige Teater vil ende som en ’udmærket provinsscene’. Det mener en ekspert vil være konsekvensen af, at to af teatrets største stjerner i går valgte at sige op i protest.

Det kunne ikke være bedre, da det nye makkerpar for Operaen blev præsenteret — nemlig englænderen Keith Warner som ny operachef og den kun 30-årige tjekke Jakub Hrusa som ny musikchef. Og så nåede de dårligt nok at sætte deres præg på den danske nationalscene.I går valgte de begge at smække med døren til et personalemøde foran flere hundreder medarbejdere i Operaens kantine. Keith Warner har indgået aftale med teatret om at blive løst fra sin kontrakt, der løber frem til 31. juli 2014. Samtidig vælger den unge komet og chefdirigent Jakub Hrusa, der i dag er musikchef, også at varsle sin afsked. Jakub Hrusa begrunder direkte sin mulige opsigelse med Keith Warners afsked.Operachef Keith Warner nåede kun at være aktiv i et år, mens chefdirigent Jakub Hrusa, der hidtil har fungeret som konsulent, ikke engang var begyndt, men efter planen først skulle tiltræde sin stilling til sommer 2013.Bevæggrunden er nedskæringer, der kvæler teatrets kunstneriske ambitioner, lød det i Keith Warners tale. I talen gjorde han opmærksom på, at han blev inviteret til at sikre et højt kunstnerisk niveau, men det projekt er i dag fejlet, erfarer kilder fra mødet.Musiker i kapelet, Rixon Thomas, sendte Keith Warner en telefonbesked efter krisemødet, hvor han spurgte ind til, hvad der præcist kunne få ham til at blive:»Aftaler der giver operaen bedre forhold, større frihed og et mere fair system. K,« skriver Keith Warner tilbage. I en officiel meddelelse uddyber han:»Det er med stor sorg, jeg føler, jeg må forlade min stilling på Operaen. En kombination af faktorer, der er blevet særlig akut med de aktuelle og ødelæggende nedskæringer, har gjort, at jeg i den nuværende situation ikke kan realisere mine store drømme for operaen,« skriver han, mens han lægger vægt på, at han ikke har noget at bebrejde personalet.Fine, tomme huseHans Skaarup, tidligere redaktør på DR’s operamagasin og mangeårig medarbejder på P2, har dækket opera i en menneskealder. Han omtaler fratrædelserne som »meget, meget triste«, men han er dog ikke spor forundret over udviklingen:»Alle de præmisser, han blev ansat på, er jo væk. Alt det han havde regnet med, han kunne, kan man ikke. Man skærer i koret, i bemandingen, og Det Kongelige Teater er ikke længere det, det var, efter de planlagte besparelser. Det bliver som en udmærket provinsscene, men så heller ikke mere. Det er jo vanvittigt, at man bygger så dyre og fine huse og så ikke har noget at putte i dem,« siger han og tilføjer:»I en tid med arbejdsløshed og kunstnerisk krise, må det være endnu vigtigere, at man støtter kunsten. Som Churchill sagde under krigen: ’Det er jo kunsten, vi kæmper for.’ Det er lyset og den fakkel, der bliver holdt frem for mennesket.«Han vurderer, at Keith Warner er en stor international stjerne, som det bliver svært at finde en værdig efterfølger til.»Da han blev ansat, var Det Kongelige Teater en af de store operaer i Europa, som kunne sammenlignes med Pariseroperaen og operaen i Wien, men det er det ikke mere. Hvem med format vil nu gå ind i Det Kongelige, hvor man skærer i koret, i musikernes forhold og kun har en beskeden økonomi? Det vil ingen.«En lysende profilDer blev ellers ikke sparet på superlativerne, da Keith Warner i maj 2010 blev præsenteret som ny operachef efter Kasper Holten. En »lysende og kompetent profil« og »markant international skikkelse«, lød det. Og teaterdirektør Erik Jacobsen kaldte da også ansættelsen af den 54-årige englænder for et decideret ’scoop’.Ifølge Keith Warner er opera en inklusiv kunstart, der rækker ud til alle mennesker. Det sagde han, da han blev præsenteret som ny chef og tilføjede, at han håbede, at han ville gøre den danske befolkning stolt. Den drøm når han ikke at realisere.Keith Warner, der er født i London og har studeret engelsk og drama på Bristol University, har et imponerende cv. Han har iscenesat over 150 skuespil, musicals og operaer i mere end 20 lande. For Det Kongelige Teater har han tidligere opført Mozarts Don Juan i 2006 og Bergs Wozzeck i 2008. Han har tidligere været en del af ledelsen på både English National Opera i London og The Scottish Opera i Glasgow, ligesom han har været ansat som kunstnerisk leder af Opera Omaha i Nebraska, USA.Da tjekken Jakub Hrusa blev præsenteret som ny musikchef for Operaen fra 2013, var det en længe ventet afsløring. Hvor radiosymfonikerne valgte den 78-årige Rafael de Burgos som ny chefdirigent, valgte Operaen den kun 30-årige tjekke, som efter manges mening står for foden af en særdeles stor karriere. Da han blev præsenteret i september sidste år var han den unge succeshistorie, som en trængt opera godt kunne bruge for at signalere et større favntag med fremtidig operakultur.Jakub Hrusa har allerede samlet sig en imponerende international erfaring på dirigentpodiet og i orkestergraven, men det afgørende for valget af ham var, at Hrusa og de danske musikere så ud til at passe rigtig godt sammen og ville kunne udvikle et fantastisk samarbejde.Ingen englesangJakub Hrusa stillede ved sin tiltrædelse i udsigt, at han ville bruge sit netværk til at invitere store dirigentkanoner til København. Som Informations Valdemar Lønsted skrev i en kommentar ved præsentationen: »Alt dette lyder jo som den rene englesang, hvis og såfremt der overhovedet bliver penge til det.« Det måtte blive ved den rene englesang, for penge var der ikke nok af.I anledning af Keith Warners bebudede fratrædelse, udtaler teaterchef Erik Jacobsen:»Jeg er oprigtigt ked af, at Keith Warner ikke ønsker at blive i København. Sammen med den øvrige ledelse og teatrets bestyrelse vil jeg nu sikre en smidig overgangsperiode, indtil en ny operachef er fundet. Operaens repertoire er allerede nu planlagt et par år ud i fremtiden, så vi vil bruge den nødvendige tid på at finde en ny operachef, der kan sikre fastholdelsen af et højt kunstnerisk niveau.«Indtil en ny operachef er udpeget, vil ensemblechef Sven Müller varetage den kunstneriske ledelse i Operaen.
