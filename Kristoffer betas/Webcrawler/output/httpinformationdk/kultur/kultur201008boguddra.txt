Boguddrag: Blandt iltre bolddrenge og usædvanlig gode grundslag
Rejsende i tennis. Efter et års jordomrejse i hælene på Caroline Wozniacki udkommer Anders Haahr Rasmussen i næste uge med en bog om tennisstjernen og det forunderlige cirkus, hun er en del af. Information bringer et uddrag  scenen er US Open 2009, Wozniackis gennembrudsturnering
Gennembruddet. Om halvanden uge deltager Caroline Wozniacki ved årets US Open, en af verdens største tennisturneringer og stedet, hvor hun for et år siden brød igennem internationalt, da hun højst overraskende spillede sig frem til finalen. Bedriften danner rammen om bogen 'Én bold ad gangen', der både fortæller historien om, hvordan Wozniacki kamp for kamp, bold for bold, kommer tættere på sensationen og samtidig tegner et portræt af en professionel tennisverden med al dens mediehysteri, sponsortække, homofobi, sexisme, fysiske styrke og psykiske mod.


 Caroline Wozniacki lægger an til serv. Hun træder frem på venstre fod og dunker den gule Wilson tennisbold i jorden en, to, tre gange, før hun griber den og hviler den mod rammen af sin ketsjer. Så kigger hun op, og i et halvt sekund står Wozniacki helt stille, inden hun langsomt læner sig bagover. Hun lægger vægten på det højre ben og løfter spidsen af venstre fod, som om jorden under hendes tæer pludselig bliver brændende varm. Det varer kun et kort øjeblik, så træder hun ned på hele foden igen, læner sig frem og kaster bolden op i luften, flere meter op i luften, mens hun hæver ketsjeren og trækker højre fod frem til den venstre. Hendes ben er nu samlet, de står parallelt med baglinjen, hun har siden til banen, hendes venstre arm peger ret op mod bolden, der hænger over hende som en vildfaren prik over iet, og idet den når sit højdepunkt, godt fire meter over jorden, bøjer Wozniacki knæene 90 grader, spænder lårmusklerne og fører ketsjeren om bag ryggen, inden hun springer op som en fjeder, vrider overkroppen ind mod banen og fører ketsjeren hen over hovedet og ind over bolden, så ketsjer og bold kolliderer lige nøjagtig, da Wozniackis svæv topper, og hendes arm er fuldt udstrakt, det højest mulige punkt for at sikre serven den stejlest mulige vinkel. Med et sidste smæld i underarmen sender hun den dalende bold på ny kurs.
Klokken er 11.08, solen skinner uhindret ned over Louis Armstrong Arena, det er tirsdag den 1. september 2009, sensommer i New York, og Caroline Wozniacki har slået sit første slag ved årets US Open. Om 12 dage har hun spillet sig frem til finalen. Det skal vise sig at blive hendes største præstation hidtil. Det skal vise sig at blive hendes gennembrud.
Alt det ved Caroline Wozniacki af gode grunde ingenting om, mens hun hænger med fødderne over banen og ser sin veludførte serv lande få centimeter inden for linjen midt i servefeltet på den anden side af nettet. Her står Galina Voskoboeva, og hun er nødt til at flytte sig i en fart, for bolden kommer med 155 km/t og har retning lige mod hende. Det er med fuldt overlæg, at Wozniacki server sin modstander på kroppen, som det hedder. Med sine 183 centimeter har Voskoboeva en rækkevidde, der gør hende svær at serve udenom. Og hvis hun først får mulighed for at slå til bolden med strakt arm og fuldt sving, kommer den som regel lige så hårdt tilbage, som den blev sendt af sted. Så hellere serve hende på kroppen, derinde hvor hendes lange lemmer og store bevægelser ikke er meget bevendt.
Voskoboeva har hverken tid til at flytte benene eller svinge armen, så hun undviger bolden ved at lade sig falde mod venstre, samtidig med at hun løfter ketsjeren og blokerer serven tilbage med forhånden. Det er en passiv returnering. Den sejler langsomt tilbage, højt over nettet, men der er god længde på, og Wozniacki, der er landet et skridt inde på banen efter sin serv, må hastigt bakke for at komme i stilling til at slå sin baghånd. Seks små skridt, så er hun på plads, går ned i knæ og sender bolden tilbage over nettet på tværs af banen, fra sin til Voskoboevas baghånd. Det er heller ikke tilfældigt. Caroline Wozniacki ved, at Voskoboeva slår et dunder af en forhånd. Hun ved, at hun skal holde sig fra den så længe som muligt. Hun ved det, fordi hendes far har sagt det. Piotr Wozniacki sidder sammen med sin kone, Caroline Wozniackis mor, Anna Wozniacki, på anden tilskuerrække langs siden af banen, lige ud for den baglinje, hvor Voskoboeva skal til at slå sin baghånd. Pladserne er særligt reserveret til spillernes personlige følge, der oftest består af familie og træner. I tilfældet Wozniacki kommer det ud på et. Hendes far er hendes træner, og det er Piotr Wozniacki, der har lagt taktikken inden dagens kamp. Caroline Wozniacki kender nemlig intet til sin modstander, hun har aldrig spillet mod den russiskfødte kasak før, så hun har lyttet til Piotr, der kunne fortælle, at Voskoboeva er en aggressiv spiller med en stort anlagt, hårdt slået forhånd, som hun vil forsøge at bruge til at dominere duellerne.
Voskoboeva træder et langt skridt frem mod bolden med sit højreben og slår en baghånd hårdt over nettet, tilbage, nok engang, til Wozniackis baghånd. Nu er det sådan, at baghånden er Caroline Wozniackis bedste slag. Den er usædvanlig god. På en måde er det slet ikke en baghånd. Wozniacki, der er højrehåndet, holder med begge hænder om ketsjergrebet, men slaget udføres først og fremmest af hendes venstre hånd og arm. Man kan se det på den måde, hun fører venstre arm ind over den højre, når hun slår. Det giver hendes sving et vinduesviskerlignende svirp og en særlig følsomhed med bolden, som man normalt kun ser ved forhåndsslag. Den tidligere amerikanske topspiller Mary Joe Fernandez kalder da også Wozniackis baghånd for hendes anden forhånd. En venstrehåndet forhånd, som hun både kan sende kort og vinklet af sted på kryds af banen og slå hårdt og fladt op ad linjen. Caroline Wozniacki vælger ingen af delene, hendes slag bliver en blød mellemvare, der lander midt på banen et stykke foran servelinjen. Det er lige præcis sådan, Voskoboeva gerne vil have den. Kasakken træder et skridt til venstre, vender siden til banen, læner sig frem imod bolden og svinger sin forhånd, et hårdt, top- og sideskruet slag, der sender Wozniacki på en hastig løbetur ud mod højre, helt ud i forhåndssiden, hvor hun må strække sig for at få ketsjeren på bolden. Det lykkes hende at få den tilbage i spil, det lykkes oven i købet at få god længde på slaget, der lander en meter fra Voskoboevas baglinje, men Wozniacki er i vanskeligheder. Hun fortsatte flere skridt ud af banen efter sit slag og er kun lige begyndt sit tilbageløb mod midten, da Voskoboeva træder venstre rundt om bolden og trækker armen tilbage til endnu et hug med forhånden. Wozniackis ene banehalvdel er helt åben, hun forsøger at nå over og dække den, men Voskoboeva stjæler nogle afgørende hundrededele ved at slå til bolden tidligt i dens opspring, hårdt og fladt, uden chance for Wozniacki, der nøjes med at lunte resigneret langs baglinjen, mens publikum klapper af vinderslaget, og dommerens stemme lyder i højtalerne: 0-15.
Boldpersoner og pragmatisme
Wozniacki vender sig mod bolddrengen, der kaster først en, så to bolde til hende. Det har næppe undgået hendes opmærksomhed, at bolddrengen slet ikke er en dreng. På tilskuerpladserne er den gråhårede mand, der stæser rundt og samler bolde op, i hvert fald et populært samtaleemne.
»Han ser ud, som om han er 60 år gammel,« siger en ung fyr på rækken bag mig.
Det er ikke meget galt. Jerry Loughran er 61 år gammel. Hans højre knæ er hævet, venstre læg er pakket ind i gazebind, og han sluger smertestillende piller et par gange om dagen for at klare strabadserne. For to år siden blev han siet fra ved optagelsesprøverne, men i år var den pensionerede jurist blandt de godt 100 udvalgte, der sammen med et par hundrede gengangere fra året før udgør turneringens samlede kompagni af bolddrenge og -piger. Det kaldes de så selvfølgelig ikke her i USA  uofficiel verdensmester i politisk korrekt sprogbrug  hvor man i mangfoldighedens ånd anvender det køns- og aldersneutrale ball persons.
»Det her er Amerika. Alle har muligheden,« lyder det stolt fra arrangørerne, og der er noget typisk amerikansk over boldpersonerne, men det er ikke kun fordi, amerikanske pensionister løber rundt ved siden af polske teenagere og piger med ét ben (i 2008 debuterede den første protesebærende boldperson). Tag den måde de sender boldene ned i den anden ende af banen efter endt serveparti. Kloden rundt foregår det ved kontrollerede tril fra boldpersonerne i den ene ende af banen til dem ved nettet og videre ned i den anden ende. Boldene ser ud, som om de bliver trukket sirligt efter en snor. Sådan foregår det ikke ved US Open. Her fyrer de boldene af sted gennem luften, hver på deres måde, alt hvad de overhovedet kan, direkte og uden forsinkende mellemled, ned til kollegaerne i den anden ende. Det ligner en mindre missilregn, sådan som de flyver på kryds og tværs. Afstanden er mere end 30 meter, og de rammer som regel plet. Baseball er ikke nationalsport i USA for ingenting, tænker man.
Det er måske heller ikke tilfældigt, at lige præcis amerikanerne har valgt at erstatte møjsommelig og traditionsbunden europæisk adfærd med noget anderledes anvendeligt og umiddelbart effektivt. Kald det økonomisk nyttelogik eller amerikansk pragmatisme; bolden skal fra A til B, og det kommer den hurtigst gennem luften, ergo må der kastes.
Ceremoniel højtidelighed
Den var aldrig gået ved Wimbledon. Der er boldpigerne/-drengene for det første børn, alle 250 er rekrutteret fra nærliggende skolers niende- og tiendeklasser. For det andet udviser de en servilitet så professionel, at man skulle tro, de havde årtiers erhvervserfaring som butlere. Ingen af deres bevægelser er overladt til tilfældigheder. En trillende bold bliver modtaget med bøjede knæ, fødderne i V-position med samlede hæle og hænderne mod jorden med håndfladerne skrånende opad som en fejebakke. Kun sådan.
Når en boldperson ved US Open skal kaste en bold hen til en spiller, the feed, som det hedder med et fagudtryk, er det almindeligt at se ham eller hende stå og hænge med vægten på det ene ben, mens hænderne med bolde i holdes lidt tilfældigt frem foran kroppen. Når så spilleren anmoder om en bold, bliver den kastet med en hurtig bevægelse i underarmen eller nogle gange bare med håndleddet. Det fremstår som et uhøjtideligt feed.
En bolddreng ved Wimbledon står altid med let spredte ben, den ene arm bag ryggen og den anden fuldt udstrakt mod himlen. Grebet om bolden er fast, fire parallelle fingre bagved og over bolden, tommelfingeren ude på venstre side, så boldens forreste halvdel, den del, der vender ud mod spilleren, syner helt og aldeles gul. Han kaster så med strakt arm i en 180 graders halvbue startende over hovedet sluttende bag om ryggen. Her tager han en bold fra sin skjulte hånd, der fungerer som et slags boldlager, og smyger så den genopladede kastearm langs med siden af kroppen op over hovedet, til den igen står strakt, klar til at levere.
Det fremstår nærmest ceremonielt. Læg dertil processionen til og fra banen og deres indøvede rotation om egen akse, og du har tennissportens svar på vagtskiftet foran Buckingham Palace.
Franskmændene sparer nu heller ikke på formalia. Boldbørnene i Paris minder på mange måder om briterne og er udvalgt efter en lige så omfattende fem måneder lang oplæringsproces som deres kolleger i London, komplet med skriftlige prøver, fysiske test og koordinationsøvelser. Her er det i højere grad en temperamentsforskel, der springer i øjnene. Hvor en Wimbledon-boldpiges bevægelser fremstår kontrollerede, som om hun konstant afvejer behovet for effektivitet med nødvendigheden af diskretion, så er den franske boldpige anderledes aggressiv. Det viser sig for eksempel, når hun har hentet en vildfaren bold og skal vende tilbage til sin plads. Selv om der kun er fem meter derhen, accelererer hun for fuld kraft de første tre meter for så at bremse dramatisk ned de sidste to. Samme intensitet gør sig gældende, når hun skal trille bolde til en kollega. Det foregår med tre skridts tilløb og  såfremt hun er højrehåndet  idet hun lægger an til tril, løfter hun venstre hånd fremad, hvorefter hun trækker højre hånd op og tilbage i et stort anlagt sving, der ender i et fremadrettet underhåndstril langs gruset. Proceduren er ufravigelig, så hvis hun for eksempel skal overlevere tre bolde, gentager hun den tre gange fra start til slut, inklusive de tre skridts tilløb, hvilket betyder, at hun, når den sidste bold trilles af sted, som oftest vil have bevæget sig så langt fremad, at hun befinder sig så tæt på den modtagende bolddreng eller -pige, at hun lige så vel kunne overrække boldene med hånden. Det gør hun selvfølgelig ikke, hun svinger armen lige så kraftfuldt som altid, nu blot for at bremse bevægelsen i sidste øjeblik, så bolden kun lige triller den resterende meter. Det er rødglødende ivrigt at se på.
Wozniacki ser ikke ud til at lade sig distrahere, hverken af boldpersonen Jerry Loughrans alder eller hans uhøjtidelige stil. Hun kigger kort på de to bolde, han har kastet til hende, udvælger den ene og lader den anden falde mod jorden, inden hun med ketsjeren tjatter den tilbage til ham.


