Skarp duel i Transsylvanien
Magnus Carlsen er atter verdensetter. Efterfølgende skrev nordmanden på sin blog, at det ikke var nogen rar oplevelse, fordi hans modstander spillede uhørt ringe


 Magnus Carlsen og Sergej Karjakin var i særklasse i Kings Tournament i den gamle middelalderby Medias i Transsylvanien, midt i grev Draculas hjemegn. De to kamphaner mødtes i tiende og sidste runde, og det var ingen sensation, at det parti endte remis.
Karjakin måtte have respekt for Carlsens evner med de hvide brikker  nordmanden havde scoret 3,5 af 4 og virkede uhyggeligt veloplagt. Til gengæld kunne Carlsen med en remis sikre sig turneringssejren på et mulehårs bedre korrektion end sin russiske rival.
Og hvad der sikkert også betyder noget for ham: Han har atter indtaget førstepladsen på den uofficielle ratingliste over verdens førende spillere.
Verdensmesteren Anand er gledet ned som nr. to, armenieren Aronian er fortsat nr. tre, mens Karjakin fortjent overhaler Kramnik og rykker op på fjerdepladsen.
Slutstillingen blev: 1. Carlsen, Norge, 6,5 p. 2. Karjakin, Rusland, 6,5 p. 3. Radjabov, Aserbajdsjan, 4,5 p. 4. Nakamura, USA, 4,5 p. 5. Nisipeanu, Rumænien, 4 p. 6. Ivan-chuk, Ukraine, 4 p.
Carlsens næste turnering er i den schweiziske by Biel i slutningen af juli.
Lallende Ivanchuk
Den ukrainske stormester  og efterhånden også veteran, det bliver jo alle med årene  Vassily Ivanchuk har på det seneste demonstreret et lavt bundniveau.
Særlig bedrøveligt var det i næstsidste runde, hvor han som sort gik helt galt i byen mod Karjakin:
1.e4 d6 2.d4 Sf6 3.Sc3 g6 4.f4 Lg7 5.Sf3 00 6.Ld3 Sa6 7.00 c5 8.d5 Sc7 9.a4 b6 10.De1 e6 11.dxe6 fxe6 12.e5 Sfd5 13.Se4!  vistnok nyt, men givetvis stærkt  dxe5 14.fxe5 Lb7?
Karjakin havde forventet noget i stil med a6, fulgt af Tb8.
15.Lg5 Dd7 16.Dh4 Sb4 17.Tad1 Dc6 ...
Se diagrammet.
Prøv lige at tælle officerer på dronningfløjen: Sort har fem af slagsen parkeret der, hvid nul. Men det er på kongefløjen, det foregår:
18.Sf6+ Lxf6 19.Lxg6!  saver lige igennem  hxg6 20.Lxf6 Txf6 21.exf6 Tf8 22.Dg5 ...
Og sort opgav. Sjældent at se en verdensklassespiller spille så svagt. På sin blog skrev Carlsen, at det ikke var nogen rar oplevelse.
Ivanchuk havde lallet sig igennem partiet på sølle sytten træk. I sidste runde lykkedes det ham dog at slå Nakamura  et plaster på sidstepladsens sår.

