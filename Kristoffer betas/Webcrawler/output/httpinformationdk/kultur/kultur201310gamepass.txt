Game Pass



 
	1.554 kroner har jeg betalt for mit NFL Game Pass. Det lyder umiddelbart som mange penge for at få lov til at se amerikansk fodbold, men i virkeligheden er det billigt. Havde jeg i stedet tilkøbt den store tv-pakke for at få 3+ og 3 Sport, som sender NFL, var jeg kommet af med omtrent det firedobbelte i løbet af et år.

	Desuden havde jeg fået en masse kanaler, som jeg alligevel ikke gider at have, herunder Disney Channel, hvilket ville have afstedkommet en del skænderier med min ældste søn. Så jeg er glad for mit køb. Jeg vælger selv, præcis hvilke kampe jeg vil se. Jeg slipper for de danske kommentatorer – enkelte af dem er udmærkede, men ingen af dem er på niveau med de amerikanske. Og så får jeg det geniale program NFL End Zone med i pakken. Her kan man live følge alle de kampe, hvor der er optræk til touch down – ledet af den mest overskudsagtige tv-vært, jeg nogensinde har oplevet. Alene det at overvære ham guide rundt imellem de forskellige kampe, lave split screens og huske navne på spillere er en del penge værd.

	Jeg kan se kampene på telefon eller iPad, for eksempel i vores sommerhus i Sverige, og jeg er altså typen, der stadig godt kan blive imponeret over, at man kan tage sin telefon frem oppe i en svensk skov – en sen torsdag nat, hvor den yngste søn nægter at sove – og følge kampen mellem Denver Broncos og Baltimore Ravens live.

	Der er ingen tvivl om, at der vil komme flere af den slags sportspakker fremover. En Champions League-pakke vil være oplagt. En Premier League-pakke. En Superligapakke for den sags skyld. Det absurde er dog, at NFL Game Pass ikke virker i USA. Det vil sige, at resten af verden har bedre NFL-dækning end amerikanerne. Det er et paradoks, som mange amerikanere også har svært ved at acceptere. Men ligesom vi privatpersoner sidder med lommeregneren fremme, gør de det helt sikkert også rundtomkring i diverse sportsforbund. Kan det betale sig at sælge til de store tv-stationer – eller er det bedre at sælge direkte til brugerne. Men det må være et overgangsproblem, for der kan ikke være nogen tvivl om, hvor fremtiden ligger.

