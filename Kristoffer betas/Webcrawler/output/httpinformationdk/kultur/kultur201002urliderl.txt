Urliderlighed på Østerbro
Se performance-dronningen dybt i kavalergangen under de kunstige vipper. Eller lad andre tage sig af liderligheden i den analfikserede Saló-performance på Østerbro


 Villaen lokker. Fortidige tapeter lyser om kap med dekadente sovemiljøer. Og en trans løber ned ad trapperne på væltehøje hæle. Herzlich willkommen til Signas Salò-verden. 
I et Fritzl’sk kælderrum står en række forvoksede børn med underbukserne trukket ned og får smæk. En indtørret mand kaster sig over en ung pige og voldtager hende – vistnok med den dildo, der hænger halvgemt under hans morgenkåbe. To mænd med maskinpistoler vogter udgangen, og en mand affyrer en pistol for sjov. 
Hvad skal man lige føle eller tænke? Det er som at træde ind i en sekt på et filmset. Måske man hverken skal føle eller tænke? 
Dramaturgisk er det lidt svært at finde sin urliderlighed frem. Som besøgende får man hele tiden stukket ordenspapirer i hånden – som om man får lektier for. Desuden ligner dette Signas andre performanceværker: En hierarkisk orden, hvor alt handler om sex. Denne uge er temaet analt. Performerne selv går vildt op i reglerne. Noget med at husets fire ’masters’ har nogle koner og børn, som de hele tiden skal straffe – og ’hertugen’ har en datter, som han skal voldtage lige så mange gange, som hun har fået malet streger på halsen. Øh. »En fars pligt«, kalder han det. De sidste gange får han klaret af vagterne, de såkaldte ’fuckers’, der har mere potens end ham selv. Nå ja. 
Men inde på børneværelset sidder børnene og snakker, som om de boede på et helt almindeligt børnehjem.
Bobletyggegummi
Min omviser hedder Suzanna. En halvtyk pige med godt humør. Hun skvulper rundt i sine bomuldstrusser og viser sin Lille Ida-æske frem, mens hun fortæller om sin døde mor. Hendes veninde Doris har stjålet husets hestedukke. Og sådan går tiden, indtil vagterne henter dem til nye voldtægter hos deres masters, der har karisma lidt som statister på reklamefilm. Men jeg når da at love, at jeg tager bobletyggegummi med, hvis jeg kommer tilbage. 
Min ledsager er en sweaterfyr, der sikkert er blevet lokket af Signas lækre fremtoning på plakaten. Han virker nu heller ikke specielt opstemt. Og selv om vi blev budt welcome af bordelmutter Signa herself med træt fake accent, var det altså uden plakatens kussehår i sigte.  
Husordenen anbefaler, at man tilbringer mindst fire timer i villaen. Efter halvanden time gaber sweateren og jeg samtidig, og så forlader vi dansk scenekunsts mest berømte diva i disse tider. Gute Nacht, Frau Köstler.
Salò. Iscenesættelse: SIGNA / Signa & Arthur Köstler og Thomas Bo Nilsson. Site-specific performance  i villaen på Krausesvej 3 på Østerbro. 
Adgang døgnet rundt 8-14. feb., 22-28. feb. og 8-14. marts. Billetter på Øster Fælled Torv. www.republique.dk

