Chaplin som minoriteternes minoritet
Instruktørparret Tue Biering og Jeppe Kristensen opsætter Chaplins film Guldfeber som teaterforestilling med en hovedrolle- indehaver, der er multihandicappet  eller som teateret formulerer det: Han er spastisk, ordblind, muslimsk og på førtidspension
NYAVENY har omarrangeret Chaplins film 'Guldfeber'   til teatret.


 På teateret NYAVENY kan man om kort tid opleve Charles Chaplins filmklassiker Guldfeber fra 1925 i en teaterversion.
Men hovedrolleindehaveren, Amir Becirovic, er ikke en almindelig skuespiller. Faktisk tilhører han flere minoritetsgrupper på én gang: Han er handicappet, ordblind, muslim og på førtidspension.
Umiddelbart kan det lyde som beskrivelsen af en både udsat og ressourcesvag person, der burde have temmelig langt til de skrå brædder og succes. Og det er faktisk også sådan udgangspunktet er for hovedpersonen i filmen Guldfeber, hvor en vagabond tager til Alaska i håbet om at finde guld. I filmen skal den stakkels lazaron igennem den ene lidelse og forhånelse efter den anden, men alligevel ender han med pengene, pigen og lykken.
Kongen af stakler
Ifølge instruktøren Tue Biering har vi brug for historien om staklen, og vi har brug for, at han er så stakkels som muligt. For hvis det gode kan ske for ham, kan det også ske for os.
Imidlertid er det ikke første gang, at makkerparret Biering og Kristensen sætter minoriteter på scenen i rollen som sig selv. Tidligere har deres forestillinger involveret fattige fra Bangladesh, prostituerede fra Istedgade og afviste asylansøgere, hvilket har vakt både begejstring og forargelse. At de nu sætter en multihandicappet mand på de skrå brædder og lader ham gennemgå den ene ydmygelse efter den anden, kan derfor virke både nådesløst og provokerende.
Instruktør Tue Biering forklarer, at det ikke er intentionen:
»Vi tænker det ikke som en provokation, men som en udfordring af både vores verdenssyn, vores samfundssyn, men også af vores kultursyn. Sådan en som Amir har utrolig svært ved at komme til at stå på de skrå brædder. Alt for sjældent ser vi en diversitet og en forskellighed på scenen.«
Når Tue Biering kalder Amir Becirovic kongen af stakler, gør han det ud fra de fordomme, vi møder minoriteterne med:
»Han er andengenerationsinvandrer, han er handicappet, ordblind og muslim. Han er minoriteternes minoritet. Vores mål er at udfordre både Amir, os selv og publikum. Vi har givet ham denneher opgave, fordi vi tror på ham. Det er ikke kun den rolle han spiller, der bliver udfordret gennem stykket. Det at stå på scenen er en udfordring for ham på flere måder.«
Med respekt
Hos Dansk Handicap Forbund er man åben over for den konkrete teaterforestilling, omend forbeholden over for idéen om at bruge mennesker med handicap som trækplaster. Landsformanden for Dansk Handicap Forbund, Susanne Olsen, ser ikke noget problem i, at en kulturinstitution bruger mennesker med handicap i kunstneriske sammenhænge, så længe det sker med respekt og med personens forståelse:
»Hvis han er vidende om, hvad han går ind til, er det i orden. Men det kommer meget an på, hvordan han fremstilles i forestillingen, og det er svært at bedømme ud fra pressematerialet alene. Jeg synes, det er spændende, hvis en teaterforestilling har kant, men måske går de en smule over grænsen.«
Alligevel kan hun godt blive nysgerrig efter at se forestilllingen, fordi hovedkarakteren har så mange handicap på én gang, og det er faktisk realiteten for flere af forbundets medlemmer. Lige netop det groteske i at skulle møde verden med både flere og med mere end almindelige udfordringer kender mennesker med handicap alt for godt fra virkelighedens skue- plads. Og dét er ikke en eventyrfortælling. Faktisk er mennesker med handicap blevet både udstillet og udskældt i den offentlige debat  især i den seneste tid, mener Susanne Olsen:
»I forhold til økonomien har udgifterne til de mennesker med handicap fået rigtig meget i fokus i medierne. Vi er blevet hængt ud som en voldsom økonomisk byrde for samfundet. Det har gjort, at mange mennesker med handicap har følt sig både udstillet og nedgjort.«
I det perspektiv ser Susanne Olsen teaterforestillingen som en mulighed for at få folk til at reflektere over deres opfattelse af mennesker med handicap som mere og andet end stakkels:
»Jeg vil hellere bruges i dén sammenhæng end hænges ud, som det er sket det sidste halve år; at vi er en byrde for samfundet, at vi er krævende og for dyre for kommunerne. Her forsøger man vel at vise, at også mennesker med handicap har ressourcer, og at de kan bruges.«
Dansk Skuespillerforbund har ikke ønsket at kommentere sagen. Forbundet »udtaler sig af princip ikke om enkeltsager«.

Guldfeber kan opleves på teater NYAVENY fra den 6. november

