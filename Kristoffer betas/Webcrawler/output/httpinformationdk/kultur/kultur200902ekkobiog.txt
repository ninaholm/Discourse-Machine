Ekko om biografhjerner



 Filmmagasinet Ekko stiller i deres nyeste udgave spørgsmålet 'Hvorfor ser vi film?' - og bringer selv tre svar. Filmforskeren Torben Grodal har fundet svaret i den menneskelige hjerne. og tager udgangspunkt i urmenneskets udvikling, når han forklarer, hvorfor man går i biografen og ser genrefilm som komedier, melodramaer og actionfilm. Den slovenske filosof Slavoj Zizek mener derimod, at filmen viser vores dunkleste drifter.
"At sidde i biografmørket og vente på, at filmen skal begynde, er som at stirre ned i toiletkummen og vente på, at noget skal stige op," siger Zizek i filmen The pervert's Guide to Cinema. Den første del af denne film, der er en guidet tur gennem filmhistorien, er vedlagt som dvd i Ekko. Kritikeren Lars Movin skriver om avangarde-film og fortæller, hvordan der bl.a. er psykedeliske film, der forsøger at påvirke hjernefuntionerne hos publikum.
Ekko har desuden to længere interviews med instruktørerne Niels Arden Oplev og Nils Malmros i anledningen af premiererne på Oplevs 'Mænd der hader kvinder' og Malmros' 'Kærestesorger'.

