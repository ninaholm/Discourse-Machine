Navnet er Kolchak, Carl Kolchak
Der er grund til at glæde sig over, at Johnny Depp skal spille hovedrollen i en ny filmversion af den populære 1970’er-tv-serie ’Kolchak: The Night Stalker’. Serien, der blandt andet inspirerede Chris Carter til ’The X-Files’, er en kulørt og underholdende leg med genrer, mytologi og monstre


 Vampyrer, zombier, aliens, mumier, hekse og onde ånder. Det var ikke småting, journalisten Carl Kolchak i 1970’erne måtte slås med i tv-serien Kolchak: The Night Stalker, og meget tyder på, at han ikke er færdig. Forleden blev det i hvert fald annonceret, at Johnny Depp både skal producere og spille hovedrollen i en ny filmudgave af den populære tv-serie, der blandt andet var en af de helt store inspirationskilder, da Chris Carter i 1990’erne skabte en anden tv-serie om det fantastiske, udenjordiske og overnaturlige, nemlig The X Files.
»Jeg ønskede bare at lave noget, der var lige så skræmmende, som jeg husker, at The Night Stalker var, da jeg var teenager,« har Chris Carter sagt i et interview om The X Files, hvor David Duchovnys FBI-agent, Fox Mulder, på mange måder minder om Carl Kolchak. De er begge lige dedikerede og stopper ikke, når de først har fået færten af et eller andet ud over det sædvanlige – heller ikke selv om det skaffer dem flere fjender end venner.
Revolverreporter
Carl Kolchak, der i 20 afsnit af tv-serien og to tv-film blev spillet af Darren McGavin – som år senere gæsteoptrådte i The X Files som manden bag netop x-filerne – er en højtråbende revolverreporter af den slags, der har det med at irritere sine omgivelser gevaldigt. Iklædt et lyst, krøllet jakkesæt, hvide tennissko – »jeg løber meget,« siger han på et tidspunkt – og med en billig stråhat på hovedet og sin uundværlige båndoptager og et kamera i en rem over skulderen gør Kolchak ikke verdens mest charmerende eller respektindgydende figur. Han kan heller ikke finde ud af at holde kæft, og fordi sandheden ofte er ilde hørt – ikke mindst når den har med overnaturlige væsener at gøre – er den bedrevidende, pågående journalist ikke verdens mest populære mand, hverken hos sin koleriske redaktør, Tony Vincenzo (Simon Oakland), de hovedrystende kolleger eller det lokale politi (tv-filmene foregår hhv. i Las Vegas og Seattle, mens tv-serien primært foregår i Chicago), der helst så Kolchak holde sig langt væk.
Kolchak er den eneste, som er villig til at erkende, at der på samfundets skyggeside foregår ting og sager, som ikke er så ligetil eller nemme at forklare, som myndighederne gerne vil have, at de er, og det betyder selvfølgelig, at han bliver rodet ind i de mærkeligste sager med elementer fra alverdens mytologier, fantasy og science fiction: Aliens, der suger rygmarv fra mennesker og dyr, en zombie, der knækker rygsøjlen på de mænd, der har haft med hans død at gøre, en kvindemorder, der har myrdet kvinder siden 1880’erne, bruger deres blod til at holde sig ung og nu bor i en forladt, underjordisk by under Seattles gader.
Dramatisk tilblivelse
Historien bag Kolchak: The Night Stalker er i øvrigt ikke mindre dramatisk end selve serien og involverer blandt andre en forfatter og skuespiller, Jeff Rice, der fik ideen til figuren og universet og skrev en bog, som en skurkagtig agent uden hans vidende solgte til ABC og Universal. Først producerede man to spillefilmslange tv-film, The Night Stalker (1972) og The Night Strangler (1973), og siden 20 timelange afsnit af tv-serien, Kolchak: The Night Stalker (1974-75), inden man pga. af for lave seertal besluttede sig for at sløjfe den.
Darren McGavin, der spillede Kolchak, havde heller ikke lyst til at lave flere, primært fordi han måtte slås for at bevare den kunstneriske kontrol med serien, han var blevet lovet af Universal, men ikke umiddelbart fik.
De to første tv-film, der er en tand bedre end serien, havde i øvrigt manuskript af den legendariske horrorforfatter Richard Matheson – mange af hans historier er blevet filmatiseret, ikke mindst I Am Legend. En af de historieansvarlige på Kolchak: The Night Stalker var David Chase, som mange år senere stod i spidsen for amerikansk tv-dramas moderne gennembrud med The Sopranos. Og Bob Gale, der sidenhen skrev Tilbage til fremtiden-trilogien sammen med Robert Zemeckis, var fast manuskriptforfatter på serien og ophavsmand til, siges det, dens skæve humor.
Underholdende serie
Set med moderne øjne er Kolchak: The Night Stalker ikke lige så uhyggelig, som den formentlig var i 1970’erne – meget er sket med både tv-mediet og visuelle effekter siden da – men serien er stadig vældig underholdende, både morsom og spændende på en meget kulørt facon, og det er bestemt ikke svært at forestille sig Johnny Depp i rollen som en moderne Carl Kolchak. Den amerikanske skuespiller har takket være sit tætte samarbejde med Tim Burton en veludviklet sans for skæve personager og outsidere, som insisterer på at være helt deres egne. Forventningens glæde bliver ikke mindre af, at den nye Kolchak-film åbenbart skal instrueres af briten Edgar Wright, der veloplagt og begavet har leget med de fleste af de fantastiske genrer i tv-serien Spaced og filmene Shaun of the Dead, Hot Fuzz og Scott Pilgrim vs. the World. Og al denne lovende herlighed kan man passende se frem til, mens man sammen med Kolchak selv fløjter den iørefaldende titelmelodi til Kolchak: The Night Stalker.
 
Både de to tv-film, ’The Night Stalker’ og ’The Night Strangler’, og tv-serien, ’Kolchak: The Night Stalker’, kan købes på dvd via amazon.co.uk

