Wikileaks er web-ideologernes vådeste drøm
Den oprindelige idé bag internettet var at skabe et demokratiserende bindeled mellem magthavere og borgere. Wikileaks forløser drømmen og løfter internettet  fra mest af alt at handle om sex og pladder, vurderer eksperter
Wikileaks grundlægger, Julian Assange, har med skabelsen af sit whistleblower-website, skabt  idealet om en en informations-gennemskuelighed, som oplysningssamfund bygges på, mener tilhængere, mens andre dels mener, at det uundgåeligt ville være kommet under alle omstændigheder med nettets muligheder - eller at de traditionelle medier lige så godt kunne udfylde samme funktion.

Internettet skulle være borgernes talerør. Et demokratisk bindeled, der gjorde informationer og viden frit og ligeligt tilgængelig for alle samfundets borgere. Det var en af de ideologiske kongs-tanker bag world wide web.I dag må man derfor spørge sig selv, om endeløse auktioner på E-bay, nattetimer i lummert selskab med pornografiske hjemmesider og de daglige overspringshandlinger på Youtube medvirker til nogen egentlig demokratisering. Eller har internettets demokratiske mission simpelthen slået fejl, og er det hele i stedet gået op i pik og patter?Så simpelt kan man ikke helt stille det op, lyder vurderingen fra den amerikanske internetguru Clay Shirky. I et interview i mandagsudgaven af Information argumenterede han i stedet for for, at vi blot endnu ikke har udnyttet internettets fulde potentiale. Ifølge Shirky har internettet uanede muligheder i forhold til at udfordre samfundets etablerede institutioner og magthavere og bidrage til fri informationsdeling.Og det er Wikileaks og de 91.000 lækkede dokumenter fra krigen i Afghanistan et glimrende eksempel på, vurderer Henrik Føhns fraHarddiskenpå DR's P1.»Nogle af dem, der var med til at starte Wikileaks var blandt kinesiske dissidenter på Den Himmelske Freds Plads, skal man huske. Wikileaks har et enormt potentiale, selv om der er lang vej endnu. Nu er der masser af pis og pladder på internettet. Men det er jo en naturlig konsekvens af menneskets interesser. Men sider som Wikileaks eller Global Voices, der organiserer bloggere over hele verden er et godt eksempel på en øget demokratisering,« siger Henrik Føhns.Større gennemsigtighedHenrik Føhns mener afgjort, at Wikileaks bidrager som bindeled mellem borger og magthaver:»Wikileaks er med til at opfylde internettets ypperste formål. Tjenesten bringer større gennemsigtighed i samfundet og større viden om, hvad virksomheder og magthavere går rundt og laver,« siger han.Kritikken af hjemmesiden er en anelse forfejlet, påpeger han. Wikileaks har givetwhistleblowersrundt omkring i de magtfuldes institutioner mulighed for at deltage i den demokratiske debat, uden at det behøver at have konsekvenser for deres liv og position:»Det er klart noget, der ikke kunne lade sig gøre uden internettet,« siger han.Tor Nørretranders, videnskabsfilosof og forfatter, mener, Wikileaks er decideret vidunderligt:»Siden er et meget smukt eksempel på den enorme kraft, der ligger i internettet. Altså en kraft, der handler om, at informationer kan flyde frit, og at det bliver stadig vanskeligere at holde noget gemt for nogen. Hjemmesider som Wikileaks opfylder på den måde arkitekterne bag internettets drøm om informationsgennemsigtighed. Det er helt grundlæggende en vidunderlig ting, at det sker,« siger Tor Nørretranders, der har skrevet bogenCivilisation 2.0, der blandt andet handler om sociale medier på internettet.Men en direkte sammenhæng mellem fri informationsdeling og mere demokrati køber Karl Löfgren, lektor på RUC og forsker i digital forvaltning, ikke.»Bare fordi vi får ny teknologi, og vi får nemmere adgang til informationer og nemmere kan kommunikere, betyder det ikke, at vi automatisk bliver mere demokratiske. Teknologien kan muligvis understøtte processerne, men der eksisterer ingen automatisk logik mellem demokrati og teknologi. Det er internetprofeternes argument, fordi det også er et budskab, folk gerne vil høre,« siger Karl Löfgren.Ny oplysningstidTor Nørretranders ser anderledes positivt på fænomenet Wikileaks. Ikke alene er det vidunderligt. Nørretranders bakker også op om Clay Shirkys teori om, at hjemmesider som Wikileaks varsler en ny oplysningstid. En oplysningstid, hvor medierne, der traditionelt har styret trykpressen og radio- og og tv-signalerne, ikke længere beslutter, hvilke idéer, der skal publiceres.»Men det er samtidig vigtigt at huske på, at det, der skaber denne nye situation, der har eksisteret de seneste 10 til 20 år og som eksempelvis kommer til udtryk gennem Wikileaks, er selve arkitekturen i den teknologiske struktur. Altså, at verden bliver bundet sammen af distribuerede netværk. Det er altså ikke så meget det enkelte medie eller internetsted, der har skabt muligheden for udviklingen. Wikileaks er bare et eksempel på alle de muligheder, det giver, når alting er forbundet med hinanden på den måde, som internettet gør det.«Skulle Wikileaks blive retsforfulgt og ødelagt, ændrer det ikke ved det forhold, at denne form for informationsdeling kan lade sig gøre, påpeger Tor Nørretranders.»Det kan man ikke lave om på. Det kan man ikke bombe tilbage til stenalderen, hvilket er det egentlig nye ved situationen,« siger Tor Nørretranders.Heller ikke redaktør på The Guardian David Leigh ser Wikileaks og organisationens stifter, Julian Asange , som andet end symptomer på et større fænom: Fri informationsdeling via internettet.»Hvis ikke Julian Assange gjorde det, ville en anden blot gøre det. Han og Wikileaks er jo blot en funktion af teknologisk forandring. Informationerne bliver lækket, fordi teknologien til at skabe disse enorme databaser eksisterer i forvejen. Og hvis informationer kan lækkes, vil de blive lækket,« siger David Leigh til The Guardian.Gamle mediers ansvarKarl Löfgren anerkender, at Wikileaks læk af omkring 91.000 dokumenter fra Af-ghanistan-krigen har haft en effekt. Men at sætte lighedstegn mellem teknologi og demokrati er forfejlet.»Lækkene kunne lige så vel have været publiceret af et dagblad. Og det er jo også efter, Wikileaks er begyndt at samarbejde med de gamle medier, lækkene har haft en effekt. Det er simpelthen først her, internettet kan siges at have en generelt demokratiserende effekt,« vurderer Karl Löfgren.Blandt andet derfor skal man passe på med begejstringen over internettets størstewhistleblower-redskab, hvis det står til Karl Löfgren. For værktøjet kan lige så vel have en modsat effekt:»Wikileaks kan være et farligt redskab. Man kunne sagtens forestille sig, at et firma skaffer informationer om et konkurrerende firma og lækker det. Er det demokratisk? Tag et eksempel som Rusland, hvor man udstiller politiske modstandere i et dårligt lys. Der ligger ikke noget demokratisk element indbygget i selve teknologien. Den måde, vi bruger det på, er det afgørende. Det er en form for sovepude at tro, at bare fordi, man udvikler teknologien og giver plads til sider som Wikileaks, så får man mere demokrati,« siger han.
