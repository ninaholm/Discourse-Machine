En plads i familien
Guldager er på det indholdsmæssige plan lige så original som på det formelle


Katrine Marie Guldagers nyligt udsendte roman, En plads i historien, er blevet rost til skyerne af et enigt anmelderkorps. Fra Erik Svendsen i Jyllands-Posten til Lillian Munk Rösing i Information er man enige om, at Guldager har skrevet en væsentlig bog, der tilmed må regnes for at være kunst. Det går igen i anmeldelserne, at Guldager er så god, fordi hun er modig. Hun tør udfordre de konventioner, der knytter sig til romanen som genre. Hun er en fornyer. Og det er rigtigt, at En plads i historien ikke er en traditionelt fortalt roman med en eller nogle få hovedpersoner. Snarere er bogen bygget op som en collage eller en mosaik, der af mange handlingstråde og et stort, broget persongalleri til sidst danner et mønster. Man kunne egentlig godt læse bogen som en novellesamling bestående af adskilte, men alligevel forbundne, historier.Min påstand er, at Guldager på det tematiske/indholdsmæssige plan er lige så original som på det formelle. Ingen anden forfatter beskæftiger sig lige præcis med de problemstillinger. De centrale tematikker handler om forholdet mellem individ og samfund, for nu at formulere det i meget brede vendinger. Mere specifikt kunne man sige, at det handler om, hvordan vi forener ønsket om den personlige frihed med nødvendigheden af at indgå i det forpligtende fællesskab, som samfundet er. I byrummet såvel som i det rum, som familien udgør, kan det være svært at finde ud af, hvordan man skal gebærde sig.I novellen 'Nørreport' fra novellesamlingen København (2004) er den fine dame mere optaget af den fjer, som på irriterende vis har lagt sig på hendes støvle, end af at hjælpe den stakkels tiggerdreng, der sidder på trappen og leder efter sin tabte tand.Samlet set tegner novellerne i København et billede af en by og et samfund under hastig forandring, hvor forbindelser mellem mennesker kan beskrives som to kvinders røde uldtørklæder, der strejfer hinanden på trapperne på Nørreport Station. I det offentlige rum, som naturligt danner baggrund for historierne, tvinges vi hele tiden til at træffe valg om, hvorvidt vi vil værne om fællesskabet og drage omsorg for de lidende og udstødte, eller vi blot hastigt drager videre på vor vej gennem byen.I samlingen Kilimanjaro møder vi personer, der befinder sig i adskilte verdener. De kan dog ikke undgå, kortvarigt, at støde sammen. "Han kører fra én virkelighed ind i en anden," står der i 'Dreng i Dar es Salaam'. Adskillelsen kan være geografisk, social eller psykologisk. Man støder sammen i trafikken og i sexlivet. Det skal hurtigt overstås - sex er en pludselig impuls, man følger, ikke noget varmt, erotisk eller rart: "De er som to vildt fremmede, der er stødt ind i hinanden ved et tilfælde, og hun når ikke at blive klædt af, før det pludselig er hårdt og hæmningsløst, før det pludselig er forbi".MangfoldighedenEn plads i historien handler om familien Fischer og tager udgangspunkt i det stikker-drab, som den aldrende patriark, Peter, begik under besættelsen. Familien består af 16 medlemmer spredt over tre generationer. Vi følger på skift de forskellige personer og deres kamp for at finde en plads i den uigennemskuelige konstruktion, som familien er. Som novellesamlingerne danner En plads i historien et netværk af forbindelses-tråde på kryds og tværs mellem personerne. Spørgsmålet, der står tilbage, er, hvilken betydning familien har for, hvem vi er? For selvom vi lever i familier, hvor fortielse, løgn, jalousi og had er fremherskende, er vi, hvad enten vi vil det eller ej, helt fundamentalt et resultat af den familie, vi er vokset op i.Men historien om familien Fischer er også i bredeste forstand historien om udviklingen i det danske samfund i tiden efter Anden Verdenskrig og en beskrivelse af et nutidsdanmark under stadig forvandling. I den historiske dimension med udgangspunkt i stikkerdrabet er begrebet om synd i centrum, medens der i samtidsdimensionen kredses om størrelser som, hvordan personligheden dannes i samspil med historien og de sammenhænge, vi indgår i.Hvad er personligheden? Er den en lille, hård kerne, der nok kan slå revner, men som i bund og grund ikke ændre sig livet i gennem. Når man så på Emma - kunne man få den tanke, at personligheden i virkeligheden var et gigantisk netværk af erindringer, begær og relationer". Resultatet er en næsten alt omfattende forvirring om, hvem vi er, og et grundlæggende problem med at finde sin plads i Historien og i historien. På et overordnet plan hænger tingene sammen. Det enkelte individ, familien, samfundet, historien, Historien og livet.Katrine Marie Guldager har med stor indsigt, humor (heldigvis) og stort kunstnerisk mod beskrevet tilværelsen i al dens sammensathed og mangfoldighed. Her er ingen letkøbte løsninger, og derfor udgør disse bøger et helt nødvendigt modstykke til tidens forfladigende politiske jargon. Læs de bøger - det styrker sammenhængskraften.Peter Due Jensen er gymnasielærer
