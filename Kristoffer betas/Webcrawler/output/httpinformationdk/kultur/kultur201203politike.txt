Politikere redder Republique
København skal have en åben scene, men den kommer ikke til at opstå på bekostning af det internationale samtidsteater Republique. Det slog kulturminister Uffe Elbæk fast sent torsdag


 Det lukningstruede teater Republique blev i torsdags reddet af politikerne bag teaterforliget, som underkendte det forslag, Københavns Teater har lagt på bordet.
En åben scene til frie teatergrupper har længe været efterspurgt af det københavnske teatermiljø. Derfor har Kulturministeriet bedt organisationen Københavns Teater om hjælp til et forslag om, hvor en åben scene kan etableres.
Københavns Teater, som er en paraplyorganisation over teatrene Betty Nansen, Østre Gasværk, Nørrebro Teater, Folketeatret og Republique har peget på at omdanne Republique til en åben scene. Et forslag, som i løbet af ugen har fået bølgerne til at gå højt, da kritikerne ser forslaget som en egentlig lukning af Republique.
I torsdags blev forslaget underkendt af partierne bag teaterforliget, som tæller samtlige partier undtagen Enhedslisten.
»Den anbefaling, som Københavns Teater er kommet med til os politikere, kan vi ikke se os selv i,« udtalte kulturminister Uffe Elbæk (R) i aftes. Han redder dermed Republique fra lukning og beder nu Københavns Teater om at gentænke, hvor en åben scene kan placeres. Han håber at se et nyt forslag, som ikke blander den frie scene sammen med et producerende teater, og lover, at der omkring sommeren 2013 vil stå en åben scene klar til de frie teatergrupper.
Den afgørelse er fair nok. Sådan lyder det fra direktør i Københavns Teater Steen Pade om politikernes underkendelse af forslaget. Københavns Teater skal derfor fremlægge et nyt forslag.
»Vi er tilbage i den situation, vi var i for et par måneder siden,« siger Steen Pade. »Som jeg ser det, har vi to muligheder i spil. Den ene er Frederiksbergscenen, som er drevet af Nørrebro Teater, og den anden mulighed er den lille scene på Republique,« siger Steen Pade, der godt kan forestille sig, at Republique også kan indgå i næste forslag.
Republique er fredet
Teaterchef for Republique Martin Tulinius er lettet over afgørelsen. Han er ikke skræmt over, at Republique igen er i spil til et nyt forslag fra Københavns Teater, for ifølge ham har politikerne givet et klart svar: Republique er fredet.
»Jeg hører et klart signal fra Uffe Elbæk om, at der skal findes en anden løsning, som tilgodeser det frie teatermiljø, men som passer ind i det øvrige landskab uden at forstyrre teatrene,« siger Martin Tulinius.
Han foreslår, at Københavns Teater ser på, hvilke muligheder der er for at etablere den åbne scene på en af Københavns Kommunes scener.
»Hvis man kan få Københavns Teater, Kulturministeriet og Københavns Kommune til at snakke sammen, ville det være historisk,« siger Martin Tulinius, som gerne ser, at Københavns Kommune varetager den åbne scene.
Det er en mulighed, som Steen Pade gerne vil se på, men som udgangspunkt ikke er en del af opgavebeskrivelsen, da han mener, at en løsning skal findes inden for Københavns Teaters scener.
Hele debatten om, hvor den åbne scene skal placeres, har fået Københavns kultur- og fritidsborgmester, Pia Allerslev (V), til at kræve Københavns Teater nedlagt. Hun mener, at administrationen af de fem teatre i stedet skal overlades til kommunen, for hun har svært ved at se, hvad Københavns Teater gør nu, som kommunen ikke kan gøre både bedre og billigere.
Og det er en diskussion, som hilses velkommen af kulturordfører for Venstre, Michael Aastrup Jensen.
»Københavns Teater har igennem et stykke tid været udsat for en meget voldsom storm, hvor en lang række forskellige aktører påpeger, at konstruktionen ikke hænger sammen, hverken administrativt eller økonomisk,« siger Michael Aastrup Jensen, som sætter spørgsmålstegn ved, om Københavns Teater mere er et tvunget samarbejde end et gavnligt samarbejde.
Han efterlyser derfor en politisk debat om Københavns Teaters struktur.
Og det er en debat, Martin Tulinius bifalder, selv om han fastholder, at den skal finde sted politisk.
»Københavns Teater har i en række sager truffet nogle mærkværdige valg, og jeg tror, sagen om Republique har været katalysator for en større diskussion om, hvordan vi bruger flest muligt penge på teater og mindst muligt på administration,« siger Martin Tulinius.

