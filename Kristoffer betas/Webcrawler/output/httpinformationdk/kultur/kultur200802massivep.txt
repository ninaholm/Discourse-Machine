Massive protester mod lukning af bibliotek
Fra næste år vil Danmarks ældste biblioteksbygning blive lukket for offentligheden. Det har fået mere end 7.000 personer til at slutte sig til en protestgruppe på nettet. Også Folketingets politikere er gået ind i sagen
Det smukke gamle universitetsbibliotek i Fiolstræde.

"5.000 danskere mod nedlæggelse af Det Kongelige Bibliotek, Fiolstræde".Sådan hedder en gruppe på hjemmesiden facebook.com. Gruppen er etableret af jurastuderende Kristian Kornum på Københavns Universitet (KU), og i skrivende stund har over 7.000 personer meldt sig i protest mod, at det smukke gamle bibiliotek fra næste år skal huse administration og specialepladser og dermed bliver lukket for offentlig adgang. Kristian Kornum er i øjeblikket i gang med at lave en underskriftindsamling. Målet er at få Folketingets politikere til at gribe ind, forklarer den jurastuderende."Det er Københavns Universitets (KU) beslutning at lukke biblioteket, og det kan politikerne ikke gøre noget ved, fordi KU er selvejende. Det, de derimod kan gøre, er at udvide fredningen af bygningen, så KU bliver pålagt at bevare bygningen som bibliotek," siger Kristian Kornum, der allerede har opnået, at flytningen af biblioteket er blevet taget op i Folketinget.Fiolbiblioteket skal flyttes til Botanisk Laboratorium i Gothersgade 140. Begge bygninger er tegnet af arkitekt Johan Daniel Herholdt, men Botanisk Laboratorium er i modsætning til Fiolbiblioteket ikke fredet, derfor vil Landsforeningen for Bygnings- og Landskabskultur (LBL) rejse en fredningssag.Sagen vil dog ikke udskyde KU's flytteplaner, forklarer Per Godtfredsen fra LBL's fredningsudvalg. Han kan dog godt forstå de studerendes protester:"De administrative ledere er ofte ikke vant til at tænke i de fælles kulturelle værdier, der kan ligge i bygninger som Fiolbiblioteket. Det handler bare om at få forbruget af kvadratmeter til at gå op, men det kunne jo godt være, at man kunne placere det administrative personale et andet sted, så offentligheden stadig kunne få glæde af bygningerne. Derfor er det godt, at så mange mennesker opfordrer KU's ledelse til at tænke sig om endnu engang, inden de lukker et helt unikt bibliotek."Det vigtigste argument for at flytte Fiolbiblioteket er, at de studerende, der i øjeblikket befinder sig i Københavns Indre By, om et par år skal flytte til henholdsvis Københavns Universitet Amager og Center for Sundhed og Samfund på det tidligere Kommunehospital. Og bogsamlingerne skal således flytte med.Thorkil Damsgaard, der står for planlægningen af flytningen af Fiolbiblioteket, mener, at de studerendes protester bygger på et forkert grundlag."Det gør altid indtryk, når så mange protesterer, men jeg synes, det er beklageligt, at folkene bag ikke prøver at gå i dialog med os, så ville de f.eks. vide, at langt fra hele biblioteket skal ombygges til administrative formål, fordi 2/3 af pladsen skal bruges til specialeskrivende. Og det kræver ikke den store ombygning," siger Thorkil Damsgaard.- Men det er vel korrekt, at biblioteket bliver lukket af for offentlig adgang?"Alle kan gå ind fra gaden i de fleste af universitetets bygninger, sådan vil det fortsat være - selvfølgelig under hensyn til dem, der sidder og arbejder derinde," siger Thorkil Damsgaard.Ifølge tidligere professor i bygningskultur Gregers Algreen-Ussing, der blev interviewet i Information i september, så er den gamle museumsbygning ved siden af Fiolbiblioteket dog et godt eksempel på, hvad der sker når en offentlig bygning som et museum eller et bibliotek bliver til kontorer: Folk holder op med at gå derind.
