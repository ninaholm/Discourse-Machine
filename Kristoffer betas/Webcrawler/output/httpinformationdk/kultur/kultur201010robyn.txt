Robyn er her
Sveriges største popeksportvare hedder Robyn. En yndig lys pige, der let kunne være historien om et offer for den store, grimme pladeindustris kommercielle interesser. Men Robyn er historien om præcis det modsatte. Det er frigørelse, moderne feminisme og en insisteren på at være sin egen, fortalt som pop


 Hun virker så sød. Hun virker som en, man kunne blive venner med. Så cool, så nede på jorden, så ukrukket. Og selv om hun har været popstjerne i halvdelen af sit liv, er hun ikke bare en svensk Britney Spears. For der er ingen plastikbryster, ingen sladder, ingen store pladeselskaber, der fortæller svenske Robyn, hvordan hun skal synge, eller hvad hun skal have på. Hvis Robyn vil have kort, platinblondt hår, så har hun det, hvis hun vil synge svenske folkeviser, så gør hun det. Robyn gør som hun vil. Det er i hvert fald hendes egen  historie, og hun synger om den, så vi tror på hende. Som når hun indleder sin seneste albumtrilogi med et »don't fucking tell me what to do«, lyder det nøjagtigt så ærligt, passioneret og ukrukket, som når hun senere fortæller sin historie om ensomheden på et dansegulv:
»I'm in the corner, watching you kiss her / I'm right over here, why can't you see me? / I'm giving it my all, but I'm not the girl you're taking home / I keep dancing on my own.«
»Ærlig musik. Der vil altid være ærlig musik,« siger hun til journalisten fra New York Post, der interviewer hende på et badeværelse backstage et sted i New York. Hun kører hånden igennem sit karakteristiske korte hår. Hovednummeret »Dancing on my own« på albummet Body Talk 1 - første del af den trilogi, hun udgiver i 2010 - handler ikke kun om ulykkelig kærlighed, forklarer hun. Det handler om at føle sig udenfor.
»Det er noget, der driver de fleste af os. Fordi det at føle sig elsket og set og forstået, at føle, at nogen har brug for en, er den absolut stærkeste drivkraft i de fleste menneskers liv,« siger Robyn.
»Robyn, en lille, sart udseende 31-årig svensker er bemærkelsesværdigt god til at producere lystfuld, tilgængelig pop, der er let men stærkt, lige som aluminium, og som er i stand til at bære humor og følelsesmæssig tyngde,« skrev The New Yorker i sin anmeldelse af Body Talk 1, der udkom i juni.
»Hendes lyriske henvisninger til handlekraft og uafhængighed er formentlig præcis den måde, det var meningen, at feminisme skulle se ud på i 2010; hun tager sin autonomi for givet og hendes styrke kommer af at være en konsekvent og rolig særling,« skrev anmelderen og indrømmede, at hun mindst havde hørt »Dancing on my own« to gange om dagen, siden hun først hørte det.
Robyns sommer
Det er hun helt sikkert ikke den eneste, der har. Robyns koncert i København i morgen blev udsolgt på to minutter.
»Hvor cool kan en hvid kvinde blive?« spurgte Berlingske Tidendes anmelder efter udgivelsen af Body Talk 1. Robyn har varmet op for Madonna, Elton John har kaldt hende »fantastisk«, hun har optrådt hos David Letterman flere gange og spillet på New York-modeugens hippeste fest. Hun var med i rollen som sig selv i den amerikanske tv-serie Gossip Girl, og har arbejdet sammen med alle de rigtige navne - Snoop Dogg, The Knife, Röyksopp, Coco Sumner. Hun kan endda få 90'er-moden i form af et par alt for store afklippede lyseblå Levi's 501 - til at blive hippe igen. Det var det, hun havde på, da hun tidligere i år blev udnævnt til decenniets stilikon af modebladet Elle i Sverige. Og da det amerikanske satireprogram The Daily Show besøgte Sverige for at se, hvordan en svensk popstjerne bor, var det Robyn de besøgte.
»Body Talk 1-3 kan ende som en af de mest forrygende popmanifestationer i år,« skrev Politikens anmelder om den trilogi, som  Robyn udgiver i 2010. For som hun har forklaret adskillige gange, så vil hun tættere på den måde, folk hører musik på i dag ved at være på turné, skrive sange og gå i studiet på samme tid og opleve den dynamik, det giver.
»Sommeren har tilhørt Robyn. Det svenske popfænomen kan ikke sætte en fod forkert for tiden,« fortsatte Politikens anmelder.
»Hun udstråler integritet. Privat, på scenen og som pladeselskabsdirektør«, skrev det svenske Dagens Nyheter.
»Det er svært for mig at pege på en specifik kunstner,« sagde Robyn selv til New York Posts kamera, da hun skulle forklare, hvem hun selv mener, laver ærlig musik.
»M.I.A. er virkelig tro mod det hun gør. Major Lazers, er også virkelig interessante. Lige nu handler det for mig mest om dance-music,« siger hun, inden hun lidt henslængt svarer på, hvordan hun egentlig lærte Snoop Dogg at kende.
»Jeg blev spurgt, om jeg ville synge med på hans nummer 'Sexual Eruption', og det gjorde jeg så. Det virkede, som om han kunne lide det. For noget tid siden hang vi ud i LA og havde en sjov snak om musik, og så besluttede vi os for at lave noget sammen. På en måde har jeg bragt ham ind i min verden,« siger hun til New York Post.
For det er Robyn, der har fået Snoop Dogg ind i sin verden. Ikke omvendt.
Det bobler i hovedet
Det begyndte ellers helt anderledes for Robin Miriam Carlsson, der allerede i 1995 brød igennem med singlen »Do you really want me (Show respect)«. Hun var producenten Max Martins protegé - den samme Max Martin, der senere skrev hits for Britney Spears og Kelly Clarkson, og som i høj grad har videreført den svenske popsucces med Abba, Roxette, Neneh og Eagle Eye Cherry og Ace of Base. Dengang blev Robyns musik kaldt mainstream-pop, og Robyn selv blev kaldt et teenageidol i både Sverige og i udlandet. Hun havde mavekorte trøjer og store bukser, hvor Calvin Klein-logoet kun lige stak op og en pladekontrakt med giganterne RCA-records efterfulgt af et stort gennembrud i USA i 1997, hvor hendes nummer »Do you know what it takes« ramte ottende plads på den amerikanske Billboard top 100.
»Jeg er en helt almindelig 15-årig, snart 16-årig pige, der bor i Stockholm på Södermalm. Jeg går i skole og skal begynde i 1. G, jeg har en interesse, og det er at synge. Det forsøger jeg at gøre så godt, jeg kan. At jeg kun er 15 år er ligegyldigt. Jeg gør det, jeg gør, og så må vi se, om folk kan lide det,« sagde hun dengang til den svenske musikkanal ZTV. To dage efter interviewet have hun droppet gymnasieplanerne, skemaet fra pladeselskabet tillod simpelthen ikke andet. For Robyn var en popstjerne, og selv om hun kun var 15, virkede hun ikke forbavset over sin succes.
»For mig er det her mere end kun en sjov ting. Det er meget større end bare at sælge plader og blive kendt. Det her er et liv for mig, og jeg gør det, fordi det føles som noget, jeg skal udrette. Jeg har altid følt det på den her måde,« sagde hun til Dagens Nyheter.
Robyn var vant til et flakkende liv. Hendes forældre var skuespillere, der ofte var på teaterturné, og Robyn fulgte med. »Jeg har altid sunget. Min far har fortalt mig, at jeg har sunget, siden jeg var to. Sunget, sunget, sunget,« sagde hun til ZTV i 1996 og afslørede samtidig, at hendes første kærlighed var Olof Palme.
Da hun blev lidt ældre, begyndte hun også at skrive sange, og da hun var 11, og hendes forældre blev skilt, begyndte det for alvor.
»Det er altid fascinerende at være omkring hende, når det koger i hovedet på hende - og det gør det virkelig,« fortalte den svenske musiker Christian Falk i et interview i 1999, efter at Robyn havde udgivet sit andet album My Truth. Albummet slog aldrig rigtigt igennem internationalt, men i Sverige var hun en stjerne.
»Jeg tror, at det er vigtigt at kunne sætte sig selv i trance,« sagde Robyn dengang til ZTV: »Sådan noget som at danse indtil man ser syner, eller at synge i kirken indtil man besvimer, det tror jeg især mange svenskere er bange for. Men når de får lov til at være en del af det, så bliver de bare så glade. Jeg har opdaget, at jeg har nemt ved at gå med energien i stedet for at modarbejde den. Jeg har nemt ved at slippe ting, som ikke er gode, og når man gør det - når man skriver sammen med en person, der ikke er vant til at skrive på den måde - så er det virkelig skidesjovt at se, hvordan den energi påvirker folk.«
Vær sød, se godt ud
Robyn udgav sit tredje album Don't stop the Music i 2002. Det hittede stort set ikke andre steder end i Sverige. I 2005 forlod hun sit pladeselskab for at lave sit eget - Konichiwa  Records. Hun havde brug for kunstnerisk frihed, sagde hun, og hendes fjerde album Robyn fik da også en ny lyd, der søgte mere mod den elektroniske poplyd end mod den søde pop, hun tidligere havde været eksponent for.
»Robyn er et af årtiets bedste popalbum,« skrev The New Yorker, og nummeret 'cobrastyle' »er et hurtigt, hakkende elektroniskt nummer med et sindssygt tempo, undtaget de øjeblikke, hvor det havner i fragmenter af dancehallrytmer. Robyns vokal er en blanding af sprog alle - og ingen - steder fra, og det lyder bevidst usvensk: »I press trigga, I don't press people button / Nobody tjaffs come face me with something / like how I have twenty-two inna me something / Ten is for you so who gon' get the next dozen, fool.«
Med albummet Robyn kom Robyns andet internationale gennembrud.
Har du aldrig mødt modstand, bliver Robyn spurgt i Dagens Nyheter.
»Jo, igennem hele min opvækst, da jeg kom fra mit lille beskyttede liv med mor og fars teater. Da jeg begyndte i skolen og syntes, at de fleste var kedelige ... Jeg fik super meget røg for, at jeg var, som jeg var, men for mig fandtes der ikke nogen anden måde at være på. Og alt det forstærkede følelsen af, at jeg måtte komme videre. Følelsen af at stå udenfor er stadig ekstremt vigtig, når jeg skriver min musik.«
Som for eksempel når Robyn danser for sig selv. Eller som The New Yorker skrev.
»Robyn vil overleve. For hun har forliget sig med alle de krav, som følger med en popkarriere - at være sød, se godt ud, at holde tingene enkle. Inden for de rammer finder hun al den plads, der er i verden, der er brug for til at synge om de fejl, ethvert individ møder.«
»Will you tell me once again
how we're gonna be just friends?
If you're for real and not pretend
then I guess you can hang with me«

