Hun skabte teatermusik ved at tænke russisk og djævelsk
Arbejdet med at lægge musik til Århus Teaters opsætning af stykket 'Mesteren og Margarita' har betydet, at Channe Nussbaum har måttet lære kunsten at kontrollere improvisationen. En ikke helt let opgave, når det er den, hun lever for i den jødiske klezmermusik


 Når Channe Nussbaum går på scenen i aften, skal hun vente på sit cue. Det har været en af de største udfordringer for hende i rollen som Hella i opsætningen af Mesteren og Margarita på Århus Teater.
Fra sin omfangsrige karriere som musiker er Channe Nussbaum ikke vant til at være i kontrol på scenen.
Når hun optræder som frontkvinde i for eksempel bandet Klezmofobia, der spiller en kombination af rock og den jødiske folkemusik klezmer, er netop det at give sig hen og improvisere en af de store drivkrafter.
»Derfor får man også lidt ondt i maven, når det pludselig får store konsekvenser, hvis man begynder at improvisere,« siger hun, men fastholder, at der stadig er plads til improvisation:
»Man skal bare holde sit cue. Det er en form for kontrolleret improvisation. Jeg skulle vænne mig til det, men jeg synes, det fungerer godt nu.«
Teater er anderledes
tOpgaven med at lægge musik til et teaterstykke var helt ny for Channe Nussbaum.
»Jeg er faktisk ikke særlig teaterminded. Jeg går ikke særlig meget i teatret selv, så i mit første udkast havde jeg tænkt mere i film end i teater, og det fungerede selvfølgelig slet ikke. Der er jo et helt andet tempo i teatret, og efter flere samtaler med instruktøren Christoffer Berdal forstod jeg den fremdrift, der skal være i musikken på teatret. Intet er afsluttet. Man kan sige det sådan, at jeg må ikke gå en tone ned før til allersidst. Jeg har lært utroligt meget af det her.«
Da Channe Nussbaum blev tilbudt opgaven, tøvede hun ikke, selv om hun aldrig havde lavet teatermusik eller læst Bulgakovs klassiker Mesteren og Margarita for den sags skyld.
»Det lød enormt interessant, og jeg tænker selv meget i historier, når jeg skriver musik, så det lå mig ikke fjernt at lade mig inspirere af en bog. Men jeg skulle selvfølgelig lige læse den først,« siger hun og griner.
Et meget syret forlæg
Mesteren og Margarita foregår i 1930'ernes Sovjetunionen, hvor djævelen aflægger Moskva et besøg og forårsager en del problemer. Blandt andet i kærlighedsforholdet mellem romanens helt og heltinde - Mesteren og Margarita.
»Det er jo en enormt syret bog,« siger Channe Nussbaum:
»Jeg må indrømme, at jeg forstod langt fra det hele, og det tvivler jeg på, at nogen gør, men jeg synes helt sikkert, man kan drage nogle paraleller til vores samtid. At få besøg af djævelsen på den måde udstiller det surrealistiske i vores måde at leve på. Det normale virker pludselig helt syret. Giver vores handlinger nødvendigvis mening, fordi vi allesammen opfører os sådan?«
Channe Nussbaum mener dog heller ikke, at det er musikkens opgave at øge forståelsen: »Musikken bidrager med en intensitet. Det tempo og den intense stemning, der ligger i bogen forsøger jeg at genskabe med musikken. Jeg har tænkt russisk og djævelsk.«
Channe Nussbaum kunne bestemt godt finde på at takke ja til en lignende opgave igen, men hun indrømmer, at det har været noget af en øvelse for den jødiske folkemusiks ukronede danske dronning at passe det ind i en allerede pakket karriere.
Inden for et år har hun været en del af tre udgivelser med henholdsvis Trio Klezmer, Klezmofobia og Channe Nussbaum & Spielniks.
Og kort efter at eksilet i Århus er afsluttet, rejser hun til Mexico på turné med Klezmofobia, senere gælder det Congo, Korea og Kina.
Channe Nussbaum bor i København, men har i forbindelse med opgaven på Århus Teater midlertidigt forladt mand, børn og bands til fordel for Århus.
»Jeg er slet ikke vant til at være alene. Det har muligvis været meget sundt for mig. Jeg sidder jo ligefrem og skriver popmusik.«


'Mesteren og Margarita' med Channe Nussbaums musik har premiere i aften på Århus Teater

