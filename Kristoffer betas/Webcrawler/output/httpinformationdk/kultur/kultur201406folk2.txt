Folk



 Luis Suárez
Først efter at have siddet i møde ‘uafbrudt’ siden onsdag, kunne FIFA’s disciplinærkomité i går idømme uruguayaneren ni spilledages karantæne for at have bidt en italiener. Få kan med ét bid forvolde både skuldersmerter og hovedbrud.
Fodboldbosser
Det var også en kompliceret sag. En mand havde bidt en anden og påstod, at den anden mands skulder fløj op i hans tandsæt. Muligvis skulle FIFA først have fløjet erfarne vuggestuepædagoger ind fra Danmark for at høre, hvad man gør ved den slags.
Helle Thorning (S)
I en anden langstrakt sag har flere medier nu erfaret, at det, de først erfarede, ikke var helt korrekt, og den skulle således være helt sikker: Helle ryger ikke til EU i dag. Heldigvis kan diskussionen nu fortsætte til næste EU-møde i juli.
Syvsovere
Angiveligt på denne dag i år 447 vågnede syv sagnomspunde kristne i en hule i Tyrkiet. Knap 200 år forinden var de blevet muret inde under en romersk kristenforfølgelse, men så åbnede nogen hulen igen. Dagens navn er Syvsoverdag.

