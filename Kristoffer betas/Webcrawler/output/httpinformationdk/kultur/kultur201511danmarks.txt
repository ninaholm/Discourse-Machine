Danmark sejrer over Sverige i litterær landskamp
Svenskerne startede bedst, men endte som tabere i slaget om det litterære herredømme i Norden. I en tæt kamp sejrede de rødhvide 3-2 på en sen scoring af Yahya Hassan. De svenske forfattere er ’dygtige’, men de danske vinder på ’vitalitet’, lyder dommen
 David Lagercrantz hæver en manicureret hånd og byder sig til, men mødes af de andre forfatteres misbilligende blikke
Karin Haugen, Litteraturredaktør, Klassekampen



 Danmark er klar til Europa, mens Sverige må blive i det fjällhöga nord. Sådan blev i hvert fald udfaldet af den litterære landskamp, som i går fandt sted simultant i både Information og den svenske avis Aftonbladet.
I anledning af den afgørende EM-kvalifikationskamp i fodbold, som spilles i Stockholm i aften, havde de to kulturredaktioner sat hver deres hold af nulevende, skønlitterære forfattere med det formål at få endeligt afgjort, hvilken litterær offentlighed – den svenske eller den danske – som råder over de bedste og mest interessante forfattere.
I gensidig forståelse blev det besluttet, at kampens dommer måtte findes i det neutrale Norge, og det endelige valg faldt på Karin Haugen, der til daglig er litteraturredaktør på den norske avis Klassekampen. Hun har sendt følgende detaljerede kampreferat fra gårsdagens arvefjendeopgør, som vi her bringer i sin helhed, minut for minut:
1. min. – Kick off:
»Kampen fløjtes i gang, stemningen på banen er god: P.O. Enquist rager op i det svenske mål med sin solide ro. Flankeret af Norén og Ekman har han en markant aura af god årgangsvin, som danner base for det svenske holds naturlige selvtillid. Men er de mon helt klar over, hvilket stof modstanderen er gjort af? Danskernes målmand, Mette Moestrup, er også kaptajn og dirigerer med aktivistisk glød holdkammeraterne rundt.
13. min. – Sverige i angreb
Lena Andersson viser sig hurtigt som banens strateg: Hun får alles opmærksomhed med sine systematiske og målrettede bevægelser. Hun skyder kalkuleret mod mål – men uden held. David Lagercrantz hæver en manicureret hånd og byder sig til, men mødes af de andre forfatteres misbilligende blikke.
27. min. – Klumpspil på midten
Björn Ranelid flytter fint bolden frem over banen, mens han fremfører en kritik af yngre feminister. Men Josefine Klougarts elegante autoritet distraherer ham, og han mister bolden til hende. Hun afleverer til Carsten Jensen, som holder for længe på bolden. Suzanne Brøgger råber højlydt fra bænken og får hurtigt publikum med sig. Dommeren må bede både spillere og publikum om at slappe af.
 David Lagercrantz hæver en manicureret hånd og byder sig til, men mødes af de andre forfatteres misbilligende blikke
Karin Haugen, Litteraturredaktør, Klassekampen


33. min. – Sverige foran
Kim Leine fører stabilt bolden frem over midtbanen, mens folk på tribunen klapper ad ham. Men han bliver elegant franarret bolden af Jonas Hassen Khemiris suveræne spillestil. Legende let tager han bolden med sig helt ind under mål og placerer den sikkert i øverste højre hjørne: 1-0 til Sverige.
43. min. – Selvmål fra Guillou
I mangel på værdige højrefløjsmodstandere, han kan bruge sine slagfærdige retoriske kræfter på, skriver Jan Guillou en erotisk skildring – og scorer dermed selvmål for Sverige: 1-1.
PAUSE
57. min. – Popkulturel scoring
Hans Otto Jørgensen får bolden og sender en lang pasning videre til Olga Ravn, som spiller ét-to med Asta Olivia Nordenhof i et samkørt, tæt parløb, hvor de til sidst overrumpler P.O. Enquist: Han er ikke forberedt på de hurtige finter, de popkulturelle fingerspidsfornemmelser og det emotionelle tryk, og Olga Ravn sender en hård bold langs jorden i mål: 2-1 til Danmark.
78. min. – Intellektuel udligning
Banens eneste Zlatan, Yahya Hassan, har en lommelærke skjult under de flatterende korte shorts og tilfører kampen lidt tiltrængt glamour. I et deklamerende øjeblik får han hele tribunen med sig – men han bliver udsat for en hård tackling af en nådesløs Athena Farrokhzad, som overmander ham med en kombination af intellektuel kraft og følelsesmæssig passion.
Dommeren lader angrebet passere under tvivl.
Da Farrokhzad nærmer sig mål, svækkes Mette Moestrups nationale loyalitet, og svenskerne kan udligne til 2-2.
90. min. – Ungdommens sejr
Med dette sammenstød har kampens egentlige duel vist sig: Dette vil ikke blive afgjort af Klas Östergrens gentlemen, Lars Noréns samtidsklassikere eller Jussi Adler Olsens pengestærke succes. Holdenes egentlige kapital er de unge udfordreres styrke og antal, og publikum holder vejret, da Yahya Hassan går ind efter det sidste stød: Han scorer i 11. time.
Svenskerne har et stabilt og solidt hold og er overordentlig dygtige. Men danskerne vinder på ung vitalitet og ren coolness.
Det bliver en kneben sejr til Danmark: 3-2.
Læs også: Dommer: Duellen mellem Yahya og Athena blev udslagsgivende

