Forfatter får unge talenter til at skrive sine bøger
For fire år siden var James Frey centrum i en skandale med sine storsælgende erindringer, der viste sig at være delvist opdigtede. Nu skaber han igen overskrifter med en skrivefabrik i New York, hvor han bliver beskyldt for at udnytte unge skribenter
James Frey (t.h.), der her fortæller studieværten Larry King om sine 'memoirer'
 i bogen 'A Million Little Pieces', har igen anbragt sig
 i mediernes søgelys.


 WASHINGTON - Den amerikanske forfatter James Frey blev først kendt, så rig og siden berygtet for sine erindringer om sit stofmisbrug i bogen A Million Little Pieces. Efter Oprah Winfrey valgte bogen til sin bogklub i efteråret 2005, blev den solgt i to millioner eksemplarer i løbet af to måneder, men tv-værtens velvilje fik en brat afslutning, da det viste sig, at store dele af bogen var opdigtede. Hun kaldte derefter forfatteren ind i sit show og fik ham der til både at undskylde og at angre.
Fordømmelsen har forfulgt James Frey lige siden, og nu er hans navn igen havnet i overskrifterne. Denne gang har han gjort sig bemærket med en såkaldt skrivefabrik, som han har skabt i New York. Frey har håndplukket 30 unge, talentfulde skribenter fra universiteternes skrivekurser til at skrive sine ideer ud i livet, fordi han, siger han selv, får flere ideer, end han kan nå at skrive.
Den slemme dreng
James Frey har tænkt skrivefabrikken, Full Fathom Five, som en kopi af kunstverdenens konceptværksteder, der udfører de fysiske kunstværker efter kunstnerens idé og med hans vejledning. Det er helt almindelig praksis i dag, og i Danmark kender vi det blandt andet fra Olafur Eliassons værker.
James Frey, der selv er kunstsamler og medejer af et kunstgalleri i New York, har haft to af verdens bedst betalte kunstnere, Jeff Koons og Damien Hirst, i tankerne, fremgår det af et interview i The Guardian.
Freys skrivefabrik rejser imidlertid samme spørgsmål i litteraturens verden, som det i sin tid gjorde i kunstens: Er det det fysiske værk eller ideen bag det, der definerer et værk? Og hvem skal man kreditere som kunstneren: Mennesket med ideen eller dem, der fører den ud i livet?
I kunstens verden er der ikke længere mange, der stiller spørgsmålstegn ved, om Marcel Duchamps Readymades er kunst. Eller om Andy Warhol rent faktisk var kunstneren bag de værker, der bærer hans signatur, selv om det var de ansatte på hans Factory i New York, der udførte dem for ham.
Med litteratur er det anderledes. Her er vi vant til at identificere værket med forfatteren og dennes evne til at kunne skabe et særligt sprog. I litterære kredse bliver kvaliteten af et litterært værk først og fremmest målt på måden, det er skrevet på, frem for, hvad det handler om. Blandt andet derfor har James Frey vakt forargelse med sin idé om at kopiere kunstverdnens koncept-værksteder ind i den litterære verden. Skrivefabrikker er ellers ikke et helt nyt fænomen, for i den kommercielle del af bogindustrien har der længe været udgivet bøger, især serier for børn og unge, der er skrevet af forskellige skribenter under pseudonym.
Freys skrivefabrik synes i virkeligheden heller ikke så langt fra disse. Han lægger ikke skjul på, at han fokuserer på kommercielle ideer, selv om han siger, det ikke er pengene, han er fokuseret på.
»Jeg véd godt, jeg er den slemme dreng i amerikansk litteratur, men det er ikke dét, det her handler om. Jeg gør det, fordi jeg elsker bøger,« siger han.
Alligevel er det dog tydeligt, at han - ligesom sine forbilleder i kunstens verden - har en ret god næse for, hvor de store indtjeningsmuligheder er.
Hollywood filmatiserer
Full Fathom Five har fokus på ungdomsbøger, der har potentiale til at udkomme i serier og til at blive filmatiseret. Frey har sagt, at han drømmer om at stå bag den næste Harry Potter- eller Twilight-succes, og noget tyder faktisk på, at han er godt på vej: 12 bøger i tre forskellige serier er allerede solgt til udgivelse. Den første, I Am Number Four, handler om en ung alien, der lander i Ohio som en teenager. Den udkom i USA og Storbritannien i august og er den første i en serie kaldet Lorien Legacies. Bogen er solgt til udgivelse i mindst 21 lande, og selskabet DreamWorks med blandt andre Steven Spielberg har købt filmrettighederne og er ved at filmatisere den.
Sjovt nok er det parallelt med udsigten til succes i Hollywood, at kritikken af James Frey igen har rejst sig. Et par af hans ansatte i Full Fathom Five har offentligt kritiseret ham for at tilbyde de unge skribenter urimelige arbejdsvilkår. Det begyndte med, at hovedskribenten bag I Am Number Four, Jobie Hughes, var utilfreds med, at hans navn ikke fremgår af bogen. I sin kontrakt havde han afgivet rettighederne til at blive krediteret, hvilket han tilsyneladende fortrød, da bogen fik succes. I stedet for hans navn er forfatternavnet - som en gimmick - navnet på den teenage-alien, der er hovedperson i bogen.
Ændret på bestilling
Efter Jobie Hughes' kritik har endnu en skribent rejst kritik af Frey. Suzanne Mozes var studerende på Columbia, da hun søgte om at blive ansat på Full Fathom Five. I New York Magazine har hun skrevet om sine oplevelser med Frey, der afviste at ansætte hende, da hun bad om forbedringer i kontrakten.
I sin artikel afslører hun, hvilke vilkår skribenterne bliver ansat på: Ved indgåelsen af en kontrakt modtager skribenten 250 dollar (cirka 1.500 kroner) og det samme ved afleveringen af et helt manus. Andet kan skribenten ikke være sikker på at få, medmindre bogen giver overskud. I så fald får forfatteren mellem 30 og 49 procent af overskuddet, hvad enten det kommer fra videospil eller filmrettighederne til en bog.
Til gengæld frasiger skribenten sig alle rettigheder - også over bogens indhold. Hvis Frey mener, at en hovedperson skal være forældreløs, så bliver det sådan. Eller hvis et filmselskab gerne vil have ændret en slutning, så den egner sig bedre til film, så kan han også sørge for det. Sidstnævnte skete faktisk i tilfældet I Am Number Four, og det var muligt, fordi DreamWorks købte filmrettighederne, før bogen var skrevet færdig. Her gav Frey blandt andet filmmanuskriptforfatterne lov til at ændre slutscenen. Oprindeligt skulle den have foregået i en skov, men efter DreamWorks råd blev den henlagt til en high schools fodboldbane.
»Vi vil gerne være gode partnere,« har James Frey forklaret til Wall Street Journal, mens udgiveren har forsikret om, at ændringerne »kun gjorde bogen bedre«.


