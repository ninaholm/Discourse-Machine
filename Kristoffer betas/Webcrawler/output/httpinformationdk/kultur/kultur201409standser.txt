Han standser ikke tiden – men han forlænger den
Midt inde i Danmarks nationalgalleri sidder en mand bøjet over et 500 år gammelt, historisk papir. Med skalpeller, enzymer og højteknologiske metoder forsøger han at vriste værket fri af tidens greb. Information tog på et sjældent besøg i konservatorens værksted. Et sted, der forsøger at udsætte det uundgåelige
Niels Borring restaurerer og sikrer Albrecht Dürers storslåede træsnit af en triumfbue til en kejsers ære fra 1515 (lille billede) en længere levetid. Papiret, det er trykt på, har en ørn med dobbelthoved og kejserkrone som vandmærke, kejsers Maximilian I&rsquo;s monogram. Det er beviset på, at triumfbuen virkelig var kejserens projekt.

Niels Borring går ind ad bagindgangen til Statens Museum for Kunst (SMK), traver gennem serviceområdets forladte forhal og tager industrielevatoren op til første sal. Her drejer han til venstre forbi metalskabe med kemikalier og sodsvampe, fortsætter gennem konserveringsatelieret med skulpturer og installationer og træder så til sidst ind i et stort, bart lokale, oplyst af tre projektørlamper, som kaster hver deres lyskegle ned mod et 500 år gammelt kunstværk på papir.Det er her, i museets indre, uden for offentlighedens bevågenhed, at Niels Borring tilbringer de fleste af sine vågne timer. Han er konservator; papirkonservator, og hvis man aldrig har hørt om ham før, er det med god grund: Hans arbejde går netop ud på ikke at gøre opmærksom på sig selv; ikke at tage fokus fra de kunstnere, han hjælper; ikke at overskygge de værker, han forbedrer. En konservator skal være diskret. Hans liv er i kulissen.&raquo;Som konservator skal man vide vanvittigt meget om kunst og kunstneriske arbejdsprocesser,&laquo; siger Niels Borring.&raquo;Men dybest set er vi sat i verden for at være det stik modsatte af kunstnerne: nemlig usynlige. Vi lader værkerne stå frem og træder selv tilbage. Faktisk er det paradoksalt, at jeg lige nu sidder og giver interview, for hele pointen med vores arbejde er jo, at vi skal blive væk til slut.&laquo;Den kommende tid bliver endnu mere paradoksal for Niels Borring og hans kolleger. Som led i en omfattende restaurering af renæssanceværketKejser Maximilian I&rsquo;s Æresportfra 1515 har SMK besluttet at åbne konservatorværkstedet for offentligheden. Ideen er at give publikum et indblik i en ellers lukket verden.Men for Niels Borring repræsenterer det åbne atelier samtidig en mulighed for at retfærdiggøre sit arbejde over for skeptiske skatteydere.&raquo;De næste fire måneder sidder vi tre mand og arbejder fuld tid på det her værk &ndash; og det er jo ikke ligefrem gratis. Så det åbne atelier er også en måde at imødekomme eventuelle kritiske røster på, som ville kunne sige: &rsquo;Hvorfor bruger I vores skattekroner på noget, vi ikke kan se?&rsquo; Nu kan man rent faktisk komme og se, hvad vi laver &ndash; også selv om det slet ikke er meningen med vores arbejde.&laquo;Konservatorens kardinaldydDet monumentale træsnit, som Niels Borring har fået til opgave at konservere, måler 3 x 3,5 meter. Det er udarbejdet af den verdensberømte tyske renæssancekunstner Albrecht Dürer som et bestillingsarbejde for den tysk-romerske kejser Maximilian I og betegnes i kunstkredse som &raquo;et mesterværk&laquo;. Motivet forestiller en triumfbue med pompøse magtsymboler, sirlige ornamenteringer og vilde fabeldyr, som tilsammen beretter heroisk om kejserens slægt og historie. Men papiret er slidt. Gennem tiden har det været eksponeret for skadeligt lys og skiftende klima, og de sidste mange år har det ligget sammenrullet i et hjørne af SMK&rsquo;s magasiner.&raquo;Det var i ret dårlig stand, da vi fik det op &ndash; fyldt med revner, buler og misfarvninger,&laquo; siger Niels Borring og smiler lidt mere, end der er grund til. For sådan er det i konservatorfaget: De værste skader, er de bedste skader. Det er dem, der gør det umagen værd at gå på arbejde.&raquo;For at løse en opgave som den her, skal jeg bruge alle facetter af min uddannelse. Jeg skal kombinere mine håndværksmæssige evner med de nyeste videnskabelige analysemetoder, læse op på kunsthistorien, sætte mig ind i værkets tilblivelse og mobilisere al min baggrundsviden om papirfibre og nedbrydningsprocesser,&laquo; siger Niels Borring og forklarer at det netop er denne kobling af håndværk og åndsarbejde som gør konservatorfaget &raquo;så sindssygt inspirerende&laquo;.&raquo;Man skal vide en masse om fysik, kemi, matematik og historie &ndash; men man skal samtidig kunne finde ud af at omsætte den teoretiske viden til et stykke dagligt praktisk arbejde.&laquo;Niels Borring tager plads ved værket med en pensel i den ene hånd og et lille glas metylcellulose i den anden.&raquo;Det er en form for tapetklister,&laquo; forklarer han pædagogisk, mens han smører en smule ud på papiret.&raquo;Bare i en lidt anden version, end den man køber hos farvehandleren.&laquo;Den avancerede tapetklister nedbryder limen, så Niels Borring efter et par minutter kan skrabe de overflødige papirlag af med en skalpel og komme helt ned til originalen. Det er et pillearbejde, som kræver rundhåndede mængder af konservatorfagets vigtigste kardinaldyd: tålmodighed. Særligt, når der er tale om et gammelt og skrøbeligt værk som det foreliggende.&raquo;Det handler omtimingog om at have en fornemmelse for lige netop det værk, man sidder over for. Man skal forstå værket. Have tålmodighed med det. Ikke fokusere på andet. Så må telefonen ringe, og kaffen koge over imens.&laquo;Fra scene til kulisseEgentlig havde Niels Borring andre planer med sit liv, da han i begyndelsen af 1980&rsquo;erne læste teatervidenskab og tog tilløb til at søge ind på Teaterskolen i København: Han ville have været skuespiller.&raquo;Men jeg fandt hurtigt ud af, at det krævede mere spidse albuer, end jeg var udstyret med &ndash; jeg havde simpelthen ikke nerver til det,&laquo; siger han.Han opgav snart sine ambitioner om en fremtid som skabende kunstner og begyndte i stedet at forfølge en karriere som bevarer af den kunst, der allerede findes. I 1985 lod han sig indskrive på kunsthistorie på Københavns Universitet, og nogle år senere blev han optaget på Konservatorskolen på Det Kgl. Kunstakademi.&raquo;Jeg tror, at konservatorfaget kræver en særlig mentalitet af sine udøvere. Det ligger jo i selve ordet, at man ikke er nyskabende som konservator, men netop konserverende, og det er jeg nok også,&laquo; siger Niels Borring.Hans veneration for det bedagede rækker også langt ud over hans professionelle virke og ind i hans personlige liv. Han kan godt lide moderne arkitektur, men han holder også meget af at studere gamle kirker. Han kan godt lide at læse på sin iPad, men han vil hellere bladre rundt i gamle bogværker.&raquo;Og så bor jeg i øvrigt i et bevaringsværdigt hus på Christianshavn, som også er fyldt med gamle ting, jeg samler på,&laquo; siger han og smiler.Og så er det alligevel ikke helt rigtigt, at konservatorer ikke er kreative. For nok beskæftiger de sig med fortiden &ndash; men metoderne bliver stadig mere moderne og avancerede. Tag nu et værk som Albrecht Dürers. Det skal både igennem en fiberanalyse, en limprøve, en gennemlysning, en UV-fotografering, en vådbehandling, enzymbehandlinger og adskillige andre avancerede behandlingsfaser, før det igen er klar til at komme op at hænge på museets vægge.I sit arbejde med konserveringen har Niels Borring og hans team fået uvurderlig hjælp fra det nystartede Centre for Art Technological Studies and Conservation (CATS). Centret, der er et samarbejde mellem Nationalmuseet, Konservatorskolen og SMK, har til formål at levere naturvidenskabelige materialeanalyser, som konservatorerne kan bruge i deres arbejde med at bevare og fremtidssikre kunstværkerne. En del af det tekniske udstyr har til huse på etagen lige oven over bevaringsafdelingen på SMK.&raquo;Tag nu sådan en som den her,&laquo; siger Niels Borring og finder et ark frem med en bjergformet graf &ndash; et spektroskopisk spektrum &ndash; hvis tinder rækker op i en sky af tal.&raquo;Det er en limanalyse, som vi virkelig har kunnet bruge til noget.&laquo;Bag den uforståelige graf gemmer der sig nyttig viden om den lim, som holder Dürers i alt 36 papirark sammen til ét værk. For eksempel fremgår det, at limen ikke er animalsk, men baseret på stivelse, hvilket betyder at konservatorerne skal bruge enzymer, der kan opløse stivelse, for at skille bladene ad, så de kan konserveres enkeltvis.&raquo;Det er her Carola kommer ind i billedet,&laquo; siger Niels Borring og stiller sig om bag sin kollega, der i dette øjeblik er i færd med at omsætte teori til praksis. Carola Hilby, som hendes fulde navn lyder, holder en gennemsigtig æske i hånden, som består af enzymer, hun selv har indlejret i en gelé, og som hun nu med en skalpel skærer ud i blokke og placerer på udvalgte steder af værket. Efter nogle minutter begynder papiret at optage enzymerne, som trænger ind i limen og nedbryder den, så den til sidst kan skrabes af med en spatel.&ndash;Det er jo ren ...&raquo;Kemi? Fysik?&laquo;&ndash;Ja, I burde næsten stå her i hvide kitler ...&raquo;Det gør vi også en gang imellem,&laquo; siger Niels Borring og smiler.Alle ting har deres tid&raquo;Men vi er ikke kemikere, vi skal bare kunne forstå de oplysninger, kemikerne giver os &ndash; og så finde ud af, hvad vi kan bruge oplysningerne til.&laquo;Der er sket meget med konservatorfaget de seneste 20-30 år. Faget er blevet højteknologisk, og man baserer i stigende grad sit arbejde på naturvidenskabelige metoder. Men ét vilkår er forblevet det samme: Som konservator vil man altid være begrænset af den viden, man har til rådighed.&raquo;Jeg har taget mig selv i at bande over nogle af de dispositioner, mine nu afdøde kolleger har foretaget sig,&laquo; siger Niels Borring.&raquo;Men jeg minder mig selv om, at vi formentlig alle havner i konservatorfængsel før eller siden. Det er vilkårene, at man kan komme til at gøre noget i dag, som man om 100 år vil korse sig over: &rsquo;Hvordan kunne de dog finde på at bruge enzymer!&rsquo; Ingen er klogere end den tid, de lever i.&laquo;Endnu et vilkår deles af konservatorer på tværs af tid og sted: Det faktum, at intet varer evigt.Som konservator forsøger man at forlænge levetiden på de kunstværker, man får stukket ud. Men ultimativt vil de alle mørne, forvitre og gå til. Man kan trække tiden ud, men man kan ikke stoppe den.&ndash; Har arbejdet som konservator ændret dit forhold til begreber som forgængelighed og forfald?&raquo;Det har i hvert fald givet mig anledning til at tænke over dem,&laquo; siger Niels Borring og rynker panden, så mimikken bedre understøtter svaret.&raquo;Det har for eksempel gjort, at jeg opfatter forfald som noget helt naturligt &ndash; også det menneskelige forfald. Ting har sin tid. Sommetider taler man om, at vi konservatorer bare ønsker at bevare alt for enhver pris. Men sådan har jeg det ikke. Jeg kan godt lide tanken om, at tingene til sidst går til. Det synes jeg er okay. Ellers ville vi jo også bare sidde i gammelt møg til halsen.&laquo;Åbent Atelier: Dürer under kniven! Til den 19. december. Atelieret er åbent i museets åbningstid. Kl. 15.30-16 på hverdage svarer konservatoren på spørgsmål fra gæster. Gratis entré.
