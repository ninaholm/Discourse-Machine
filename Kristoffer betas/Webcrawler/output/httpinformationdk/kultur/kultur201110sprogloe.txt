Sproglømmel fra snøvsen
Benny Andersen optrådte i går med Dodo i Glassalen og har lige udgivet en ny bog, men foretrækker edderkoppedans frem for barndommens danseskole


Opkald på fastnettet i Virum til Snøvsens og Svantes far, Benny Andersen:— Vi er tæt på skolernes efterårsferie. Hvad lavede du selv som barn, når du havde fri i efterårsferien?»Benyttede mig af det. Det kan jeg ikke rigtig huske ...«— I sidste uge udkom din nye bog 'Nu og da' med både digte og prosa. I en af teksterne fremgår det, at sangerinden Dodo, som du af og til arbejder sammen med, kalder dig for en sproglømmel. Hvad kalder du så hende?»Ja, det har jeg ikke fundet ud af ...«— Sangvinsk?»Ja, sangvinsk er en mulighed. I øvrigt synes hun, det er besværligt at synge om Svantes lykkelige dag, fordi det tydeligvis er en mands tekst. Så nu har vi lavet det om til, at det er Benny, der er gået i bad, mens hun spiser ostemad, og Benny, der om lidt er klar. Så rejser jeg mig op ved klaveret og markerer, at jeg åbner min badekåbe ...«— ... let blotteragtigt, med fugtig hud. Men hvad er det sjove ved rim? Ostemad og gået i bad, for eksempel?»Det er overraskelsen. Jeg undgår helst kendte eller slidte rim som hjerte og smerte for eksempel. Og jeg har det fra min far, som var en glimrende rimsmed. Han spillede banjo og rimede den på 'man jo'.«— Apropos efterårsferie, eller kartoffelferie, er det evige problem at rime på kartofler ...» ... og Halfdan Rasmussen mente at have løst det, fordi hans skrivemaskines ø var i stykker, så den skrev bofler i stedet for bøfler. Så nu havde han fundet et rim på kartofler.«— Du har skrevet flere bøger om Snøvsen ...»Ja, det startede med, at jeg læste op på Struer Statsgymnasium, og da jeg bagefter sludrede med rektor, Einar Matthiesen hed han, viste det sig, at han, ligesom jeg, havde et finurligt forhold til ord. For eksempel at man altid talte om at gå fra snøvsen og ikke til snøvsen, så det måtte være et ensomt væsen. Og pling! så var den der ...«— Han burde vel egentlig have royalty?»Han er død for mange år siden.«— Der var for et par år siden en tv-udsendelse, hvor jeg troede at du selv var gået fra snøvsen. Du sprællede rundt i noget du kaldte edderkoppedans. Hvad var det for noget? En slags jitterbug?»Jeg tror, det stammer fra engang, hvor jeg arbejdede som musiker i Norge. Så kaldte en af de andre i orkestret det for edderkoppedans, når jeg bevægede mig på den måde ...«— Var det en modedans?»Næ, det var noget, jeg selv havde fundet på. Jeg gik ganske vist på danseskole som barn, men uden nævneværdigt resultat, og så måtte jeg lave mine egne trin.«
