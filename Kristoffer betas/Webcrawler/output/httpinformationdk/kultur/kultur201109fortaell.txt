Fortælle eller beskrive
Jagten på 'den store samtidsroman' versus homeriske digressioner deler stadig de litterære vande. Men er det ikke netop i det homeriske 'for meget', at sproget kan arbejde for en skrøbelig frihed i en verden præget af tvang?
Standpunkt. Med titlen på sit berømte essay 'Fortælle eller beskrive?', som blev en del af den sovjetkommunistiske poetik, formulerede den ungarske litterat Georg Lukács et spørgsmål, som siden jævnligt er dukket op i forskellige varianter i litteraturdebatten.


 Til et arrangement om samtidslitteratur på Aarhus Universitet i foråret sprang Klaus Rothstein op og efterlyste den store danske roman om krigen i Afghanistan. Rothstein stillede sig i og for sig venligt forstående over for de danske forfatteres tøven over for krigsstoffet, for »det er jo meget, meget komplekst«.
Blandt tilhørerne sad en af de forfattere, der ikke har skrevet nogen roman om Afghanistan, nemlig Josefine Klougart. Hun læste siden op af sin debutroman, Stigninger og fald. Den handler om et mylder af erindrede sansninger og de følelser og stemninger og relationer og tanker, der udgør en barndoms landskab. Man må gå ud fra, at det ikke er tilstrækkelig »komplekst« for en tankegang som Rothsteins.
Efterlysningen af »den store samtidsroman« og kritikken af den såkaldt 'smalle' litteratur er en velkendt figur i den danske litteraturdebat. Over for forestillingen om, at litteraturen skal sætte (historiske, politiske, sociale) problemer under debat i et gennemsigtigt sprog, står et litteratursyn, der insisterer på, at litteraturen må foretage sin verdensudforskning gennem udforskningen af sproget.
Den jævnligt opblussende strid mellem de to forskellige litteratursyn synes at være et (tyndt) ekko af den debat, der udspillede sig inden for tysksproget marxistisk litteraturteori allerede i 1930'erne og 1940'erne.
Med titlen på sit berømte essay Fortælle eller beskrive?, som blev en del af den sovjetkommunistiske poetik, formulerede den ungarske litterat Georg Lukács det som et spørgsmål om, hvorvidt det er litteraturens opgave at »fortælle« eller »beskrive«.
Lukács tager parti for fortællingen (som afdækker den sociale virkelighed) frem for beskrivelsen (som er kapitalistisk tingsliggørende). I sit essay om den episke naivitet gør Adorno det modsatte ved at hylde de homeriske digressioner, altså de steder hos Homer, hvor fortællingen afbrydes af lange sammenligninger eller beskrivelser, der synes at selvstændiggøre sig. Et berømt eksempel fra Iliaden er Achilleus' skjold, der er dekoreret med to byer, som fortælleren fortaber sig ganske i at beskrive, så vi for en stund næsten glemmer, at det ikke er dem, men Troja, der er beretningens skueplads. For Adorno er sådanne beskrivende digressioner fristeder fra beherskelsens sprog; her bryder sproget ud af sin rolle som beherskelsens instrument.
Homer gone crazy
En roman som Josefine Klougarts Stigninger og fald kan siges at føre den homeriske digression til sin yderste konsekvens. Den er Homer gone crazy. Stilistisk er den kendetegnet ved sine lange billedkaskader udgående fra en sansekonkret detalje, og netop ved at billederne synes at selvstændiggøre sig. Disse billedkaskader blev forskelligt modtaget af kritikerne, også blandt de kritikere, der ellers er fælles om at hylde den sprogbevidste litteratur. Nogle var begejstrede og sammenlignede med J.P. Jacobsen; andre syntes simpelthen, det var »for meget«.
Men er Homers digressioner så ikke også 'for meget'? Eller er det netop, som Adorno hævder det om Homers eper, i dette 'for meget', at sproget kan arbejde for en skrøbelig frihed i en verden præget af tvang? Kan litteraturen ikke være en meget mere kraftfuld kommentar til den verden, vi lever i, ved at hengive sig til 'beskrivelsen' og holde pause fra den 'fortællen', som massemediernes simultankrønikeskrivning arbejder så ihærdigt på 24 timer i døgnet?

