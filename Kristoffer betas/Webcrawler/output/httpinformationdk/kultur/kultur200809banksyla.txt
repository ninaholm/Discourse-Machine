Banksy laver streetart til ære for Katrinas ofre
Som en politisk kommentar til den langsommelige oprydning efter orkanen Katrina for tre år siden har street art-kunstneren Banksy malet husgavlene i New Orleans
Den britiske street art-kunstner Banksy har på sin egen måde bidraget til markeringen af treårsdagen for orkanen Katrinas hærgen i New Orleans.


 Alt imens borgerne i New Orleans i sidste uge mindedes tre-årsdagen for orkanen Katrinas hærgen og ængsteligt afventede orkanen Gustavs landgang, listede den britiske street art-kunstner Banksy rundt i byens gader og malede sit eget bidrag til mindehøjtideligheden. 
På en hvid betonmur kom en sort drengesilhouet, som strækker armene i vejret efter den paraply, der lige er fløjet fra ham, til syne, mens en ældre afroamerikansk mand med et lille amerikansk flag i hænderne pludselig dukkede op på en rød murstensgavl i sin gyngestol. På en anden husfacade tonede to amerikanske soldater frem i deres grønne uniformer. Den ene på vej ud af et vindue med et stjålent fjernsyn, mens den anden står klar til at modtage fjernsynet og køre det væk i en indkøbsvogn. 
Politisk statement
"Jeg ville lave et statement om, hvordan det går med oprydningen efter Katrina her tre år efter," skriver Banksy på sin hjemmeside og tilføjer:
"Det var først bagefter, det gik op for mig, at ved at overmale det hele var jeg på sin vis med til at gøre oprydningsprocessen endnu mere langsommelig."
Banksy fortæller, at da han kom kørende ind i New Orleans i taxi, blev han så chokeret over, hvor ødelagt byen stadig var, at han kom til højt at udbryde: 
"Der er stadig så meget ødelæggelse. Jeg kan ikke fatte, at de ikke har fået ryddet op i det her rod endnu." 
Hvorpå taxichaufføren kiggede på ham og svarede:
"Denne del af byen blev slet ikke ramt af orkanen. Det har altid set sådan her ud," skriver Banksy på hjemme-siden.
Banksy er den mest googlede street art-kunstner i verden, og sidste år blev et af hans værker, Space Girl & Bird solgt for 500.000 dollar i London. Det er ikke første gang, Banksy tager til et politisk brændpunkt for at lave sine værker. I 2005 malede han bl.a. vinduer med udsigt og en stige på den palæstinensiske side af den betonmur, der adskiller de palæstinensiske territorier fra de israelske på Vestbredden. 
Det grå spøgelse
Men det var ikke kun politiske motiver, der fik Banksy til at vælge netop New Orleans, som location for sine nye værker. Det var også for at battle med street art-kunstneren The Gray Ghost, som siden 1997 har rejst rundt i verden og malet graffiti over med grå maling overalt, hvor han kunne komme til det. 
I flere af værkerne fra New Orleans er der direkte referencer til The Gray Ghost. Et af dem viser f.eks. spøgelset i færd med at overmale en kridttegnet mand, som fægter med armene og skærer ansigt i protest mod udslettelsen.
"Ved at overmale byen har The Gray Ghost gjort mere skade på byens kultur, end nogen kategori fem-orkan nogensinde kunne håbe på," skriver Banksy på sin hjemmeside. 

Alle New Orleans-billederne kan ses på Banksys hjemmeside www.banksy.co.uk

