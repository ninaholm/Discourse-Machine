Svælg i ynk
Humoristisk og vildt


 Bedømmelse: 5/6
Sophie Calle er back to basics. Hun er kunstens svar på Shania Twain, vedkommende og letforståelig for et stort publikum og med et enormt fordybelsespotentiale for den særligt interesserede. 
Calle er ikke afhængig af referencer og kunsthistorisk viden, men føler blot noget almenmenneskeligt, som hun så på en overraskende, under-holdende og æstetisk måde eksploderer i størrelse. Hun er interesseret i andre mennesker og vil vide alt om dem. Hun lader dem sove i sin seng for at se, hvordan det er. Hun forfølger dem, hun ikke kender, og i det værk, der omfangsmæssigt fylder mest i den dragende udstilling på Louisiana, 'Take care of yourself', har hun lagt sig fladt ned i den offerrolle, vi alle elsker at søbe rundt i. Kæresten slår op med en ynkelig mail, og Calle tænker 'aha', noget privat, jeg kan lave kunst om, hvorefter hun beder over 100 kvinder om at analysere mailen. 
Det er ikke udpræget interessant at se hvert enkelt bidrag, det er mere pirrende at svælge i så enormt et billede på selvynk og selvterapeutisk trækken-smerten-i-langdrag, fordi man selv har udvandet forliste kærligheder med samme teknik. Selv manden, hvis mail er blevet offentliggjort, føler sig som en stakkel, verden har været ond ved, og hvis det ikke handlede om kunst, men om Sophie Calle, skulle hun nok have stoppet, da der ikke længere var brug for projektet til at udfylde tomrummet efter manden, og i stedet have set indad og erkendt, at hun burde holde sig fra så (franske) selvoptagede mænd. 
Værket er atypisk for Calle, da det ikke er så nørdet udført, som hendes værker normalt er, men meget mere prangende og vildt, forskellige formater, videoer, billeder, bøger, tekster og lignende.
Sophie Calle på Louisiana, Gl. Strandvej 13, Humlebæk til den 24. oktober.

