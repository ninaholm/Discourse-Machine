Lektorens bogsamling solgt
Den anden af de to eventyrlige historier om gamle bøger i Danmark har fået sin afrunding. Saxhofs bøger blev solgt for 60 millioner kroner


 "Hedder han Sebastian Lerche?" spurgte forfatteren Morten Sabroe, som jeg havde inde på mit kontor til et interview en dag, da telefonen ringede, og en af Bruun Rasmussens direktører var i røret. 
"Jamen, det gør han da," sagde jeg. 
"Typisk romannavn," konstaterede Sabroe. 
Han havde fat i den lange ende, for selvom Lerche såvist ikke er en romanfigur, er der mange gange noget roman eller snarere drama for ikke at sige noget 'sexet' over auktioner. Det ved filminstruktører, som med stor forkærlighed benytter dem som locations. 
Mandag aften bød potentielle købere fra nær og fjern via internet, telefon og ved direkte bud i auktionslokalet på den sidste del af Bjarne Saxhofs store bogsamling. 
"I alt solgte vi bøgerne for 60 millioner kroner, og det er helt usædvanligt for en auktion i Danmark," fortæller Sebastian Lerche. 
"Det dyreste værk var en Picasso-bog, der gik for to millioner kroner, det højeste nogensinde for en bog i Danmark."
Rig onkel
Ved siden af historien om bogtyven på Det Kgl. Bibliotek, en ansat, som udsmuglede 1.500 bøger bind for bind til en værdi af godt 200 millioner kroner, er historien om Bjarne Saxhof den mest eventyrlige i dansk boghistorie nogensinde.
Saxhof var lektor ved Danmarks Tekniske Universitet, da han pludselig arvede en rig onkel, som var blevet mangemillionær på at have opfundet den plastikdims, der styrer blæktilførslen i kuglepenne. Når han støvede rundt efter rariteter i antikvarboghandelen var det ikke til at se på ham, at han var rig, tværtimod. Men man vidste det. Nu er han død, og samlingen solgt. Pengene går til en forskningsfond.
Lola
Sebastian Lerche fortæller, at Thomas Mores Utopia røg for 1,3 millioner og en Shakespeare-bog for en halv million. I den anden ende af skalaen auktioneredes Tom Kristensens Fribytterdrømme bort for 'kun' 25.000 kroner. Stor interesse var der også for et hidtil utrykt William Heinesen-manuskript og et Henrik Ibsen-brev. Auktionerne har strakt sig over fire år, for, som Sebastian Lerche siger, derved opnår man en højere pris, end hvis man sælger hele dyngen på en gang.
Ved en af de tidligere auktioner blev der solgt Storm P.-ting og sager. Således blev hans berømte maleri Lola budt op i nærheden af en halv million, som Storm P.-museet kunne sikre sig, men kun fordi forfatteren Johannes Møllehave intervenerede og fik stablet et stort show på benene, hvis overskud gik til købet af Lola.


