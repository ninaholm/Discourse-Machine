Digteren fra Dorset
PJ Harvey er lige så stor en poet, som hun er musiker


 I Dorset i England sidder der en digterinde af et vist format. Det hører man ikke så meget om, for hun er mest kendt for noget andet. Hun er efter sigende sky og lever et stille liv midt i det vestengelske landskab, selv om hun har fået et ry som en femme fatale, der ekspressivt og udkrængende udlever forskellige rå eksistenser. Når hun ikke lige er på turné, sidder hun dagen lang og skriver og tegner. Hun har lige skrevet en helt fantastisk digtsamling. Den er blot ikke udgivet som sådan, men som tekster til 12 nye sange.
Jeg taler om den engelske sangskriver og musiker Polly Jean Harvey og hendes nye album, Let England Shake, der udkom for en måneds tid siden. Albummet har siden udgivelsen kørt i fast rotation på min afspiller. Det er så alsidigt og helstøbt et værk. Så æstetisk tilfredsstillende med sin blanding af gru og skønhed. Men det er ikke kun musikken, der er dragende. Også de ord, der ligger under det hele. PJ Harvey er ikke en sangskriver i gængs forstand, hvor ordene skal ledsage musikken, men en sand poet, der først skriver sine digte, og siden laver musik til.
Jeg har på Youtube hørt en Harold Pinter-agtig type læse det første digt fra hendes nye album, der begynder således: »The Wests asleep. Let England Shake / weighted down with silent dead. / I fear our blood wont rise again. / Englands dancing days are done. / Another day, Bobby, for you to come home / & tell me indifference won«. Og her blev jeg overbevist om sangteksternes selvstændige litterære kvalitet.
Nu og altid
Digtene handler om krig. Ikke om en bestemt krig, men om krigen som sådan på tværs af kontinenter og epoker. Om menneskelig håbløshed og skrøbelighed, om krigens meningsløshed og dødens allestedsnærvær. PJ Harvey kan finde på at skrive linjer som i digtet »The Words That Maketh Murder«: »Flies swarming everyone, /death lingering, stunk /over the whole summit peak, /flesh quivering in the heat«. Eller som i den uhyggeligt smukke ballade »On Battleship Hill«: »The Land returns to how it has always been. / The scent of thyme carried on the wind. / Jagged mountains, jutting out, cracked like teeth in a rotten mouth. / On Battleship Hill I hear the wind, / Say Cruel nature has won again«. Eller som i digtet »The Glorious Land«: »And what is the glorious fruit of our land? / Its fruit is deformed children. / What is the glorious fruit of our land? / Its fruit is orphaned children«.
Hun skriver ikke protestsange med let afkodeligt ideologisk budskab, men skaber med ord tableauer af mangfoldig betydning. Ordene i sig selv er enkle og betydningsfulde og kan både række ud mod vores tid og alle andre tider. Det er som i digte af T.S. Eliot eller Harold Pinter. Selv peger PJ Harvey ud over disse forfattere på malere som Goya og Salvador Dali og på filmskabere som Ken Loach og Stanley Kubrick som kunstnere, hun til denne samling har været særligt inspireret af. Jeg kunne tænke mig at tilføje den tyske maler Anselm Kiefer og hans seneste store landskabsbilleder, der lige har hængt på Louisiana-museet. Kiefers landskabsbilleder er til trods for at være uden personer som ar af menneskelig historie og andre tider. PJ Harveys digte har samme dobbelthed af at kunne være nu og altid.

