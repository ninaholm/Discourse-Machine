Smørrebrød er mad
Der var heldigvis kun en enkelt skive ost på brødet. Men hvilken skive. Den gjorde en lille smule ondt


 Skal man have smørrebrød af den gammeldags slags, er Tivolihallen nær Rådhuspladsen i København et godt bud. Især for sådan en som mig, som altid har været vild med dyrlægens natmad, sprængt oksebryst etc.
Tivolihallen er et af Danmarks ældste frokostspisesteder. Huset i Rådhusstræde begyndte som konditori i 1770. Siden blev det gæstgiveri. Og i 1929 skiftede restauranten navn til Tivolihallen. Det er en kælderbeværtning, men fornemmes meget lysere. Væggene er nymalede hvide, og den smukke mørkrosa maling på træværket gør stedet til et rigtigt hyggeligt frokoststed. 
Smørrebrødet var i top. Ikke noget nymodens med sære blandinger og forsøg med alskens former sammensætninger. Her i Tivolihallen er der tale om den klassiske, danske udgave af vores nationalret. Og det lokker folk til. Vi var der en fredag og havde heldigvis bestilt bord. For selv om solen hamrede ned i asfalten udenfor, var der rigtig godt besat i alle tre lokaler.
Vi var to par, der gerne ville smage på det hele. Så vi bestilte to af hver af den slags smørrebrød, som vi kunne lide – og fik uden tøven fire tallerkener og bestik til hver omgang: Fordelen var, at vi så kunne dele de frembragte madder. 
Først fisk
Vi lagde ud med en meget lækker, lun, stegt sild lagt i lage. Det svære ved den ret er at finde balancen mellem sødme og surhed. For sød bliver den lummer. For sur svir den i mundvigene. Her var tingene i orden og balancen rigtig fin. 
De hjemmelavede fiskefrikadeller var lune og helt traditionelle – bortset fra et skud finthakkede koriander i farsen. Det gav anretningen en pikant kant. Og den hjemmerørte remoulade løftede dellerne endnu en tand op. 
Dyrlægens natmad var helt, som dyrlægens natmad skal være, sådan da. Saltkødet var ualmindeligt godt. Leverpostejen god nok, men ikke god nok til at blive hævet til skyerne. Og efter min mening havde man fedtet med skyen. 
Det sprængte oksebryst var som saltkødet af en rigtig god kvalitet. Saftigt og smagfuldt med tilpas fin fedtkant. Og tilbehøret var, som traditionen påbyder det. Bortset fra agurkesalaten. Den delte selskabet. Mændene fandt, at det var et godt, nyt tiltag. Damerne brød sig ikke om det.
Vores største anke gik på brødet. Vi var alle fire enige om, at i en forretning, hvor så meget er lækkert og hjemmelavet, er det for dårligt, at der serveres skiveskåret rugbrød fra nærmeste supermarked. Klægt, lidt surt og med bløde kerner. Det klædte bestemt ikke pålægget. Til gengæld trækker det op at der var stofservietter. Det højner ethvert måltid.
Klipfisk
Ifølge Tivolihallens hjemmeside er stedets specialiteter både smørrebrød og klipfisk. Det sidste er stedet faktisk kendt for. Den kostede 195 kroner pr. portion. Men modsat smørrebrødet var den ikke værd at skrive ret meget om. Fisken var i fin form, om end ikke helt skarp nok for mine smagsløg, men sennepssovsen var nærmest kold, og det samme gjaldt kartoflerne. Og ingen af delene højnede smagsindtrykket. 
Men vi kom helt op på mærkerne igen, da gammel-osten og rommen gled ind på bordet. Der var – heldigvis – kun en enkelt skive ost på brødet. Men hvilken skive. Osten var gammel uden at være gået over tiden. Den gjorde en lille smule ondt. Og det var godt.
Finalen
Da det var frokost, og vi skulle videre ud i solskinnet, foreslog tjeneren – der var kompetent, hurtig og meget fleksibel – at vi drak en frokostøl fra Fur. Den var mørk og velkrydret i smagen, men indeholdt kun 2,5 procent alkohol. Og for nu ikke virke alt for hellige så bestilte vi også en snaps – Rød Ålborg og O.P. Andersson. 
God kaffe, te og lækre, små petitfours rundede frokosten af på allerbedste vis. Og teen var i rigtig tekande. Hele besøget kunne gøres for godt 400 kroner pr. næse. Og stedet er også åbent for selskaber. Jeg har en gang været til en fødselsdag i Tivolihallen. Og det fungerer fint. Konceptet var i øvrigt et rigtigt krisetidskoncept. Fødselaren inviterede gæsterne og gav en forret. Resten sørgede selskabet selv for. Og så er jeg for øvrigt helt uenig med Johan Hermann Wessel, når han skriver:
At Smørrebrød er ikke Mad,
Og Kierlighed er ikke Had,
Det er for Tiden hvad jeg veed
Om Smørrebrød og Kierlighed
Tivolihallen, Vester Voldgade 91, Kbh. V. Åbent hverdag 11.30-16. Tel.: 33 11 01 60

