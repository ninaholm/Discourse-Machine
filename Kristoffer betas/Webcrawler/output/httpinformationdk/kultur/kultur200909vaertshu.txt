Værtshuse til hverdag og øltelte til fest
I politik er fremtiden storslået og anderledes. Men Århus Festuge afslører, at borgernes fremtid skal ligne fortiden
'I livets efterår kigger man nok stadig på unge piger, men det er synet af gamle mænd, der vidner om, hvor man selv er på vej hen'. Jørgen Leth og Steffen Brandt diskuterer fremtiden i kortfilmen 'Det meste af Tiden'.


 »Nå, det var da meget godt, var det ikke? Kom nu, Connie!« råber en mand hen over biografgæsterne i Biocity Århus. Hele bagerste række følger efter ham med tomme ølkrus i hænderne.
De har hujet og grinet sig igennem premieren på den dokumentarisk anlagte Århus-film I morgen er alt muligt, og nu virker slænget nogenlunde forvisset om, at de ikke bliver hængt ud i filmen. I morgen er alt muligt er skabt af instruktør Nikolai Bendix Skyum Larsen og musiker Peter Sommer og følger livet hos stamgæsterne på Værtshuset i Nørreallé. Her spekulerer én over lykken, mens en anden gerne vil være en god stedfar for sin afdøde kærestes datter. »Men det kan skam godt ske, at man går hen og bliver lidt beruset. Det kan det. Så går man hjem og sover den ud, og så gik den dag også,« lyder whiskey-visdommen på stedet.
Premieren hedder samlet set Næste Levende Billeder og består af fem kortfilm om Århus, alle skabt af instruktør- og musikerduoer. De bliver nu vist på standere rundt om i byen. På forskellig vis forholder filmene sig til Århus Festuges tema om fremtiden, og det bliver hurtigt klart, at den gerne må holde sig væk lidt endnu.
Mens politikerne i Århus Kommune ser ud og opefter og bygger Danmarks højeste bygning i den nye futuristiske bydel på Århus Havn, så beholder borgerne blikket bagud og langs jorden.
Kigger efter gamle mænd
I digter-instruktøren Jørgen Leth og sangeren Steffen Brandts kortfilm, Det meste af tiden, handler fremtiden først og fremmest om alderdommen og døden. Som Steffen Brandt citerer Dan Turéll for at sige om den aldrende mands lod: »Jeg kigger stadig på de unge piger, men nu ser jeg også efter de gamle mænd for at finde ud af, hvor jeg er på vej hen.«
Til tonerne af Brandts gendigtning af Bob Dylans »Most of the Time« går Leth og Brandt i filmen på Århus Cykelbane fra 1940 og mindes barndommens sus, når cykelrytterne strøg glat forbi. »De var af en anden verden,« husker Leth og glæder sig ved tanken om en engelsk sprinter, der havde for vane at sætte sig på banen og ryge en snadde efter løbet.
Selv om han var af en anden verden, forekommer billedet af en piberygende elitesportsudøver med bagdelen solidt plantet i cementen mere menneskeligt end nutidens hårdt disciplinerede og dopede sportsmaskiner.
Ligesom herrerne Leth og Brandt går Århus Cykelbane en uvis fremtid i møde. Den gamle bane, som vi kender den, må snart vige for en ny udbygning af Atletionkomplekset.
Ude omkring biografen på byens pladser er der heller ikke meget, der tyder på, at fornyelse vil blive mødt uden melankoli. Fra Clemens Torv synker lyden af amerikansk country-rock and roll ned over cafégæsterne langs åen, og i ølteltet på Pustervig Torv spiller de op til dans med Roy Orbsisons »Pretty Woman« fra 1964 og bagefter Elvis Presleys udgave af »Blue suede shoes« fra 1955. Sådan har det været de seneste 20 år, kun med den forandring, at man ikke længere må danse på bordene, fordi en kvinde efter sigende brækkede lårbenet engang, da bordet styrtede sammen.


