Min far og de dyre damer: ’Det er enormt ubehageligt at være far for sin egen far’
Hvor meget bør man blande sig i sine forældres liv? Det er et af temaerne i Ulrik Gutt-Nielsens dokumentarfilm ’Min far og de dyre damer’. Et portræt af en far, der efter pludseligt at have mistet sin kone og måske som følge af hans Parkinsonsmedicin, ændrer personlighed og begynder at opsøge kvinder på nettet
Ulrik Gutt-Nielsen hjælper sin far med at få styr på økonomien.


 Kameraet ryster, mens en kvinde råber og forsøger at komme ind i det røde hus på Fremtidsvej.
»Hvem er du, hvorfor er du her? Du truer min far,« lyder det fra mandestemmen bag kameraet.
Mandestemmen i den kaotiske scene er Ulrik Gutt-Nielsens. Scenen finder sted foran hans barndomshjem på Fremtidsvej i Gladsaxe, og den er en del af dokumentarfilmen Min far og de dyre damer (som blev vist på sidste års CPH: DOX under titlen Fremtidsvej, red.). Den råbende kvinde, man kan høre i baggrunden, er en af de dyre damer, som titlen refererer til. Imens kører kameraet, og politiet ruller op på den lille villavej.
Inde i huset har den råbende kvinde efterladt leopardundertøj og badetøfler, cigaretter og en tung duft af parfume. Hun har ligget i Ulrik Gutt-Nielsens mors seng sammen med hans far Lars. Nu vil hun have penge af ham.
»Den aften ringer min far og er desperat og bange. Han fortæller, at der er en kvinde, der vil have penge af ham. Jeg tager mit kamera med som en refleks. Som bevis til politiet, men også som bevis til mig selv bagefter. For at forstå at det her er sket. For det er simpelthen så surrealistisk,« fortæller Ulrik Gutt-Nielsen.
Optagelserne bliver starten på hans dokumentarfilm Min far og de dyre damer, der i aften vises på DR1. I filmen skildrer Ulrik Gutt-Nielsen sin egen familie, der går i stykker fra den dag, moderen pludseligt dør. Faderens Parkinsonssygdom bliver værre og værre, og lige så stille begynder han at ændre personlighed.
Han bliver virkelighedsfjern, forvirret og begynder at opsøge kvinder på nettet. Til at starte med tænker Ulrik Gutt-Nielsen, at det er positivt. At det er godt, hans far ikke skal være alene.
»Inderst inde vidste jeg godt, at det nok var svindel. Men det vidste min far ikke. Han har aldrig set tv-avisen eller læst en avis til ende. Han troede på det bedste.«
Faderen indleder forhold til kvinderne på nettet, og så begynder pengene ellers at flyve ud af hans pung. 80.000 kroner til en kvinde fra Nigeria, 40.000 til en anden, og sådan fortsætter det. Han har mistet overblikket over sin økonomi, og Ulrik Gutt-Nielsen prøver ihærdigt at stoppe sin fars kaotiske liv og økonomiske nedtur.
Men hvor langt bør man gå for at hjælpe sine forældre, når det betyder, at man blander sig i både kærlighed og økonomi?
»Jeg ved ikke, om jeg gjorde for meget eller måske for lidt … Men jeg ved, at det er enormt ubehageligt at være far for sin egen far. Både værdighed og respekt forsvinder fuldstændig.«
Selvom Ulrik Gutt-Nielsen og hans bror aftaler noget andet med deres far, bliver han ved med at sende penge til fremmede kvinder. Mindst 600.000 på seks måneder. Det bliver så slemt, at barndomshuset på Fremtidsvej må sælges.
»Her går det for alvor op for mig, at den er helt gal. Der er ingen penge tilbage. Og jeg kan simpelthen ikke længere kende min far,« forklarer han og uddyber:
»Vi begynder at mistænke, at det er medicinen, der forandrer ham. Han ved efterhånden godt, at han bliver snydt af de her kvinder, men han bliver ved.«
Bryllup i Buddinge
De seneste år har det vist sig, at der kan være impulskontrolforstyrrelser som bivirkning på den medicin, man giver Parkinsonpatienter, det skriver Parkinsonforeningen på deres hjemmeside. Impulskontrolforstyrrelser indebærer eksempelvis hyperseksualitet og ludomani. Faresignalerne er blandt andet, at patienten begynder at gøre brug af prostituerede og mister kontrollen over eget liv.
»Vi kan se, at den medicin, han får, har ødelæggende bivirkninger. Min far lukker farlige mennesker ind i sit liv, og han ødelægger sit liv,« siger Ulrik Gutt-Nielsen og forklarer, hvordan han snart ikke længere kan holde sammen på det hele.
Faderen flytter i en lille lejlighed på Buddingevej og skriver på internettet med Emma fra Filippinerne. Inden længe skal han over og besøge hende for »at se om hun er værd at tage med hjem«. Det er hun, og Emma flyver derfor til Danmark for at bo med ham på Buddingevej. De bliver gift i Buddinge kirke ved det som Ulrik Gutt-Nielsen kalder et »absurd bryllup«. Han forklarer, hvordan det meste af ceremonien er på dansk, ingen rigtig er glade, slet ikke Emma, der er langt væk fra alt, hun kender, og som har inviteret én gæst: En kvinde hun har mødt i Kvickly.
»Det er jo skrækkeligt. Min far holder tale på dansk. Emma er på ingen måde glad og står midt i Buddinge med en plastikring i lommen.«
Kort tid efter brylluppet sendes Emma hjem af myndighederne. De forbliver gift, men far Lars er hurtigt i gang på internettet. Nye kvinder, der kræver nye penge.
For Ulrik Gutt-Nielsen er det dråben. Gennem filmen har man fornemmet, hvordan hans tålmodighed svinder ind, han taler hårdere og hårdere til sin far og har prøvet at tilgive sig selv og sin far. Men her går det for alvor op for ham, at hans far ikke kun ødelægger sit eget liv, men også andres.
»Først har vi lukket Emma ind i vores liv. Så bliver hun sendt hjem, og så skriver han dælme til en ny. Det er moralsk svigt af højeste klasse. Da jeg fandt ud af det, gik jeg amok. Han behandler mennesker dårligt. Han leger med deres følelser,« siger han og uddyber: »Jeg er meget tillidsfuld over for min far og tilbøjelig til at tro, at det er rigtige kvinder, der elsker ham. I lang tid tænkte jeg, at det var ham, der var blevet snydt. Men her går det op for mig, at han er primus motor i det her projekt. Han lyver for sine børn. Han lyver for sig selv. Og så bliver jeg vred og ulykkelig.«
Den ubehagelige sandhed
Det handler af og til om at vise den ubehagelige sandhed. Sådan forklarer Ulrik Gutt-Nielsen den enorme skrøbelighed, han viser i sin film. Ærlighed og taktløshed er hans mantra og kameraet hans højre hånd, hans bedste ven og tro følgesvend i en situation, der virker fuldstændig surrealistisk.
»Jeg optager bare alt. Ja, det er en meget ærlig og måske endda udstillende film om min egen familie, men efter min mors død forsvandt vores nærhed, så jeg vil ikke komme til at ødelægge en meget idyllisk stemning juleaften. Der er ikke noget at ødelægge længere,« forklarer han og fortæller om den visning, han lavede for venner og familie: »En nabo kom hen til mig og sagde helt uden ironi i stemmen: ’Du har lige ødelagt hele min dag.’ Men hun var ikke vred. Jeg tror, den følelse er vigtig. Jeg tror ikke, publikum har noget imod at blive revet ud af deres idyl, så længe det er sandt, så længe det har resonans i virkeligheden.«
For Ulrik Gutt-Nielsen er det vigtigt at vise, at man ikke behøver tage til Hollywood for at få drama.
»Dramaerne foregår lige bag ved ligusterhækken, i forstæderne i familien Danmark. Det er ikke kedeligt at være dansker, der er masser af virkelighed, tragedie og lykke at vise frem.«

