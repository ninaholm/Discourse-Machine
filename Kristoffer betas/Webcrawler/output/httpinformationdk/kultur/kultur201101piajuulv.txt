Pia Juul vinder Montanas Litteraturpris
Den 48-årige forfatter modtager prisen og de 100.000 kroner for digtsamlingen Radioteatret


Harald Voetmann, Thomas Boberg, Maise Aymo-Boot, Anders Haahr Rasmussen og Hans Otto Jørgensen blev alle forbigået da Montanas Litteraturpris fredag aften blev uddelt for femte år i træk. Dommerkomiteen valgte i stedet at tildele prisen – som udover æren består af 100.000 kroner og et gavekort til Montana Møbler – til forfatteren Pia Juul for digtsamlingen Radioteatret.Som begrundelse for valget fremhævede dommerkomiteen Pia Juuls evne til at bryde med og forny gængse genreforestillinger. Selv om Radioteatret på titelbladet kalder sig ’Digte’, former bogen sig nemlig som et originalt radiospil med et myldrende kor af mangeartede stemmer.»Rig og gavmild, bevægende og uforudsigelig, sødmefuld og ømt humoristisk, søger Pia Juul rundt i kærlighedens og erindringens rum og får konstant stillet dybt fundamentale spørgsmål om, hvordan vi oplever verden,« hedder det dommerkomiteens motivering, som fortsætter:»Fornyelsen ligger i formen, og det nye og åbnende  blik på virkeligheden består i digterens mod til at trænge ned i stemninger og minder af den art, som vi er fælles om at være mutters alene om.«Pia Juul var også nomineret til prisen sidste år for kriminalromanen Mordet på Halland, men måtte dengang se sig slået på målstregen af Lars Skinnebachs Enhver betydning er også en mislyd.Foruden børnebøger og dramatik har Pia Juul udgivet syv digtsamlinger, to novellesamlinger og to romaner. Hun er medlem af Det Danske Akademi og modtager Statens Kunstfonds livsvarige ydelse.Montanas Litteraturpris er indstiftet af Dagbladet Information og Testrup Høj-skole i 2006 og gives hvert år til et dansk værk, som inden for sin genre er fornyende eller som formår at fremstille virkeligheden på en ny og overraskende måde.
