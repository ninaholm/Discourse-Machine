Harper Lee er død: Farvel til en sangfugl
Harper Lee, der døde fredag, skrev en af verdens mest læste romaner og efterlod sig en kompliceret historie
 Hverken stilistisk eller sprogligt matcher Harper Lee sine sydstatsforfatterskolleger William Faulkner og Flannery O’Connor. Til gengæld skrev hun med sin gennembrudsroman en varm fortælling, der med sit uprætentiøse anslag og enkle menneskelige drama har berørt millioner af læsere verden over


 Kun Biblen har betydet mere end Dræb ikke en sangfugl. Det er der mange, der mener om romanklassikeren skrevet af Harper Lee, som døde i fredags i en alder af 89 år.
Bogen, der er obligatorisk i læsning i de fleste skoler i USA, har solgt i mere end 40 millioner eksemplarer, siden den udkom i 1960, hvor den blev præmieret med Pulitzerprisen. Yderligere popularitet fulgte med filmversionen, der fik tre Oscar-statuetter. En af disse gik til Gregory Peck, hvis hovedrolle, som advokaten Atticus Finch, er blevet kåret som ”the greatest hero in 100 years of film history” af det amerikanske filminstitut.
Også Oprah Winfrey er begejstret og har kaldt romanen for 'det nærmeste vi kommer en nationalroman', mens USA’s nationalbibliotek har pointeret, at næstefter Biblen er Dræb ikke en sangfugl den bog, som 'folk ofte siger, har gjort en forskel i deres liv'.
De mange rosende ord dukkede op sidste sommer, da opfølgeren til Dræb ikke en sangfugl udkom. Førsteoplaget til Sæt en vagtpost ud var på rekordhøje to millioner, og alle var enige om, at udgivelsen var alletiders største litterære sensation. Men samtidig blev historien om Harper Lee pludselig en kende mere kompliceret, end den var i forvejen.
