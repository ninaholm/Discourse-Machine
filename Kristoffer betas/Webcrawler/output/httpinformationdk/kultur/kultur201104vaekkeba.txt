At vække barnets sans for det skønne
To lektorater i børnelitteratur skal flyttes til Aarhus fra København. Den nyhed blev modtaget med voldsomme protester. Det lille undseelige center på DPU var alligevel ikke så undseeligt. Men hvad laver de egentlig derude blandt bøger fyldt med magiske væsner, snotnæsede unger og opbyggelighed?
Centerleder Nina Christensens (t.v.) lektorat skal flyttes fra Emdrup til Aarhus. Her er hun sammen med videnskabelig assistent Marianne Eskebæk.


 I august sidste år besøgte Information Center for Børnelitteratur. Det handlede om prinsessebøger. Og jo, kunne centerleder og lektor Nina Christensen medgive: Der var en del lyserøde rygge i Danmarks Pædagogiske Biblioteks store børnebogssamling. Nordens største. Hun havde taget et lille udvalg med op fra kælderen til ære for journalisten.
Snart er den manøvre ikke længere mulig for Nina Christensen. Hun og kollegaen Anna Skyggebjergs lektorater skal flyttes fra DPU i Em-drup i København til de æstetiske fag i Aarhus. Men børnebogssamlingen flytter ikke med. Det gør Forfatterskolen for Børnelitteratur heller ikke. Eller de tre ph.d.-studerende og den videnskabelige assistent, der i øjeblikket er tilknyttet centret.
Beslutningen er truffet af dekanatet i Aarhus som led i fusioneringen mellem Danmarks Pædagogiske Universitet og Aarhus Universitet. Og i følge dekan Mette Thunø sker flytningen for at styrke forskningen i børnelitteratur. Den forklaring køber en række af centerets samarbejdspartnere imidlertid ikke. I efterhånden tre uger har en ophedet debat kørt i næsten samtlige aviser, hvor repræsentanter for bibliotekarer, dansklærere, skolebibliotekarer, forlæggere og andre forskningsenheder har kritiseret beslutningen. Der er tilmed startet en underskriftindsamling online i protest mod flytningen.
Dekan Mette Thunø har igen og igen forsvaret beslutningen:
»Formålet er ganske enkelt og logisk at styrke forskningen i børnelitteratur ved at bringe litteraturforskere sammen, frem for at to forskere i børnelitteratur sidder som de eneste litteraturforskere på Campus Emdrup«, skrev hun i Politiken.
Bred formidling
Men hvad er dette Center for børnelitteratur, som så mange mennesker farer i blækhuset for at forsvare?
Information har genbesøgt Center for Børnelitteratur og møder fire af centrets seks ansatte. Centerleder Nina Christensen, lektor Anna  K. Skyggebjerg, ph.d.-stipendiat Frederikke Winther og videnskabelig assistent Marianne Eskebæk. Helt aktuelt forsker de i alt fra fagbøger for børn over tegneserier til projektet Bogstart. Sidstnævnte undersøger Frederikke Winther i samarbejde med Styrelsen for Bibliotek og Medier for at udvikle nogle formidlingsteorier om, hvordan man i udsatte boligområder styrker børns møde med litteraturen.
Netop det projekt beskriver meget godt, hvad der er særligt ved Center for Børnelitteratur, mener Nina Christensen.
»Centret har oparbejdet et tæt samarbejde med en række offentlige myndigheder. Både i form af evalueringsopgaver og her som en forbindelse mellem forskning og praksis.«
Den kobling var det, der fik Frederikke Winther til at forlade det, hun kalder det klassiske universitet, hvor hun blev uddannet retori- ker til fordel for centret ved DPU.
»Jeg føler, at min viden bliver sat i spil på en meget konkret måde her. Man har konstant en forbindelse til praksis. Ikke kun fordi man som jeg helt konkret får lov at møde børn i deres møde med litteraturen, men også i kraft af den tværfaglighed, der er adgang til her på stedet.«
Forskerne underviser på DPU's cand.pæd.-uddannelse, på masteren i børnelitteratur og på Forfatterskolen for Børnelitteratur, som også holder til i centret.
»Vi formidler til de voksne, der skal formidle til børn, som undervisere, forfattere eller bibliotekarer, og det giver en meget forskelligartet tilgang til stoffet. Samtidig giver de os meget i form af praktisk erfaring,« siger Anna Skyggebjerg.
Altid en kontekst
Hele vejen rundt om bordet peges der på, at man i forskningen i børnelitteratur er langt mere bevidst om modtageren end i anden litteraturforskning. Marianne Eskebæk har for eksempel forsket i mødet med litteraturen i daginstitutionen.
»Selv meget små børn kan få en æstetisk oplevelse ud af at få læst højt. Men det kræver inspiration, og dér synes jeg, at centret her spiller en stor rolle. Voksne vælger ofte det, de kender, bl.a. fordi de prioriterer det sociale aspekt af højtlæsningssituationen højere end det at lade børnene møde det æstetiske. Men når vi forsker i formidling af litteratur, er vi med til at øge bevidstheden om, at der sker alt muligt, når børn møder litteraturen.«
Nina Christensen opsummerer: »Børnelitteratur har altid en kontekst.«
Center for børnelitteratur blev oprettet i 1998. Det var resultatet af længere tids debat om, at der burde forskes mere specifikt i børnelitteratur. På et bord i lokalet ligger en masse opslagsværker, og fremhævet på sit eget stativ står Torben Weinreichs Historien om Børnelitteratur. Torben Weinreich grundlagde centret og er en stor del af forklaringen på, at det kom til at ligge på DPU. Det var her, han sad og forskede i børnelitteratur, som én af de eneste i Danmark.
»Vi har fra starten været en del af en legitimeringsproces: Jeg havde selv oprindeligt den tilgang, at nu skulle jeg vise, at børnelitteratur er kunst! Men den proces er vi ude over nu. Vi vil gerne bevæge os væk fra det normative. Vi er ikke center for god børnelitteratur,« siger Nina Christensen.
Unikt udgangspunkt
Børnelitteratur er altså for længst blevet anerkendt, også som et legitimt æstetisk forskningsområde. Men kan man så måske ligefrem sige, at centret har sejret ad helvede til, når det nu skal smelte sammen med de 'voksnes' æstetiske fag?
Alle griner. Men svarer ikke. Nina Christensen siger:
»Center for børnelitteratur er baseret på den opfattelse, at det er en kunstig opdeling at adskille det æstetiske og det didaktiske element i børnelitteratur.«
Hun viser en gammel og gulnet bog frem, åbner den og afslører en farvestrålende og rigt illustreret encyklopædi for børn.
»Dette er en fagbog for børn, men i forordet står, at bogens hensigt er 'At vække barnets sans for det skønne.' Æstetikkens betydning forsvinder jo ikke, selvom der er opbyggelige eller didaktiske overvejelser i en børnebog. Det er vigtigt, at børnelitteratur ikke bliver rammesat som én ting,« siger Nina Christensen.
Anna Skyggebjerg supplerer: »Og det gælder både i forskningen og i litteraturen. Samarbejdet mellem didaktikere og litterater her på stedet er en praksis, som det har taget mange år at bygge op. Og det er et helt unikt udgangspunkt for børnelitteratur, for den er ikke som al anden litteratur. Man kan ikke fjerne det ene element uden at beskadige det andet.«

