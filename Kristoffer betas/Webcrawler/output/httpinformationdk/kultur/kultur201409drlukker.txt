DR lukker sit modigste og mest favnende orkester
En kunstnerisk og kommerciel succes ofres i DR’s spareplan. Med lukningen af DR UnderholdningsOrkestret mister vi et internationalt Mozart-orkester, nytænkende temakoncerter og mødet med nye kunstnere


 Det virker helt uforståeligt at lukke DR UnderholdningsOrkestret netop nu, hvor man i ind- og udland lægger mærke til og lovsynger dets musikalske resultater. Kan logikken fra DR’s side være, at det er godt at »slutte på toppen«? Siden orkestret i 1999 skrev kontrakt med den ungarske dirigent Adam Fischer, som havde et særligt ønske om at gå i dybden med Mozart, er der sket et kolossalt løft i dets kunstneriske udvikling. Sidste år færdiggjorde de indspilningen af Mozarts samlede symfonier og i år Beethovens på et niveau, vi indtil for få år siden ikke havde drømt om. Et dream team kaldte Valdemar Lønsted koblingen af Fischer og DR UnderholningsOrkestret i Information sidste år: »Denne ophidsende, hviskende, jublende, grædende og elektrificerede Mozart-klang har formodentlig ikke sin lige nogen steder på kloden.«
I november spiller DRUO sin sidste klassiske koncert, hvilket sker med passende store armbevægelser: Beethovens legendariske Symfoni nr. 9. Men repertoiremæssigt har DRUO vist sig som en særdeles fleksibel enhed, der ikke blot er blandt de førende inden for wienerklassisk musik, men som også interesserer sig for nye strømninger i både partiturmusikken og den rytmiske musik. I næste uge medvirker DRUO i et liveradiohørespil ved den norske avantgardefestival Ultima med et nyt værk af nordmanden Eivind Buene og en klaverkoncert af danske Bent Sørensen. Og dette engagement i opførelser af helt nyskrevet avantgardemusik, som kommercielt set altid giver underskud, er ikke en enlig svale, tværtimod har DRUO vist sig villig til at deltage i fejringer af både etablerede og unge danske partiturkomponister.
Væk fra standardformatet
Ud over det 42-mand store DRUO har DR også et fuldt symfoniorkester på 99 musikere, et bigband, et vokalensemble og et pigekor. Programmæssigt har DRUO tilbudt noget andet end DR SymfoniOrkestret, der i højere grad er forpligtet til at (og bør) træne hele det symfoniske repertoire. DRUO’s koncerter er derfor programmæsigt i sagens natur mere låste, for eksempel af typen ’solokoncert + symfoni’. Det slankere søsterensemble kan frasortere mere i partiturerne og i stedet eksperimentere med temaideer som med Golden Days-koncerten på lørdag, som i år markerer 100 året for Første Verdenskrig. Publikum kan denne aften komme med Sigmund Freud – til fest i underbevidstheden med musik, der på hans tid besad sprængfarlig seksualkraft eller på andre måder kredsede om sanselighed. Komikeren Rasmus Botoft (fra Rytteriet) skal »række publikum længere ind i sindet, ud over kanten og dybere ned i maven«, og på det mere seriøse plan (formoder man) deltager også Psykoanalytisk Selskab og Center for Vild Analyse i temakoncerten. Underholdning er et plusord i dag, hvor pop er mere stuerent end nogensinde og på lige fod med andre genrer har mulighed for at drive den musikhistoriske evolution fremad. Men hvor det ’underholdende’ i DR UnderholdningsOrkestrets profil skulle tages mere bogstaveligt få år tilbage, er det gledet over i mere ambitiøse projekter, blandt andet roste samarbejder med bands som Efterklang, Choir of Young Believers og første del af et symfoniprojekt med dj-kollektivet Den Sorte Skole, som givetvis ikke når at blive afsluttet inden lukningen af DRUO den 1. januar. Populære koncerter af en i traditionel forstand mere underholdende karakter som Tilbage til 80’erne og The Bootleg Beatles vil også blive savnet af et stort publikum.

