SF: Problematisk med kommerciel digitalisering af kulturarven
SF mener, at den digitale kulturarv begrænses ved kommercialisering. De Konservative ser det ikke som et problem, men en mulighed for frit valg.


 Det Kongelige Bibliotek har   indledt et offentligt-privat-partnerskab med firmaet ProQuest om digitaliseringen af den danske kulturarv,
og forhandler i øjeblikket med Google.
Det er dybt problematisk, mener SFs kulturordfører, Pernille Frahm:
»Når sådan en ting bliver kommercielt, så begynder man at prioritere ud fra en kvantitativ vinkel, hvor popularitet kommer før faglighed. Det er et skridt mod privatisering,« siger hun.
Direktøren for Det Kongelige Bibliotek  Erland Kolding Nielsen sagde i Information i går, at digitaliseringen af den danske kulturarv ikke får den økonomiske støtte, der er brug for
»Jeg forstår godt, hvorfor Det Kongelige Bibliotek handler, som de gør. De har ikke andre muligheder,« siger Pernille Frahm.
Spørger man den nyudpegede konservative kulturordfører, Henrik Rasmussen, har han det »helt fint« med bibliotekets kommende samarbejde med Google:
»Det er jo op til de enkelte driftsdirektører at sørge for at få mest ud af pengene,« siger han.
Tilgængeligt for alle
Regeringens støtteparti, Dansk Folkeparti er dog noget betænkelige ved bibliotekets samarbejde med private.
»Det, der er på danske biblioteker, skal være tilgængeligt for alle. Og derfor har jeg også lidt skepsis over for forhandlingerne med Google. Der er mange ting, der først skal være afklaret,«  siger Dansk Folkepartis kulturordfører Karin Nødegaard. Hun frygter, at samarbejdet med de private virksomheder i sidste ende betyder, at ikke alle danskere får adgang til kulturarven:
»Vi må ikke havne i den situation, at kulturarven lige pludselig ikke er tilgængelig for alle, eller at der skal betales til Google. Vi vil ikke acceptere, at befolkningen deles op i et A- og et B-hold. Tingene skal være tilgængelige for alle uanset uddannelse, indkomst og den slags. Det er meget vigtigt.«
Pernille Frahm ser de manglende midler som et tegn på ligegyldighed fra regeringens side,
»Det er udtryk for en blind tro på markedet, og det, synes jeg, er skammeligt,« siger hun.
Daværende kulturminister Brian Mikkelsen nedsatte ellers i 2006 en gruppe, som sidste år kom til den konklusion, at digitalisering af kulturarven var »grundlaget for vor eksistens som kulturnation«, men regeringen har langt fra fulgt gruppens anbefalinger, hvilket Erland Kolding Nielsen, i går beklagede i Information.


