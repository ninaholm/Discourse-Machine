Romanfigur kræver erstatning fra forfatter og forlag
Performancekunstneren Thomas Skade-Rasmussen Strøbech føler sig krænket over, hvordan han bliver portrætteret af Das Beckwerk i romanen 'Suverænen'. Han har nu hyret advokatbistand og truer med en retssag, hvis ikke forlaget og forfatteren udbetaler erstatning og redigerer i romanen
Thomas Skade-Rasmussen Strøbech (tv.) og manden, der tidligere var kendt som Claus Beck-Nielsen, tog sammen afsted til USA. Her sidder de på en bænk i Washington. Særlig hyggeligt ser det ikke ud, men først nu er uhyggen for alvor brudt ud.


 Et ubehageligt brev dumper i dag ind ad brevsprækken på Gyldendal og hjemme hos manden, der engang hed Claus Beck-Nielsen.
Både forlaget og forfatteren, der erklærede sig død i 2001 og genopstod som repræsentant for kunstfabrikken Das Beckwerk, modtager her til morgen en skrivelse fra Advokatfirma Christian Harlang på vegne af performancekunstneren Thomas Skade-Rasmussen Strøbech. 
Hvis ikke de anerkender, at de i forbindelse med udgivelsen af romanen Suverænen har krænket privatlivets fred og ophavsretten samt redigerer i romanen og som kompensation betaler tilsammen 90.000 kr., vil de blive stævnet, fremgår det af henvendelsen, som Information har haft lejlighed til at gennemgå.
Krænkelser
Tilbage i september 2008 udgav Gyldendal Das Beckwerks bog Suverænen. Selv om den blev lanceret som en roman, handler store dele af bogen om en virkelig person, nemlig performancekunstneren Thomas Skade-Rasmussen. Han føler sig imidlertid så forurettet, at han har besluttet at gå rettens vej, hvis ikke han får erstatning og tages ud af bogens tekst.
Ifølge Advokatfirmaet Christian Harlang gør Gyldendal og Claus Beck-Nielsen sig skyldig i flere krænkelser, der efter dansk lov er belagt med straf- og erstatningsansvar: 
Man skulle uden forudgående tilladelse have offentliggjort billeder af Thomas Skade-Rasmussen i erhvervsmæssig øjemed på bogomslaget, på plakater og på Gyldendals hjemmeside.
 Man skulle have krænket privatlivets fred, idet man har offentliggjort følsomme og private oplysninger såsom Thomas Skade-Rasmussens indtægtsforhold og familieforhold, og idet man samtidig har tillagt ham en stødende, fiktiv adfærd. 
Tilmed skulle man have krænket ophavsretten ved offentliggørelse af tekster og illustrationer frembragt af Thomas Skade-Rasmussen uden at have indgået aftale med ophavsmanden.
Det totale overgreb
Selv fortæller Thomas Skade-Rasmussen, at han er blevet beskyldt for at kokettere i forbindelse med bogen.
 "Men det er jo ikke mig, der har bedt om det her. Jeg er blevet udnyttet af Gyldendal og Claus Beck-Nielsen, og det er bestemt ikke sjovt. Men det er klart, at jeg så tager sagen op og begynde at lege lidt med den. Så håber jeg bare, det bliver en sjov leg. For det er godt nok en dyr leg," fortæller performancekunstneren, der bor i London, og hvis engelske mæcen, forretningsmanden Nicholas Berwin, betaler regningerne for ham fra det københavnske advokatkontor.
Legen bunder imidlertid i en helt reel følelse af at være blevet gået for nær, understreger Thomas Skade-Rasmussen: 
"Det er svært at forklare, hvor skrækkeligt det faktisk er at få sit liv fortalt af en anden. Det er jo det totale overgreb. En aldeles aggressiv kolonisering af mit liv. Jeg er et intellektuelt menneske. Jeg har min egen ærekærhed og ambition, og her kommer der så en bog, der fortæller alt om mig og min barndom, og så skal jeg bare finde mig i den fortælling. Jeg har jo ikke nogen aftale med Gyldendal. Der er ingen fra Gyldendal, der har ringet og spurgt mig, om jeg har lyst til at medvirke. Men pludselig er det som om, Gyldendal og Claus Beck-Nielsen ejer mig."
 Havde forfatteren og forlaget spurgt ham, om han ville medvirke i en bog som Suverænen, så havde det været noget andet, tilføjer Thomas Skade-Rasmussen. Men det skete aldrig:
"Da jeg rejste med Claus Beck-Nielsen, havde jeg ingen anelse om, at jeg var sammen med en sygelige romanforfatter, der skrev alt, hvad jeg sagde, ned. Uden jeg vidste det, har han slugt mit liv. Og bagefter har han kastet det op på skrift, uden at jeg vidste, han ville gøre det."
Ingen kryster
På vegne af sin klient fremsætter Advokatfirma Christian Harlang krav om, at Gyldendal og Das Beckwerk fjerner de omtalte detaljer i Suverænen, før de trykker eller sælger flere eksemplarer eller overdrager rettighederne til udenlandske forlag. Ligeledes kræver de, at forlaget og forfatteren undlader at benytte disse detaljer i markedsføringsøjemed. Og endelig forlanger de 60.000 kr. fra Gyldendal og 30.000 kr. fra Claus Beck-Nielsen i tortgodtgørelse for krænkelserne.
Skulle Gyldendal og Claus Beck-Nielsen nægte at imødekomme kravene, er beskeden klar fra advokatkontoret. De mener, der er behov for en afklaring af retsstillingen, og at en eventuel retssag kan falde ud til Thomas Skade-Rasmussens fordel.
 Advokaterne kan da også roligt regne med at skulle en tur i retten. Manden, der tidligere hed Claus Beck-Nielsen, men nu kalder sig Das Beckwerk, har i hvert fald ikke tænkt sig at betale de 30.000 kr. I første omgang vil han dog holde fast i, at brevet slet ikke er stilet til ham. Han hedder jo ikke Claus Beck-Nielsen. Skulle advokatkontoret imidlertid ændre modtageren til 'Das Beckwerk', er sagen en anden. Så vil han tage kampen op som repræsentant for kunstfabrikken
 "Jeg er ikke nogen kryster, der indgår forlig. Jeg tager den hele vejen til Højesteret. Og det bliver jo også virkelig interessant at se, hvad domstolen beslutter, man kan tillade sig i en roman," siger han, da Information har fortalt ham om skrivelsen, der er på vej med posten.
Desuden synes han, bogen er værd at kæmpe for. Og han kan ikke forstå, hvis Thomas Skade-Rasmussen virkelig ikke bryder sig om den:
 "Hvis han nu lagde hånden på hjertet, hvis han ellers havde haft sådan et, så ville han også synes, det er en god bog. For det er den da."
Forfatter bag tremmer
Hvorvidt Das Beckwerk har en god sag rent juridisk, er han usikker på. 
"Gyldendal sagde i sin tid til mig, at de havde haft deres advokat til at se på bogen, og at der ikke var noget problem med den. Men hvis han har nogle dygtige advokater, der har nærstuderet problemstillingen, så føler jeg mig da ikke helt sikker i min sag."
 Men hvad pokker. Das Beckwerk er ikke bange for at ende bag tremmer. Da han ikke har råd til at betale en eventuel bøde, kunne det måske blive konsekvensen, mener han. Men det kunne vel også være fint nok:
 "Jeg kan huske, da Klaus Riskær Pedersen skulle ind og sidde. Han sagde, at han ville bruge tiden til at skrive en bog. Det kan jeg da også bare gøre. Tænk på den koncentration, man må kunne finde frem til i et fængsel."
 Nej, det eneste problem er sådan set, hvordan han skal skaffe penge til at betale for advokatbistand under en retssag. Men mon ikke Gyldendal kunne hjælpe lidt til?
 "Jeg har hørt, det går så godt for dem, så hvis det bliver en retssag, håber jeg, de vil punge ud."
 Det har Gyldendals litterære direktør, Johannes Riis, ingen kommentarer til. I det hele taget vil han ikke udtale sig om sagen, før han har modtaget skrivelsen fra Advokatfirma Christian Harlang, siger han til Information.


