Hvem kører galt hvis der ikke er nogen bag rattet?
Den førerløse bil er ikke længere en fremtidsvision. Den tyske autobahn skal befolkes af den nye type køretøjer i 2020, men bilen vender op og ned på færdselslovgivninger i hele verden. For hvem har skylden, hvis det går galt?
 En førerløs bil i Paris’ gader som det franske magasin Le Petit Journal Illustré forestillede sig det for ganske mange år siden. I dag ligger det scenarie ikke så mange år ude i fremtiden, men de etiske aspekter derved er ikke rigtig blevet tænkt igennem.


 I biler sidder et menneske – og hvis bilerne forulykker, kan det menneske drages til ansvar. Sådan har det altid været. Derfor skabte det røre, da Achen Motor Company den 8. december 1926 sendte den første førerløse bil på prøvekørsel i den amerikanske by Milwaukee. »Et fantomautomobil vil hjemsøge Milwaukees gader i dag!« annoncerede avisen The Milwaukee Sentinel og angav i detaljer bilens rute. Byens borgere var nemlig i oprør og ville gerne holde sig på ængstelig afstand af den nye, uforudsigelige teknologi. Bilen, der blev styret af en mand, som sendte radiobølger fra en bagvedliggende bil, blev kaldt »spøgelsesbilen«.
Den førerløse bil var en sensation i 1926 og har været det siden. Imidlertid kan dens status af et mærkeligt futuristisk fantom nærme sig slutningen inden for få år. I 2020 varsler den tyske transportminister Alexander Dobrindt nemlig, at de første førerløse biler skal køre på den tyske autobahn. Faktisk kan de prøvekøre en 80 kilometer lang strækning på den befærdede A9 nær Bayern – når altså lovgivningen omkring dem er på plads.
Denne nye type køretøjer kræver nemlig en revidering af færdselsloven, som en kommission af politikere, jurister og eksperter fra den tyske bilindustri skal udarbejde. Forslaget skal præsenteres ved den internationale bilmesse i Frankfurt i september. Den ambitiøse tyske indsats skyldes, at den tyske bilindustri »ikke vil stå tilbage for amerikanske og asiatiske teknologier og være på vagt over for datamonopolisering«, som Alexander Dobrindt i januar sagde til Frankfurter Allgemeine Zeitung. Men her tilføjede han også, at et lovudkast skal formuleres hurtigt, så den øvrige tyske regering kan nå at foretage ændringer.
Menneske til maskine
Men sådan en lovgivningsproces er ikke let. Den kræver en lang række etiske overvejelser, som indtil nu har været filosofien og teologien forundt. For hvem har egentlig skylden, hvis det går galt? Hvem skal dømmes, hvis en førerløs bil kører et menneske ned?
»Det er jo en vigtig debat at komme i gang med, for en eventuel implementering kan ændre hele vores opfattelse af transportsystemer,« siger Martin Bastrup, som er afdelingsleder hos FDM og sammen med FDM’s tyske søsterorganisation ADAC arbejder med retningslinjer for, hvordan implementering af førerløse biler kan foregå på de europæiske veje.
»Og der foregår ingen af de her overvejelser på europæisk politisk niveau, så vidt vi er orienterede,« siger han.
En af årsagerne til, at den tyske lovgivningsproces om de førerløse biler forventes at tage omkring fem år, er Wienerkonventionen. Konventionen blev vedtaget i FN i 1968 og har siden været skabelon for færdselslovgivninger i 73 af FN’s medlemslande. Konventionen rummer en formulering om, at et køretøj til enhver tid skal være under førerens kontrol, hvorefter denne fører beskrives som »en person, der ...«. Føreren antages at være et menneske, som har ansvar for køretøjets færden, sikkerhed og de risici, der er forbundet med at køre bil blandt andre biler og mennesker.
»Og så kommer det store spørgsmål,« siger Martin Bastrup: »Hvem har ansvaret, hvis bilen forårsager et uheld?«
’Det lyder som en fremtidsfilm’
Jacob Steenstrup er juridisk konsulent i Forbrugerrådet TÆNK. Han anlægger et forbrugerperspektiv og forklarer, at der findes juridiske værktøjer til at afgøre det store spørgsmål:
»Hvis vi betragter situationen i dag, fylder dokumentation og bevisbyrde meget i juridiske skyldsafgørelser: Hvis man kører ind i en anden, har man en ansvars- og en kaskoforsikring og givetvis et forsikringsselskab, som kan gøre op, hvem der er skyld i skaden. De problemstillinger bliver uklare, hvis personen i bilen ikke selv er herre over kørslen.«
– Hvordan placerer man så ansvaret?
»Man kunne gå ud fra en almindelig, køberetslig betragtning. Hvis du køber en bil i dag, skal den kunne køre. Hvis vi forestiller os, at man bare sætter sig ind i bilen og trykker på en startknap, bliver man så afhængig af teknologien, som de førerløse biler lægger op til, kommer der en ny sikkerhedsdimension – og ansvarsdimension. Her kunne man forestille sig, at man eksempelvis i forbindelse med et færdselsuheld må overveje et selvstændigt ansvar hos den, der har udbudt teknologien, hvis den svigter,« siger han.
Så det nye, juridiske ansvar kunne altså tilfalde producenterne, og ansvaret får ifølge Jacob Steenstrup en anden alvorsdimension end hidtil. For en førerløs bils funktionsdygtighed ikke er et spørgsmål om at klage til en tvivlsom brugtvognsforhandler over en defekt gearstang – men potentielt om liv og død. »Det lyder som en fremtidsfilm,« konstaterer han.
Det handler om sproget
Shanti og Stefan deler kontor på Aarhus Universitet. Stefan K. Larsen er Ph.d.-studerende i filosofi, og Shanti er en robot. Shanti er lille, hvid og har store, runde øjne. Den ser rar ud og er en af Stefans treårige datters favoritlegekammerater. Men hvem har skylden, hvis Shanti forvolder skade på hans datter, mens de leger? Er det Stefans ansvar, da han jo har bygget ham?
»Rent juridisk – ja. Hvis Shanti stikker øjnene ud på 10 børn, har jeg det juridiske ansvar, fordi jeg har produceret maskinen. Det har vi juridisk præcedens for at nå frem til, men det er rent moralsk, vi skal arbejde med vores forhold til selvstyrende maskiner og i moralske spørgsmål er der ikke ét rigtigt svar. Det er derfor, de er så svære.«
Han mener imidlertid ikke, at det presserende etiske emne er skyldsspørgsmålet. For ham er det vigtige emne, hvordan mennesker og teknologiske skabelser sameksisterer:
»Hvordan uddeler og fordeler man moralsk ansvar i det her nye, socialtekniske rum, som vi indgår i sammen med maskiner?«
Hvordan gør vi det?
»Vi skal begynde at beskæftige os med sproget. For selvom vi kun har ét ord for føreren af en bil, behøver føreren ikke være et menneske. En dronefører, som ikke sidder i dronen og styrer den gennem tre forprogrammerede knapper, er også en fører. Førerens funktion er jo bare, at han bevæger maskinen i henhold til de gældende regler, og så må man forvente at reglerne, hvis de er klare og veldefinerede nok, sørger for ikke at komme i karambolage med hinanden eller omverdenen. Den funktion kan en maskine sagtens udføre, så førerfunktionen forsvinder ikke. Det, der er vigtigt for at udfylde førerfunktionen, er ikke at være menneske.«
Mens en komité i Tyskland forsøger at nærme sig disse spørgsmål, mener Jacob Steenstrup, at det er en optimistisk vision.
»2020 er lige om lidt. Om de kan nå det, vil jeg nu se, før jeg tror det, men der er nok ikke tvivl om, at det er på vej inden for overskuelig fremtid. Og det her er virkelig redefinitionernes holdeplads!«
Der er pt. ingen konkrete planer for førerløse biler i Danmark. Ifølge Bastrup er der et grundlæggende spørgsmål, vi må stille os selv:
»I Danmark kan vi begynde med diskussionen om, hvorvidt det overhovedet er noget, vi ønsker – om vi ser en fordel i, at bilerne bliver førerløse. Man skal jo vænne sig til tanken!«

