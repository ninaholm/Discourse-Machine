Mark Twains bidende kritik får nyt liv
Mark Twains erindringer er en eklektisk og bidende blanding af kommentarer til samtidens politiske intriger og skandaler i det amerikanske litterære kleresi


 WASHINGTON DC - Den skattede satiriker og forfatter til klassikere som Huckleberry Finn og Tom Sawyers Mark Twain, nød at udfordre sin samtid; og da han, et godt stykke tid før sin død, satte sig til at skrive sine erindringer, havde han tænkt over, hvordan han kunne skrive så åbent som muligt og samtidig sikre sig, at censuren - eller mere artige og konforme efterkommere  - ikke ville klippe de mest kontroversielle bidder af selvbiografien ud, når han ikke var mere.
Han klausulerede værket og bekendtgjorde, at det først måtte udkomme i sin helhed 100 år efter hans død. Og sådan er det blevet, om end betydelige brudstykker er udkommet drypvis undervejs. Bind ét af erindringerne - der udkommer i alt tre over de næste fem år - har netop ramt det amerikanske marked og fået betydelig omtale. Twain, der fortsat er en del af den amerikanske litterære folkeskat og er elsket af millioner, forudså i øvrigt sin egen afsked med det jordiske liv.  I 1909 sagde han: »Jeg kom ind i verden sammen med Halleys Komet i 1835. Den viser sig igen om et år, og jeg har planlagt at forlade denne jord samtidig. Det vil ærligt talt blive den største skuffelse i mit liv, hvis jeg ikke forsvinder sammen med Halleys Komet.«
Fri vandring
En præcis forudsigelse må man lade ham. Twain døde dagen efter, kometen havde passeret jorden, den 21. april 1910. Og den nye samlede offentliggørelse af selvbiografien, udgivet af University of Berkeley i Californien, der huser forfatterens arkiv, har påkaldt sig interesse fra aficionados verden over.
Biografien var imidlertid ikke en genre, der kom nemt til Twain: »Man vil aldrig kunne begribe, hvor meget fornøjelse man er gået glip af, før man begynder på at diktere  sine erindringer - den kronologiske fremgangsmåde, hvor man starter fra vuggen, driver en i graven uden nogle tilladte afstikkere,« skrev han i et brev til sin ven William Dean Howells, en kende irriteret, indtil han endelig fandt en passende fremgangsmåde i 1904: »Start med et fuldkommen tilfældigt tidspunkt i dit liv. Og giv så dig selv lov til at vandre frit rundt; hold dig udelukkende til at tale om de ting, der interesserer dig lige nu og drop emnet, lige så snart din interesse blegner.«
Og med en, typisk for ham, ironisk-humoristisk tilføjelse kommenterede han: »Det er første gang i historien, at denne fremgangsmåde er blevet taget i anvendelse.«
Robert Hirst, som er direktør for Berkeleys Mark Twain Project, medvirkede i en udsendelse på National Public Radio (NPR) i denne uge, hvor han fortalte lytterne om biografien: »Twain har rødder i en mundtlig humoristisk tradition. Hans erindringer er fortalte snarere end nedskrevne, og det kan ses i teksten. Den har konstant afstikkere og følger ikke den lineære tradition som mere traditionelle værker gør.«
Mistet karakter
Er indholdet så fængende? Både ja og nej. Bind ét er 760 sider langt, og der er mere samtidskommentar end personlige beretning over store dele af bogen. De mange kommentarer til aktuelle skandaler i amerikansk samfundsliv, og den bidende kritik af f.eks. præsident Roosevelt har mistet den sprængfarlige karakter, som gjorde, at Twain ikke ville have dem trykt, mens hovedpersonerne levede. Sproget er flydende og spændstigt.
Twain brød sig imidlertid ikke om lange personlige tilståelser, han ville ikke have følt sig hjemme på hverken Facebook eller i de omsiggribende realityshows, hvor ingen personlige detaljer synes for små eller for personlige til offentliggørelse.
Men som Robert Hirst siger: »Hvis læseren keder sig, ville Twains eget svar naturligvis være: spring over.«

Mark Twain: Autobiography of Mark Twain, Vol. 1, redigeret af Harriet E. Smith, Hardcover, 760 sider, University of California Press, 34.95 dollar, kan købes på bl.a. Amazon

