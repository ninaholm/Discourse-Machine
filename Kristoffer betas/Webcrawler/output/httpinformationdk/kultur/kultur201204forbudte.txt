De forbudte filmklip
Vold, sex og dyremishandling. Det var de tre temaer, som den danske filmcensur frem til 1969 slog ned på. Volden lever stadig, dyremishandling er stort set forsvundet, mens sex igen er blevet et tema i vurderingen af nutidens film


 To dansende mænd, en slange, der kvæler en tiger og en cowboy, der får en tomahavk i ryggen.
Det er alle klip, der er at finde i den aktuelle filmfestival CPH PIX’s såkaldte Censur-Spolerne, og alle klip, der blev fundet for grove til, at den danske befolkning kunne tåle at se dem. Også et kys mellem to kvinder – noget det til stadighed har vist sig at vække opsigt – kunne få gang i klippesaksen. Væk med det.
Den danske filmhistories første rigtige historie om censur handlede om en løve i Roskilde Fjord. Her havde man i 1907 slæbt en gammel træt løve fra Zoo ud på en lille ø blandt nogle medbragte palmer i forbindelse med filmen Løvejagten. Løven blev skudt, folk blev forargede og justitsministeren stoppede premieren.
Forargelsen var til gengæld begrænset, da Asta Nilsen tre år senere med sin stærkt erotiske ’gavtyvdans’ i filmen Afgrunden satte Danmark på det filmiske verdenskort.
Det var i det hele tage ifølge filmhistoriker Lars Martin Sørensen noget tilfældigt, hvad der blev klippet ud i den første tid, hvor det frem til 1913 var politiet, der stod for at holde styr på det nye medie.
Herefter kom en fælles filmcensur, og i 1922 blev Statens Filmcensur oprettet. Herefter blev reglerne, at man kunne forbyde en film helt, forbyde den for børn under 16 eller forlange scener klippet ud. En ordning, der fortsatte frem til 1969, hvor voksencensuren med billedpornoens frigivelse bortfaldt.
Det er nogle af de klip fra den periode, man altså nu kan se under CPH PIX. Klip, der bl.a. blev fravalgt af den tidligere stumfilmstjerne, Olaf Fønss, der er en af de første censorer, man kender til.
En mand, der ifølge Lars Martin Sørensen havde sin egne meninger om, hvordan f.eks. et kys skulle være på film.
»En af de ting han fremhævede var, at hvis der skulle kysses i film, så skulle det være gode mandhaftige kys. Der skulle ikke være noget føleri,« siger Lars Martin Sørensen.
Ser man klippene i dag, virker langt de flest da også forholdsvis tilforladelige. Der er blandt andet en del knivstikkeri, skud i ansigt eller ryggen, som sikkert ikke ville røre de fleste biografgængere i dag.
Stramt frem til 1969
Alligevel mener, at vi kan lære noget af at se, hvad vi ikke måtte se frem til 1969. Han mener nemlig ikke nødvendigvis, at grænserne har rykket sig så meget, som vi tror. Nogle af dem har måske oven i købet bevæget sig mod tiden. For selv om de færreste nok i dag kan forarges over, at Marlene Dietrich som Lola Lola synger »Jeg er skabt til elskovsleg«, som hun gør det i Den blå Engel fra 1930, så kan film stadig forarge ud fra deres egen tids normer.
»På CPH PIX har vi nu to år i træk haft 10 journalister, der har skrevet om én enkelt film. Sidste år var det A Serbian Film, og nu er det så Human Centipide 2. Vel at mærke uden at nogen af dem har set den. Ren sensationsjournalistik ud fra devisen ’Må man det i film’?,« siger Thure Munkholm.
Børn beskyttes, ikke moralen
Debatten lever altså ifølge Munkholm i bedste velgående. Af andre aktuelle film kan f.eks. nævnes Geert Wilders-filmen Fitna eller Yoav Shamirs Defamation, som filmmagasinet EKKOs redaktør Claus Christensen mente, DR ikke ville vise.
Film, der begge har skabt debat i forhold til, om de overhovedet burde blive vist. Samtidig ser Thure Munkholm også tegn på en nypuritansk bølge, der rammer filmindustrien i kølvandet på Jørgen Leths – efter nogles smag – lidt for ærlige beskrivelse af sine følelser i Det uperfekte Menneske fra 2005.
»Det er blevet ok at sige: ’Bør det her have lov at komme til udtryk’, i stedet for den mere liberale indgang, der siger kunst er kunst, om jeg så vil se det, læse det eller høre; det er mit valg. Så censuren eksisterer stadig i dag, den er bare internaliseret,« siger Thure Munkholm. Fra 1969 og frem har det ellers heddet, at Statens Filmcensur, der fra 1997 kom til at hedde Medierådet for Børn og Unge, kun skulle kontrollere børns adgang til film og ikke længere opdrage almenheden.
Her fungerer man i dag, som et rådgivende organ, der anbefaler inden for aldersgrænserne 7, 11 og 15 år. Man censurerer altså ikke længere film, men aldersvurderer dem. Det sker ved, at en række censorer eller børnesagkyndige, som det hedder i dag, med forskellige baggrunde inden for medier, psykologi og pædagogik på baggrund af den aktuelle medieudvikling og forskning vurderer filmene. Anne Mette Thorhauge, der er børnesagkyndig i Medierådet, genkender godt den nypuritansk strømning som Thure Munkholm taler om, men hun ser samtidig, at man netop nu især inden for ungdomskomedier eksperimenterer med fremstillingen af seksualiteten.
Et krydsfelt som Medierådet skal bevæge sig i, hvilket gør det sværere at aldersfastsætte omkring sex end tidligere, fordi man har de to poler at balancere imellem. I dansk regi sås den mere eksplicitte seksuelle fremstilling tydeligt i Klovn The Movie, men også i amerikanske film, er det en stigende tendens.
»Vi har f.eks. en film som The Heartbreak Kid. Det er sådan en lidt humoristisk kærestehistorie, hvor der lige pludselig optræder li dt soft porno med et snert af S/M-rollespil. Og hvornår er det, det bliver blufærdighedskrænkende for børn? Det kan godt være lidt svært,« siger Anne Mette Thorhauge.
Det er ifølge formanden for Medierådet for Børn og Unge, professor Birgitte Holm Sørensen, det, der hedder et godt spørgsmål. Især fordi, der i modsætning til, når det handler om vold, ikke eksisterer meget forskning omkring børn og seksualitet, da man af etiske grunde ikke vil udsætte børn for sex.
Og eftersom Medierådet skal træffe beslutning efter skadevirkning over for børn og ikke moral, gør det svært. Derfor har man inden for det sidste år indledt en række børnepaneler, der fortsætter hen over foråret, hvor man interviewer både børn og voksne omkring deres syn på sex i film for at undersøge, hvor grænserne i virkeligheden går.
Man har endnu ikke nået en konklusion, men ifølge Birgitte Holm Sørensen kunne en af de muligheder, der er være at lave en ny aldersgrænse, der hedder 13 år, da man fra panelerne har fundet, at der er stor forskel på 11- og 13-årige, når det handler om sex. Ifølge Claus Hjorth, der er kontorchef i Medierådet og tovholder på projektet, har den øgede mængde sex i film ligeledes genrejst spørgsmålet omkring Medierådets rolle.
Man har på den ene side ikke meget viden om, hvordan sex påvirker børn, men har samtidig en overvejende moral, der siger, at de to ting ikke hænger sammen.
»Det har lidt revitaliseret den gamle konflikt omkring, hvad det egentlig er, vi laver – er det moral eller handler det om, hvad børn kan tåle?« siger Claus Hjorth.

