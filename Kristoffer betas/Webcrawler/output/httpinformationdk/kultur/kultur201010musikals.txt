Musikalsk ulighed skabes allerede i folkeskolen
Allerede i folkeskolen tager drengene plads bag trommesættet, mens piger skønsynger. Problemet bliver kun større, fordi musikundervisningen lider under besparelser og mangel på lærere, lyder det


Det er allerede i den tidlige musikundervisning, at kønsrollerne tegnes skarpt op. I folkeskolen stormer de små drenge hen bag trommerne, og pigerne nusser med nodeark bag mikrofonerne. Et problem, der reproduceres hele vejen op til seminarierne og konservatorierne, der uddanner folkeskolens og musikskolernes undervisere.»Det er en form for ond cirkel,« siger Finn Holst, der er ph.d.-stipendiat på Institut for didaktik på Danmarks Pædagogiske Universitetsskole (DPU). Hans ph.d.- afhandling handler om mu- siklæreruddannelser i folkeskole og musikskole.»Når børnene kommer i puberteten, og de skal udforske deres identitet, så tilbyder rollerne sig selv. Det er der, man skal inspirere nogle af drengene til at synge og nogle piger til at spille fed rockguitar. Men de fortsatte stramninger i musikundervisningen i folkeskolen betyder, at skolen slipper børnene, netop når de rammer den identitetsskabende fase,« siger Finn Holst.Musikundervisningen slutter på de fleste skoler i 6. klasse, på visse skoler i 5. klasse, og derefter er det børnenes valg, om de ønsker valgfagsundervisning i musik. Men ifølge Finn Holst er valgfagsundervisningen de fleste steder så sparsom, at musikundervisningen reelt slutter i 11-12 årsalderen. Og netop disse år begynder børnene den identitetsskabende fase, der kan føre til en reproduktion af de typiske kønsmønstre med den syngende pige og den spillende dreng.Undervisningen liderMen det kan være svært at få det skævvridende kønsperspektiv i fokus, når undervisningen i musik på de danske skoler er på et minimum, pointerer både Finn Holst og Signe Adrian. Signe Adrian underviser kommende lærere i musikundervisning på Metropol, det tidligere Frederiksberg Seminarium.»Grundlæggende ville jeg bare ønske, der var musik- lærere nok. Det kan virke næsten absurd at tale ned i detaljen om eksempelvis kønsproblemer, når der mangler omtrent 50 procent musik- lærere på landsplan. Det er selvfølgelig også her, man skal finde forklaringen på netop den problematik. Halvdelen af lærerne har ingen musikfaglig baggrund,« siger Signe Adrian.Manglen på musiklærere skyldes, ifølge Signe Adrian, flere ting. Primært bliver der ikke uddannet nok, men derudover er det et hårdt fag at undervise i.Signe Adrian påpeger, at musiklærerne står over for et stort pres med støjniveau og for mange timer og derfor ofte opgiver at undervise i deres linjefag, musik, efter et par år.Skal ikke vælge selvFinn Holst fra DPU er meget begejstret for, at Det Rytmiske Musikkonservatorium har italesat problemet i forbindelse med en konference den 24. september i år. For han mener, at det er her, der skal tages fat. Folkeskolens musikundervisning har slet og ret ikke overskud til at tage sig af problemet, mener han.Ligesom Signe Adrian mener Finn Holst, at skolerne vil reproducere de stereotype kønsroller yderligere, såfremt der ikke sættes ind over for undervisningen, der igennem de seneste 10 år har lidt under beskæringer og manglende lærere. Der skal drastiske midler i brug, påpeger Signe Adrian.»Hvis man vil ændre dette radikalt, skal der lægges nogle strategier. Eleverne skal ikke bare selv vælge instrumenter, for oftest kommer fordelingen mellem kønnene helt af sig selv, hvis ikke man som lærer griber ind. Det kræver et ministerielt udviklingsarbejde,« siger Signe Adrian.Finn Holst supplerer:»Hvis musikundervisningen i folkeskolen og på musikskolerne fastholdes i et spørgsmål om udbud og efterspørgsel, forstærkes mekanismerne. Det vil fortsat reproducere rollerne i nogle meget smalle rollemodeller. De unges identitetsdannelse kommer til at ligge i et udefinerbart hul mellem markedsført musik, tilbud fra musikskolen og noget folkeskoleundervisning, der holder op efter 6. klasse,« siger Finn Holst.Alment dannendeDer er mange kønsstereotype fælder, man som lærer kan falde i. Og det får de kommende folkeskolelærere vedvarende banket ind i hovedet igennem studietiden, påpeger Signe Adrian.»Det bliver mere og mere almindeligt at tænke køn ind i alle sammenhænge. Tilgangen til køn spreder sig  også ud i musikken. De kommende lærere er vant til at have eventuel eksklusion for øje og bryde med det. Selvfølgelig sidder der nogen lærere derude på skolerne, der ikke har det for øje på samme måde, men tankegangen ligger i den rummelige skole,« siger Signe Adrian.Man kan derfor ikke placere skylden hos ignorante skolelærere, der ikke tager stilling til problematikken, hvis man spørger Signe Adrian.Både Finn Holst og Signe Adrian henviser til, at musikundervisningen ofte benytter sig af rotationsordninger, hvor eleverne prøver alle instrumenter, så man kan derfor tørre alle problemer af på folkeskolen, pointerer Finn Holst. Det er blevet en kedelig automatreaktion, påpeger forsker Finn Holst:»Det er meget nemt at tørre den af på folkeskolen, men folkeskolen er forpligtet til at være alment dannende og profildyrker derfor ikke særlige elever eller lader en elev sidde med det samme instrument, fordi han eller hun har særlige forudsætninger,« siger Finn Holst.
