Ikke et pyntesmykke



 Tirsdag tonede Yahya Hassan frem på TV 2 News for at tale om sin ekskludering fra Nationalpartiet. Tre et halvt minut senere udvandrede han fra studiet i vrede: »Jeg har ikke mere at snakke med jer om,« sagde han: »Og fuck af med alt jeres borgerlige pis og alle jeres løgnehistorier. Og I kan bare smede alle de rænker, I vil, mod mig – til min pik, og den er omskåret, og den er flot«.
Episoden blev i medierne udlagt som en nedsmeltning for åben skærm: »Det rablede fuldstændig for digteren,« skrev Ekstra Bladet, og Politiken sammenlignede hans eksplosive optræden med meteornedslaget i Herlev samme uge: »Ikke noget rigtig værdigt endeligt for et stjerneskud,« lød dommen.
Men hør nu her: Hvis vi vil have vildskab i litteraturen, må vi også kunne tåle at se den i virkeligheden. Vi kan ikke både hylde Yahya Hassan for hans forurettede, vrede og råbende litteratur og samtidig bede ham om at opføre sig lidt mere høfligt, venligt og tilpasset, når han er på tv. Det nytter ikke ville at opdrage på ham, som tidligere TV 2-direktør Per Mikael Jensen kom for skade at skrive på sin Facebook-side: »Kan de mennesker, der hjalp Yahya op til den første digtsamling, ikke lige ringe til ham og invitere på te og småkager,« skrev han patroniserende.
Alle de pæne mennesker, der vil redde Yahya Hassan fra sig selv. Det er muligvis velment, men de lyder som ekkoer af professor Higgins fra My Fair Lady, der ville forædle blomsterpigen Eliza Doolittle, så hun kunne blive en fornem dame og begå sig ved hoffet. For hvis skyld, må man spørge? Yahya Hassan har ikke bedt os om at slibe hans kanter af; han er ikke et pyntesmykke, som kultureliten kan hænge om halsen.

