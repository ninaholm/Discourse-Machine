Åh, gid børn aldrig blev voksne
En forælders knuste hjerte, den svære erkendelse af, at børn bliver ældre og forandrer sig, og de selvsamme børns kaotiske følelsesliv er udgangspunktet for Pixars nye, komplekse og vidunderlige animationsfilm, ’Inderst inde’. Information har mødt to af mændene bag, instruktør Pete Docter og producer Jonas Rivera
’Vi har fået karrierer ud af at forsøge at holde fast i de følelser, vi havde som børn, da vi første gang så en film eller besøgte Disneyland,’ siger ’Inderst indes’ producer, Jonas Rivera (th). Her ses han sammen med filmens instruktør og animator Pete Docter ved Cannesfilmfestivalen.


 En dag for nogle år siden, da filminstruktøren og animatoren Pete Docters datter var 11 år gammel, sagde hendes lærere til ham og hans kone, at datteren var et stille barn. Det forstod Docter og hans kone ikke meget af. De oplevede nemlig deres datter som en energisk ung dame fuld af gåpåmod og engagement.
»Det fik mig til at tænke på, hvad der mon foregik i hendes hoved, mens hun blev ældre,« siger Docter, der sammen med sin producer og nære samarbejdspartner, Jonas Rivera, er i København for at fortælle om deres og filmselskabet Pixars nye værk, animationsfilmen Inderst inde.
»Det var der, det begyndte. Min datter er vokset op, og hun har ændret sig fundamentalt, hvilket knuser mit hjerte. Jeg vil gerne have, at hun sidder på gulvet og leger med tog, men det gør hun ikke længere. På den ene side ved man godt, at det er præcis, som det skal være, at det er meningen, at hun skal blive større og blive voksen. Men en del af mig føler det som et tab, og den følelse er det, der drev Inderst inde.«
Filmen, som havde verdenspremiere på årets filmfestival i Cannes, har allerede taget store dele af verden med storm og er blevet en af Pixars mest succesfulde og bedst anmeldte film – og det siger en del, idet selskabet i forvejen kun har høstet anmelderroser for film som Toy Story 1-3, Find Nemo, Monsters Inc., De Utrolige og Op, der også har solgt billetter i millionvis.
Rileys følelser
Hovedpersonen i Inderst inde er den 11-årige pige Riley – eller, faktisk er det Rileys følelser, Glæde, Triste, Frygt, Vrede og Afsky, som bogstavelig talt har hovedrollerne. Da Riley og hendes forældre flytter fra Østkysten af USA til Vestkysten og dermed påbegynder et helt ny liv og skal finde nye venner, skaber det et følelsesmæssigt kaos i pigens hoved, og det er det kaos, Inderst inde tager os med helt ind i centrum af. Filmen skildrer pigens og følelsernes udvikling, fra hun er baby, til hun bliver en stor pige, næsten teenager, og præsenterer os undervejs for nogle af alle de indviklede processer, som foregår i et menneskes sind: Hvordan langtidshukommelsen virker, hvordan minder skabes og lagres, hvordan abstrakt tænkning opstår osv.
Det er således komplekse sager, Pete Docter, Jonas Rivera og Pixar præsenterer publikum for. »Da jeg til at begynde med fortalte om konceptet, sagde halvdelen af dem, jeg talte med, ’åh ja,’ mens den anden halvdel sagde, ’hvad?’« fortæller Pete Docter.
»Det gjorde mig lidt nervøs. Men det har været udfordringen fra Pixars første film, Toy Story, og frem; at tage komplekse og indimellem abstrakte ideer og gøre dem visuelle, og det er Inderst inde et fantastisk eksempel på. Hvis man forsøger at fortælle om den, er den i vid udstrækning abstrakt og kan ikke forklares med ord. Men gør man den visuel – vi har haft femårige, der har set filmen, og som bagefter kan forklare filmen ned til mindste detalje – virker det, som om den umiddelbart er til at forstå for ... alle.«
En sjov proces
Jonas Rivera fortæller, at han og Pete Docter begyndte med at tale om, hvordan sindet fungerer – om begreber som bevidsthedsstrøm, der i filmen selvfølgelig er en flod, og train of thoughts, tanketoget, der hedder en tankerække på dansk og er et tog i filmen.
»Vi diskuterede, hvad det er for ting, man associerer med drømme og minder, og hvordan minder opbevares. Tanketoget handler for os om, hvordan én tanke fører til den næste, som fører til en tredje, og før man aner det, taler man om fodbold, men ’hvordan nåede vi herhen? Vi talte oprindeligt om en sandwich.’ Det var sjovt at overveje – hvordan vi skulle visualisere det. Hvordan skulle sindet se ud, hvor stort skulle det være? Hvordan er sindets geografi?.«
Jonas Rivera fortsætter: »Tidligt sagde Pete, at scenen skulle være sindet, ikke hjernen, så vi vidste, at det ikke skulle være ligesom i Joe Dantes Min mikromakker med blodbaner og små fartøjer, der bevæger sig rundt i blodårerne. Sindet skulle designes, så det føltes som sindet og ikke mindst et barns sind, hvorfor der var brug for en vis portion lunefuldhed. Alle disse ting blev drevet af historien, og designafdelingen måtte arbejde med elementerne hver for sig, indtil det begyndte at tage form og samtidig var enkelt og forståeligt. Det var en sjov proces,« siger han.
De syv små dværge
I forvejen er det svært at lave en fortælling, der fungerer, og, som de fleste af Pixars film, kan fange et stort og meget bredt publikum uden at give køb på de mere udfordrende og originale elementer. Så hvorfor gøre det endnu sværere for sig selv og bevæge sig ind i hovedet på en 11-årig pige – hvorfor ikke bare blive udenfor og fortælle hendes historie?
Jonas Rivera fortæller, at han godt kan lide tanken om, at selv om Inderst inde er en film om en lille pige, så er hun ikke engang den egentlige hovedperson.
»Det var en fornøjelse at fortælle hendes historie fra hendes følelsers synsvinkel. Man kunne godt fortælle historien om en lille pige, der bliver større, og hendes følelsesudsving og problemer. Men i denne film er pigen bare et redskab. Den egentlige hovedperson er Glæde. Og det var fedt.«
Docter fortsætter: »Det sjove var at se rejsen inde fra sindet og finde ud af, hvorfor vi glemmer, og hvorfor vi får en sang på hjernen, og hvor den mærkelige drøm, jeg havde i nat, kom fra. Ideen med at lade Riley flytte fra én by til en anden kom undervejs. I en tidlig version var hun med i et skoleteaterstykke, i en anden blev hun inviteret med til en fest hos den seje pige, og hun var ikke sikker på, hvilken slags chips hun skulle tage med. Det var hele handlingen. ’Hvilke chips skal jeg tage med?’«
Det er umiddelbart ikke nogen stor konflikt, i hvert fald ikke på overfladen, men indvendigt er det en følelsesmæssig katastrofe, siger Rivera.
»Det at flytte er stadigvæk ikke et spørgsmål om liv og død, men det er hårdt, og det har vi alle prøvet – og det er især svært for et barn midt i et skoleår. Det føltes som en sandfærdig og følelsesladet baggrund at lade handlingen udspille sig på.«
Hård rejse til Danmark
Da han selv var cirka 11 år gammel flyttede Pete Docter til Ballerup i Danmark med sin familie – hans mors familie er dansk. Han boede her i 14 måneder, og de ting, han dengang oplevede, og de følelser, han havde, har sat sit præg på både ham og på Inderst inde.
»11 er en alder, hvor man pludselig bliver opmærksom på sociale koder,« siger Docter, der i dag er 46 år gammel.
»Hvad for noget tøj, man skal have på, hvad man skal sige, og hvad der gør én cool og ikke cool. Sådan var det i hvert fald for mig. Oven i alt det blev jeg omplantet til et land, hvor jeg ikke engang kunne tale sproget. Det var udfordrende, og det handler filmen meget om; det svære i at blive ældre.«
Der kom dog også gode ting ud af at flytte til Danmark.
»I sidste ende var det fedt, fordi jeg fik nogle gode venner, og jeg lærte meget og oplevede en masse ting, jeg stadig trækker på: Tintin, Rasmus Klump, alle disse tegneserier og dansk kultur. Men dengang var det isolerende og ensomt, og jeg vendte mig indad og begyndte at tegne i et forsøg på at bearbejde mine frustrationer. Det blev meget vigtigt for mig at kunne tegne, og det er måske i sidste ende grunden til, at jeg i dag arbejder hos Pixar.«
Pete Docter følte sig som en outsider i Danmark, og mange af Pixars film, ikke mindst Docters egne, Monster’s Inc., Op og nu Inderst inde, handler om ikke at passe ind og føle sig akavet og alene. »Jeg tror, at mange mennesker hos Pixar har den samme historie,« siger han. »’Jeg kan godt lide tegneserier, men alle de andre spiller fodbold og dyrker sport og tv-serier’. Det var ikke før, jeg kom til Pixar, at jeg opdagede, at der var flere ligesom mig. John Lasseter (kreativ chef i Pixar, red.) kan godt lide tegneserier og tegnefilm, og han kan tale om alle de samme Chuck Jones-film, som jeg elsker. Jeg følte, at jeg havde fundet min stamme ...«
Temaer, ikke budskaber
Det er i år 20 år siden, at der var premiere på Toy Story, Pixars og verdens allerførste computeranimerede spillefilm. Siden er der sket mange ting, men ånden er i høj grad den samme, siger Pete Docter og Jonas Rivera, der fortæller, at John Lasseter altid siger: »Lav en film, som du selv personligt gerne vil se. Hvis den engagerer dig som historiefortæller og filmskaber, er der en chance for, at den også vil engagere publikum ...«
Og derfor afspejler filmene også folkene bag. Det er dog ikke ensbetydende med, at Docter og Rivera har særlige budskaber, de gerne vil servere for publikum. At Inderst inde måske kunne lære både børn og voksne noget om hinanden og sig selv, opdagede de faktisk først efter at filmen var næsten færdig. En fyr, som arbejdede på filmen, havde en seksårig dreng, som var bange for at springe ud fra vippen til svømning. Et par dage efter fortalte han, at sønnen, efter at have set filmen til en testvisning havde hoppet for første gang. »Jeg følte det, som om Frygt havde været i førersædet alt for lang tid, og jeg skubbede ham til side,« havde drengen sagt til sin far. »Vi havde aldrig haft ambitioner om, at filmen skulle kunne gøre noget sådant. Vi ville bare have, at den skulle være underholdende, så det tog fusen på os,« siger Docter.
De Glemte Drenge
Jonas Rivera sammenligner de ansatte hos Pixar med De Glemte Drenge i Peter Pan. De vil ikke være voksne.
»Vi har fået karrierer ud af at forsøge at holde fast i de følelser, vi havde som børn, da vi første gang så en film eller besøgte Disneyland,« siger han.
»Den følelse af at være ni år gammel og ikke bare lade som om, men virkelig føle det og holde fast i det. Man kan argumentere for, at det er usundt, men det er det, der driver os, og det er det, der er kernen i Inderst inde. Da vi begyndte at tale om filmen, var mine børn tre og fem år gamle, og hvis jeg havde kunnet, havde jeg stoppet tiden lige dér for altid. Det er indlysende ikke det rigtige at gøre – det ville være frygteligt – men i dét øjeblik, havde jeg ikke lyst til, at de skulle vokse op. Jeg har ikke lyst til at give slip på barnet. Det er nogle af ingredienserne i alle vores film.«
Der er stille et øjeblik, inden Pete Docter tager ordet.
»Det er også det, der gør oplevelserne med ens børn værdifulde – at man ikke kan holde fast i dem for evigt.«
’Inderst inde’ havde premiere i går og anmeldes her

