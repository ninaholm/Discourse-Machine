Tåspidsdronning på tryk
I aften viser Silja Schandorff sin sublime tåspidskunst for sidste gang. Og Ole Nørlyng fejrer hende med en skøn bog om hemmeligheder og lange ben
Fødderne lokker, og blikket siger resten hos den underskønne Silja Schandorff. Her på Henrik Stenbergs smukke forsidefoto til Ole Nørlyngs poetiske bog om hendes karriere - ikke privatliv.


 Så sidder Silja dér med sine svungne ben på Henrik Stenbergs drøm af et forsidefoto. Og hendes store øjne lokker læseren til at åbne Ole Nørlyngs poetiske bog. 
Men Silja er ikke nogen dyneløfterbog om ballerinaen Silja Schandorff. Ole Nørlyng har pli. Han holder sig til Sylfiden og Svaneprinsessen. Til gengæld har han en evne til at tale om alt fra Peter Seeberg til Marie Taglioni - og stadig få det til at handle om Silja. Som om Nørlyng danser med hende som usynlig partner i denne bogstavkoreografi.
I aften danser hun af som 40-årig i Giselle i rollen som Giselle. En rolle, der i september gav hende nogle af hendes karrieres allerflotteste anmeldelser om at være 'piget som en 17-årig og genfærdsagtig som en 200-årig'. 
Bogen er nærmest skrevet ud fra Giselle-rollen. Som ballethistoriker skriver Nørlyng med æstetikerens selvfølgelige sværmen for kunstnerens vilde transformationer. Og han sætter ord på hendes dans: "Hun kan stå i en balance, som var det åndedrættet, der blev suspenderet".
Slid og svæv
Som læser kan man føle, at man dumper midt ned i en indforstået balletsamtale. Mest om slid og hemmeligheder og taknemmelighed, ikke mindst over for Sorella Englund og Anna Lærkesen. 
Men det er trygt. Samtidig citerer Ole Nørlyng generøst balletskribenten Alexander Meinertz, der om nogen har været med til at sætte ord på Siljas ballerinakunst - eller Henrik Lyding, da han overrakte Teaterpokalen til Silja for blot fire måneder siden.
Fotografierne siger resten i John Ovesens linjesmukke layout. David Amzallag er den fotograf, der har fulgt Silja mest vedvarende - med billeder af Silja som bedårende svævesylfide og linjesikker teenager i 1, 2, 3 - 1 2 tilbage i 1988, men også af Silja i suveræne benløft og spagater sammen med en ung Nikolaj Hübbe i Partita og i seneste opsætning af Apollon. Paul Kolnik har fanget hende som vægtløs svaneprinsesse hos New York City Ballet. Viggo Rivad har fået lov til at se hende i øjnene for nylig. Og så har Henrik Stenberg skudt de plakatshots af Silja i Christopher Wheeldons The Wanderers sidste år, som kunne bringe hende på forsiden af hvilket som helst celebrityblad.
I sit hyldestdigt skriver Nikolaj Hübbe: "Du er udvalgt / kåret af lyset". Det er hun. Og takket være denne bog skinner lyset videre nu, hvor Silja lægger tåspidsskoene og giver præcisionen videre til de næste ballerinaer. Med eller uden guddommeligt svungne ben. 
Silja. Tekst og rolleregistrant: Ole Nørlyng. Fotos: David Amzallag, Henrik Stenberg, Martin Mydtskov Rønne m.fl. 0180 sider. Kr. 279. Forlaget Per Kofod. ISBN 978-87-916-5491-6. 

