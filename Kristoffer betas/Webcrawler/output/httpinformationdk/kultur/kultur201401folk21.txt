Folk



 
	Danske kæmper

	Nok er Danmark et lille land, men derfor kan vi jo godt bygge stort. Lego har lavet en model af verdens største Mærsk-skib på 1.516 klodser. Til sammenligning bruger Dødsstjernen dog 3.805 klodser, så der er et stykke vej endnu, sejlerdrenge.

	Drikfældige gravide

	Ny dansk ph.d.-afhandling finder, at jo mere gravide har drukket, jo bedre klarer deres 7-årige børn sig. Sammenholdt med statsministerens ambitioner om den bedst uddannede generation lægger det et uventet pres på vordende mødre.

	Anti-autoritære

	Børnenes gode udvikling kan dog også skyldes, at deres drikfældige mødre generelt er bedre uddannede, lever sundere og ser mindre tv. Kort sagt: bedre i stand til at forholde sig kritisk til en firkantet anbefaling fra Sundhedsstyrelsen.

	Papa Assange

	Julian Assanges far, John Shipton, har været på julevisit hos Syriens Bashar al-Assad med sit australske WikiLeaks-parti. Målet var i denne svære tid at ’udvise solidaritet med det syriske folk’. Og deres diktator, åbenbart.

