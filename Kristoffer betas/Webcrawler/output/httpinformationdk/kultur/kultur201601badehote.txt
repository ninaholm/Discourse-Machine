’Badehotellet er noget crap’
»Anmelderstanden er sat i verden for at fælde subjektive domme på et objektivt grundlag. De mennesker, der ser tv-serien, bliver spurgt, om de kan lide den. Det spørger vi ikke os selv om som anmeldere«
 Henrik Palle. Anmelder ved Politiken. Foto: Jacob Ehrbahn


 En klassisk dramaturgi har kendetegnet modtagelsen af TV 2’s romantiske folkekomedie Badehotellet: Serien er elsket af folket og hadet af anmelderne. Mens 1,6 millioner danskere i sidste uge fulgte begivenhederne på Andersens badehotel i Nordjylland, kritiserer anmelderne serien for at være et bagstræberisk og gumpetungt opkog af en gammel Morten Korch-film. Men har seerne eller anmelderne ret? Politikens Henrik Palle giver svar på tiltale.
–Henrik Palle, kan 1,6 millioner danskere tage fejl?
»Udpræget! Historien har vist, at et flertal sagtens kan tage fejl i væsentlige spørgsmål. Verden over er der milliarder af fluer, der ernærer sig af afføring, men det betyder ikke, at det smager godt.«
–Men hvis halvanden million danskere er lodret uenige med dig og dine kolleger, er det så ikke anmelderstanden snarere end tv-serien, der har et problem?
»Anmelderstanden er sat i verden for at fælde subjektive domme på et objektivt grundlag. De mennesker, der ser tv-serien, bliver spurgt, om de kan lide den. Det spørger vi ikke os selv om som anmeldere. Vi tager stilling til, om filmen er god set ud fra en samlet vurdering af en række forskellige parametre: Spiller skuespillerne godt? Nej. Byder serien på formmæssig fornyelse? Nej. Rummer den en spændende historie? Nej. Det eneste pæne, man kan sige om den, er, at den er nydeligt filmet. Så nej, anmelderstanden har ikke et problem, når den siger, at serien er noget crap. TV 2 har et problem, fordi de viser den.«
–Men hvis din vurdering ikke er relevant for dem, der ser serien – og det er den jo tydeligvis ikke – hvem er den så relevant for?
»Jeg tror, der er en vis diskrepans mellem dem, der ser Badehotellet, og dem, der læser Politiken. Vores læsere er meget glade for at fare i blækhuset, hvis de er uenige i noget – men jeg har endnu ikke modtaget en storm af mails. Så kan man selvfølgelig spørge, hvorfor jeg overhovedet skal anmelde noget, som mine læsere er røvligeglade med. Men det skal jeg, fordi serien er lavet for offentlige midler og bliver vist på en af Danmarks store public service-kanaler.«
–Så set med dine øjne, er det tv-kritikkens rolle at ... ?
»Den skal skille klinten fra hveden. Jeg vil gerne gøre Carsten Jensens ord til mine: En kritikers rolle er at være en røv med ører: Man skal have sit sanseapparat åbent for, hvad man ser – og så skal man have en effektiv mekanisme til udskilning af lort.«

