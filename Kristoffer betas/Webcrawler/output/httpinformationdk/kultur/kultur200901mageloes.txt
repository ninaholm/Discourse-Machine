Mageløs afmontering af myter om moderniteten
Den canadiske filosof Charles Taylor har skrevet et storværk om moderniteten og religion, som i omfang, overblik og format er en næsten ufattelig intellektuel præstation


 Først faldt den mørke front. Og derpå vandt vi friheden. Det er en udbredt fortælling om det moderne gennembrud, at vestlige mennesker på et tidspunkt gennemskuede de religiøse og metafysiske illusioner og derefter blev frie og moderne. 
Man blev ganske enkelt klogere. Man erkendte, at de gamle sandheder ikke var sande, og at de etablerede autoriteter ikke var retfærdige. Det beskrives gerne som en epistemologisk gennembrud. Man blev klogere i fællesskab og trådte ud i friheden. Denne teori kalder den canadiske filosof Charles Taylor i sit overvældende storværk A Secular Age for 'subtraktionsteorien'. Og som han skriver: "Jeg kan ikke acceptere den type redegørelser, fordi de fuldstændigt overser de processer, der skabte den nye forståelse af selvet i vores historie."
Menneskelig pragmatik
Den historie har Taylor allerede selv fortalt i sit hidtidige hovedværk Sources of the Self fra 1992. Men det er en kritisk pointe, som har vidtrækkende konsekvenser. Det er påfaldende, at den såkaldte 'subtraktionsteori' bestemmer det moderne negativt; det moderne bliver således defineret ved sin modsætning til tro, overtro og før-moderne autoriteter. Og det er ligeså evident, at en så omfattende historisk forandring ikke kan motiveres negativt. Den blotte erkendelse er ikke tilstrækkelig grund til, at folk skulle forlade etablerede moralske og sociale fællesskaber. Mennesker lever ikke kun efter erkendelsesmæssige kriterier: De lever også pragmatisk og følger de sandheder, autoriteter og vaner, som fungerer for dem. Det bliver derfor afgørende for Taylor at bestemme det moderne positivt. Allerede i Sources of the Self udviklede han en teori om det moderne som en moralsk orden: Det moderne samfund er i den optik bestemt ved en specifik etik og en fælles ide om et menneskeligt gode. I det moderne er mennesket forpligtet på sit individuelle selv som et livsprojekt, og det er forpligtet på andres livsprojekter. Det hedder også populært, at man ikke vil stå i vejen for andres selvrealisering. Politisk set er enigheden om den fælles forpligtelse på hver enkelt borgers mulighed for at realisere sig selv det moralske fundament for det moderne demokrati. 
Sekularisering
Taylor gentænker i A Secular Age tesen om det moderne som en moralsk orden i et nyt perspektiv. Hvis det moderne forstås positivt som en moralsk orden, som produktion baseret på moderne teknologi og en enighed om naturvidenskabens monopol på udlægning af naturfænomener, må man gentænke religionens stilling. Det drejer sig med andre ord om det, som alle siger, de er for, men ingen er enige om, hvad reelt betyder: sekularisering. Der er ifølge Taylor to dominerende opfattelser af sekularisering. Den første opfattelse definerer sekularisering som adskillelse af politik og religion. Det religiøse forsvinder ikke, men fortrænges fra offentligheden til privatsfæren. Den anden opfattelse bestemmer sekularisering som den historiske afvikling af religiøse praksisser og institutioner. Den ser sekularisering som en bevægelse væk fra Gud. Men Taylor anlægger selv en tredje forståelse af sekularisering. For ham betyder sekularisering den historiske udvikling fra samfund, hvor det var umuligt ikke at tro på Gud til samfund, hvor troen på Gud blot er en mulighed blandt flere. Sekularisering betegner altså for Taylor den proces, hvor tro skifter status fra noget selvfølgeligt til et tilbud, som individuelt kan vælges til eller fra. Det er denne proces, som historisk strækker sig fra 1500 til 2000, som A Secular Age analyserer og afdækker. 
Fylde og moral
Den store inspiration for Charles Taylor er og bliver G.W.F. Hegel. Og A Secular Age er en historiefilosofisk udlægning af, hvordan almindelige antagelser forandrer sig over tid. Men for Taylor starter forandringerne ikke som ideer, der bagefter realiseres i institutioner, vaner og almindelige måder at se verden. Han insisterer på, at historiske udviklinger kan fortælles gennem forandringer i ideer og antagelser, men han giver afkald på præmissen om, at forandringer starter som idéer og erkendelser, der efterfølgende udbredes til resten af befolkningen og indarbejdes i staten.
 Det betyder også, at ideernes historie ikke kan fortælles gennem filosofiske hovedværker. Taylor bruger både drama, poesi., prosa, kunst og andre vidnesbyrd for at vise, hvordan almindelige antagelser har forandret sig. Han henviser også til teknologiske, økonomiske, politiske og kulturelle forandringsprocesser. Sekulariseringens væsentlige kilder bliver en opdagelse af rent menneskelige moralske kilder, som fører først til deistiske antagelser om en passiv Gud til en eksklusiv humanisme, som ikke anerkender instanser over mennesket. 
Mennesker i mellem
Moralen er ikke funderet i absolutte instanser, men i og mellem menneskene. Det er ikke direkte videnskabelige erkendelser, men den teknologiske beherskelse af naturen, som fører til en opfattelse af naturen som blot og bart materiale for menneskelig produktion og nydelse. Når naturen ikke længere ses som besjælet eller sted for fremmede magter, mister visse religiøse antagelser deres fundament. Fokus forskydes i moderniteten til gensidig nytte og fortjeneste mellem menneskene. Det menneskelige samfund bindes sammen af økonomisk udveksling og en forestilling om en fælles politisk offentlighed. En anden vigtig nyskabelse er det selvtilstrækkelige, distancerede og indadvendte moderne individ:
"Det disciplinerede moderne menneske, som er i stand til at genopfinde sig selv, og som har opdaget enorme muligheder for selvkontrol og selvudfoldelse i sig selv, er selvfølgelig en af de væsentlige forudsætninger for den moderne humanisme."
Det moderne menneske opdager sin egne indre kilder og muligheder, og det opfinder sin egen identitet. Det både skaber og finder. Idet Taylor anerkender de moderne samfund som enestående moralsk stærke samfund, og idet kan ikke definerer moderniteten negativt, undslipper han den trivielle og efterhånden karikerede debat mellem militante ateister, der ser enhver religiøs tendens som en anfægtelse af oplysningen og naturvidenskaben, og teatralske troende, der påberåber sig martyrium for at blive forfulgt af de kolde og onde modernister og råber op om moralsk forfald og egoisme. 
En bedrift
Taylor er selv en troende filosof, men han ser religionens relevans et helt andet sted: Han hævder en særlig fylde i den æstetiske oplevelse af store kunstværker og i naturbetragtninger som en gevinst ved den religiøse anskuelse. Troen tilbyder en ekstra dimension, som ofte overses i de moderne samfund. Taylor henviser til, hvordan den stadige kult omkring Nietzsches filosofi, overskridelsesæstetik og dyrkelse af de store øjeblikke i livet vidner om et underskud af storhed i de moderne samfund. Det forbliver for os andre ikke-troende en antagelse, som er svær at antaste empirisk eller analystik, om religion skulle give anledning til disse ekstraordinære oplevelser og erfaringer. Det forbliver, om man vil, et spørgsmål om tro. Men A Secular Age er meget mere end det for både troende og ikke-troende: Bogen er en helt utroligt bedrift. Det er 900 siders mageløs afmontering af myter om moderniteten i et idehistorisk perspektiv og med en sans for analytiske forskelle, der er i en klasse helt for sig. Bogen er et mesterværk, som ingen seriøse refleksioner over religion og moderniteten fremover kan ignorere. 

Charles Taylor: A Secular Age. 874 s. 39.95 US Dollar. 420 kroner i Atheneum Boghandel. Harvard University Press. ISBN 978 067 4026 766

