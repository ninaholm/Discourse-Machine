Roskilde hørmer af testosteron
Det er ikke med sin gode vilje, at Informations musikredaktør igen må skælde ud på Roskilde Festivalen over programmets maskuline dominans. Men vi når ned på en bundskraber af 15 procent kvinder på årets plakat. Det tyder på, at festivalen er tilfreds med at være et konservativt eksperiment i, hvad der sker med ligestilling, hvis man lader tingene gå sin gang


Vi burde ikke føle os nødsaget til at skrive denne kommentar, for den blev skrevet i en kun marginalt anderledes variant for et år siden. Men her står vi igen foran endnu en Roskilde Festival-plakat overplastret med mandlige navne og en minimal andel af kvinder.Optællingen er gennemført og viser, at en tyk hørm af testosteron stadig breder sig over Dyrskuepladsen, i hvert fald fra scenerne. Ud af 120 navne er der 14 kvindelige. Dertil kommer, at der er 18 bands, der huser kvinder som del af besætningerne. En fintælling af disse viser, at der i den samlede besætning på 114 medlemmer kun er 27 kvinder. Samlet giver det &ndash; med forbehold for småfejl &ndash; en samlet kvindeandel på Roskilde Festival 2014 på lidt over 15 procent. Og der føjes spot til skade, da der blandt de absolutte hovednavne, dem der står øverst på plakaten, for første gang i fem år ingen kvinder er at finde.Det er klart, at festivalen kæmper en brav kamp om de hundedyre hovednavne og selv med de bedste intentioner om mere ligelig kønsfordeling sagtens kunne ende med en ren mandeflok i toppen. Problemet er, at resten af programmet ikke vidner om nogen intentioner i dén retning overhovedet.Roskilde Festival advokerer for diversitet på mange områder, ikke mindst i deres musikprogram, hvor man insisterer på at præsentere nichekunstnere fra hele verden. Festivalen er politisk aktivistisk og har gennem årene givet en række humanitære organisationer både plads og taletid. Men den nægter tilsyneladende at være proaktiv, når det kommer til ligestilling. Det giver et troværdighedsproblem for festivalen, fordi den så tydeligt har en blind vinkel, der er så bedaget, at den vakler på krykker. Også i forhold til de århusianske konkurrenter, Northside Festival, hvor man i år kan blære sig med en kvindeandel på lige under 30 procent ud fra samme optællingsmetode som oven for. Det er næsten dobbelt så meget som Roskilde.Bagude fra starten&raquo;Lad det nu bare gå sin egen gang,&laquo; lyder rådet derude fra mange godhjertede mennesker &ndash; især mænd &ndash; som mener, at vi er inde i en positiv udvikling for kvinder, som vi ikke skal rode ved. Lad markedet styre, så at sige. Og sandt er det, at det vælter frem med fremragende kvindelige solister og bands, og at kvinder begynder at fylde mere og mere i branchen generelt. Så meget desto mere grund er der til at studse over den sørgelige repræsentation på Roskilde Festivalen. Der er jo nok at vælge imellem (se boks). Og hvad nu hvis kvindernes repræsentation i musiklivet er udtryk for et midlertidigt boom, som ebber ud i desillusion og voldsomme modreaktioner? Enhver, der har deltaget i en feministisk debat på de sociale medier, ved, hvor grov tonen er, hvor meget raseri, der findes over, at den herskende orden søges aktivt forandret.Udfordres det skal ordenen i hvert fald. Vejen fra drøm til realisering er slidsom for alle musikere, men typisk især for kvinder. De henvises til sekundære instrumenter eller til mikrofonen allerede i tidlig musikundervisning. De er oppe imod en mandsdomineret kultur i øvelokalerne og et musikliv, der &ndash; trods positive forandringer &ndash; er fyldt med mandligegatekeepershos bookingbureauer, pladeselskaber, fagforeninger, musikpresse. Og i sidste led er de oppe imod festivaler, som lover dem en marginaliseret repræsentation og &ndash; måske værst af alt &ndash; snyder dem for de forbilleder, som inspirerer unge til at forfølge musikken. Og så hopper fødekæden af.Kvinder står stadig ikke nok på scenerne, ja, i år står de endda rigtig sjældent på Roskilde Festivalens største scene, hvor 70.000 mennesker kan glæde sig til mænd i lårtykke stråler fra under den orange teltdug.Hvad er kvalitet?Festivalen arbejder med en kulturel dannelse i forhold til fortiden, som det giver sig udtryk i år med Stevie Wonder og Rolling Stones&rsquo; optrædener. Men også med en kulturel dannelse i forhold til nutiden, hvor festivalen former sin egen form for utopi. Om det så giver sig udslag i dybsort dødsmetal, tyrkisk roma-tradition eller globalista-fest. I denne utopi synes næsten 85 procent mandlig overvægt at blive anset for passende for fremtidige generationer.Der er god grund til at notere sig den lektie, der gemmer sig i festivalens kønskonservatisme. Den viser nemlig, hvad der kan ske, hvis man ikke aktivt gør noget ved uligheden &ndash; noget festivalen afviser at gøre &ndash; og bare lader stå til. Den viser, at hvis man henholder sig til så vagt et begreb som kvalitet, så kører man rundt i fastgroede strukturer, der siden den rytmiske musiks begyndelse har favoriseret manden &ndash; og dermed helt ubevidst forbinder mandlig musikalitet med højere kvalitet.Ideen om kvalitet er noget, vi alle udvikler i en forhandling med omverdenen, den opstår i en forhandling med andres skrift,airplay, anbefalinger, kanoniseringer, hype og ikke mindst de personlige oplevelser, vi alle har med musik.Samtidig er kvalitetsbegrebet subjektivt og formes i hver enkelt person helt tilbage fra barndommen. Så hvis kvalitetsbegrebet får lov at fungere ureflekteret, så risikerer det at reproducere gamle fastgroede mønstre, både de personlige og de kollektive. Dermed også sagt at Roskilde og andre repræsentanter for træge strukturer ikke skal anklages for ond hensigt, men for en modvilje mod at renovere de strukturer og vaner, som de arbejder i.I virkeligheden skal vi takke Roskilde Festivalen for dens kønskonservatisme. For den fortæller os noget vigtigt om, hvad en passiv strategi i forhold til ligestilling kan afstedkomme: Ingenting.Opdatering 29.08.2014: På forsiden af tirsdagens Information stod der, at der var 106 mandlige og 14 kvindelige navne på plakaten til Roskilde Festival. Det er ikke korrekt. Det var blevet glemt at fratrække de 18 kønsligt miksede bands. De rigtige tal er 88 mandlige og 14 kvindelige. Information beklager fejlen.
