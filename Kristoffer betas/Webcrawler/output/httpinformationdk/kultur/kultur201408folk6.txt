FOLK



 Trætte guder
Selv højere magter kan trænge til en slapper. I Bibelen står om universets tilblivelse: ’På den syvende dag var Gud færdig med det arbejde, han havde udført, og på den syvende dag hvilede han sig efter alt det arbejde, han havde udført.’
Utrættelige mennesker
Moderne mennesker synes ikke at have noget behov for hviledag. I en ottespaltet forsideoverskrift skriver Kristeligt Dagblad: ’Søndagens status som hviledag er i frit fald.’ Pointen er, at folk styrter hektisk rundt på hviledagen.
Søndagshandlende
Som eksempel på den hvileløse udvikling nævner Kristeligt Dagblad et reklamebrøl fra Storcenter Nord i Aarhus, der nu holder søndagsåbent. Brølet lyder: ’Nu er søndag ikke længere den kedelige fætter til lørdag.’ Hvad siger Gud til det?
Lørdagshvilere
Oprindeligt var det lørdagen, som de kristne holdt hellig, idet de overtog den jødiske helligdag sabbatten. Men i år 321 dekreterede den romerske kejser Konstantin, at rette hviledag var dagen efter. Det har folk fulgt indtil dette slægtled.

