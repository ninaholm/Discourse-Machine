’Folket skal have friheden tilbage’
En gruppe unge socialdemokrater og Cevea-folk gør i en ny bog op med det, de kalder  ’markedsfundamentalismen’, som har hersket under både den tidligere og den nuværende regering. Den enkelte borger skal genvinde magten over sit eget liv – sit arbejde og sine penge. Folkets frihed skal være venstrefløjens nye projekt
Jens Jonatan Steen er analysechef i Cevea.


 Det er på tide, at vi danskere igen tager magten over vores eget liv, mener en gruppe unge socialdemokratiske politikere og debattører fra tænketanken Cevea. Alt for længe har vi været underlagt en »løssluppen finanssektor« og »markedsgjorte bureaukrater«, som der står i indledningen til bogen DeltagerDanmark, som netop er udkommet. Men nu må det være slut, mener blandt andre europaparlamentarikeren Emilie Turunen, som er en af de unge politikere, der netop har meldt sig ud af SF og ind i Socialdemokraterne:
»Det er en drøm om et bedre samfund. Vi skal have friheden tilbage i vores liv,« siger Emilie Turunen. Og det får man ifølge Turunen bedst ved at »få magt over hverdagen«.
Hun suppleres af analysechef i Cevea Jens Jonatan Steen:
»Professionalisering, teknokratisering og top-down-ledelse har vist sig ikke at være vejen frem. Derfor skal der nu sadles om. Vi skal genskabe forbindelsen til hverdagens udfordringer og forståelsen for danskerne på jorden. Det er og bliver venstrefløjens allerfornemmeste opgave at sikre stemmer til dem, der ikke har det og sikre deltagelse fra dem, der kan,« siger Jens Jonatan Steen og tilføjer:
»Vi lever i en tid, hvor danskernes apati og modløshed over for et stadig mere afkoblet politisk system vokser. Der har vi brug for at gøre noget radikalt, og målet for vores projekt er at forskyde indflydelsen nedad.«
De seneste årtier har ifølge bogens forfattere budt på »mere frihed til den globale kapitalisme og mindre frihed til det enkelte menneske«. Så nøglen ligger i at øge den enkelte borgers engagement og indflydelse. Mere demokrati og mere deltagelse med andre ord:
»Danskerne skal have magt over deres banker, deres velfærd, deres partier, deres arbejdspladser, deres fagbevægelse og helt grundlæggende over deres egen hverdag. Vi skal være aktive i samfundet. Vi skal have magten tilbage,« siger Jens Jonatan Steen.
Frisættelsen skal ikke forstås som en individualisering, tværtimod, mener Emilie Turunen:
»Det er en kongstanke på venstrefløjen, at man skal have frihed til at skabe et godt liv. Men det skal ikke ske gennem den individualisering, som vores generation er præget af. Vejen frem er ikke, at vi hver især kæmper vores egen kamp imod rosset. Frihed får man gennem stærke fællesskaber,« siger hun.
Opgør fra venstre
DeltagerDanmark er også et opgør med flere centrale dele af både den tidligere og nuværende regerings politik. Bogen kritiserer blandt andet teknokratiet og brugen af New Public Management i den offentlige sektor og foreslår øget borgerinddragelse. Forfatterne foreslår desuden mere udstrakt brug af medarbejderdemokrati og overskudsdeling i private virksomheder.
Den aktuelle finanspolitik bliver også kritiseret, og forfatterne har et bud på, hvordan en ny kan skrues sammen – blandt andet med indførelsen af flere afgifter for og øget kontrol med finanssektoren. Endelig rummer bogen en kritik af den herskende topstyring i de politiske partier: Medlemmerne skal være med i skabelsen af ny politik – og ikke først kontaktes, når »der skal bruges folk til at banke på døre og dele roser ud«, som det hedder i det kapitel, som blandt andre socialdemokraten Peter Hummelgaard har skrevet.
Samme kapitel beklager også »udviskningen af de politiske forskelle« partierne imellem og opfordrer til »accept af konflikt som politikkens grundsten«, hvilket må læses som en kritik af den midtsøgende kurs, som især Socialdemokraterne de seneste år har ført. Forfatterne bag bogen er godt klar over, at de prikker til nogle af deres egne: »Det er selvfølgelig også en kritik af, hvordan landet er ledet de seneste mange år, så det er både den forrige og den nuværende regering, der står for skud,« siger Jens Jonatan Steen og uddyber:
»Den måde, vi har skruet det sammen på i dag, hvor borgerne har meget lidt indflydelse, mener vi er risikofyldt i forhold til fremtidens samfund. Derfor mener vi, at de etablerede centrum-venstre-partier med fordel kan tage vores ideer til sig. Så vi kan komme væk fra et ideal om, at det er embedsmænd og teknokrater, der styrer – og i stedet den enkelte dansker, der tager fat nedefra.«
Emilie Turunen mener ikke, at man kan kalde bogen en direkte kritik af den nuværende regering:
»Vi langer naturligvis ud efter det, der ikke fungerer i dag. Men det er tænkt som et positivt indspark – en utopi. Derfor indeholder bogen også både anbefalinger til, hvilke politiske tiltag der skal til, og konkrete anbefalinger til, hvad man kan gøre som borger her og nu,« siger hun og tilføjer:
»Det skal ikke ses som: Nu skal der smæk til regeringen. Ideen er mere at sige: ’Vi tror på det her’. Og jeg vil da forsøge at løfte det ind i mit nye parti. Men jeg forventer ikke, at man vil ’signe op’ på det hele. Det er et bidrag til en debat, som mange har savnet, og som forhåbentlig vil køre i de næste år. Så jeg ser det som en naturlig del af den politiske debat og udviklingen af partierne.«
Også Jens Jonatan Steen mener, at DeltagerDanmark skal ses som et bud på en ny vej for Socialdemokraterne:
»Eller måske skulle man snarere kalde det en tilbagevenden til den oprindelige socialdemokratisme, som jeg netop synes er i fin tråd med vores ideal om at forskyde indflydelse nedad til folket. Det er den vej og retning, som fremtidens centrum-venstre-partier efter vores mening bør slå ind på.«
 

