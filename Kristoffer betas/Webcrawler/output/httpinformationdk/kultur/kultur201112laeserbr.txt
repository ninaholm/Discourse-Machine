Læserbreve

Kritik. En læser mener, at forfattere, der ikke kan tåle at få kritik af for eksempel Lars Bukdahl, skal lære at opføre sig som voksne mennesker.


 Patetisk
af Michael Mondrup. højskolelærer
Der er gennem de sidste år opstået en tendens til, at anmeldere går i rette med deres anmeldere. Helt grotesk blev det sidste år, da Ib Michael lovede Lars Bukdahl tørre tæsk, fordi han formaster sig til ikke at kunne lide Michaels bøger, og samme Bukdahl fik lidt senere en kande vand i hovedet af en fornærmet forfatter.
Det sker også under mere civiliserede former, men det gør det sådan set ikke meget bedre.
I sidste uge harcelerede Christian Braad Thomsen i herværende bogtillæg over Katrine Hornstrup Ydes anmeldelse af hans bog Film med håndskrift. Han brokkede sig over hendes fortolkninger af hans brug af Freud og Dylan og over hendes prioriteringer i vurderingen af bogen.
Og det er ikke det eneste eksempel. Det forekommer jævnligt i de litteraturtillæg, jeg læser, fra Information, Weekendavisen og Politiken.
Voksne mennesker
Jeg synes, det er patetisk, dels fordi det udstiller de pågældende forfattere som småfornærmede barnagtige individer, og dels fordi det viser, at de ikke har forstået rollefordelingen på bogmarkedet:
Forfatterens rolle er at skrive bøger og kaste dem på markedet, og dermed har de udfyldt deres mission. Læsernes rolle er at købe og læse bøgerne. Til at kvalificere deres valg kan læserne vælge at læne sig op ad anmeldernes vurdering af bøgerne. Anmeldernes rolle er at give deres uforbeholdne vurdering af bøgerne, og den vurdering skal forfatterne ikke blande sig i. Det kan derimod læserne som har mulighed for at vælge, hvilke anmelderes vurderinger passer bedst til deres litterære temperament, om det nu er Bukdahl, Tezlaff, Skyum-Nielsen, Schnack eller hvem der nu agerer i den verden for tiden.
Så kvalitetsvurderingen af anmelderne tilkommer udelukkende læserne. Jeg er tit dybt uenig med anmeldernes vurderinger — ikke mindst Bukdahls — men jeg kunne ikke drømme om at anfægte deres ret til at have de holdninger, de har.
Så min appel til de pågældende forfatterne er: opfør jer dog som voksne mennesker. Den fornærmede attitude klæder jer ikke. Hvis ikke I kan klare at få jeres værker bedømt, så skal I lade være med at udgive dem.
For god ordens skyld skal jeg sige, at jeg ikke har læst Braad Thomsens bog, så jeg har ikke noget i klemme i den henseende. Ovenstående er bare udtryk for en stigende irritation over fænomenet.
Ikke mere om generationer
af Noa Hansen, studerende, University of Kent, Canterbury, England. 
Med et enkelt og på overfladen uskyldigt ord skabte litterat og kritiker Tue Andersen Nexø, tiltrængt røre i Danmarks litterære andedam. I hans klumme i Information, ’Endnu et kinderæg til samlingen’, kæder Nexø tendenser i ny dansk litteratur sammen med dannelsen af en ny litterær generation. Netop udtrykket ’generation’ er, hvad flere bloggere, kritikere og forfattere i den seneste tid, har fundet interessant at kommentere på. Som udgangspunkt forholdsvist sagesløst og mere en indkastet bemærkning end et egentligt manifest. Og diskussionen om en litterær generation er skam heller ikke ny. Hvorvidt man kan kendetegne litterære strømninger som såkaldte generationer har, især i de seneste to årtier, været diskuteret vidt og bredt i litteraturkredse. Grunden til denne skepsis og det interessante ved at bringe generationspolemikken op igen er dog, at det er et eksempel på, hvordan litteraturkritikken ofte glemmer at forholde sig kritisk til dens egen position. Og netop denne sammenhæng rejser nogle interessante spørgsmål. Hvorfor har man så travlt med, at en række forfattere skal samles under en generation, nærmest før de har debuteret med deres første udgivelse? Kommer det i højere grad kritikerne til gavn end forfatterne selv, og siger det måske noget om, hvorfor litteraturkritik i Danmark tenderer til det ureflekterede? Når Mikkel Krause Frantzen i artiklen ’Ungdomssind’ fra Information i sidste uge skriver, at generationsbetegnelsen også kan være udtryk for »læselyst og meningsskabende kontekstualiseringer og forbindelser på kryds og tværs« er det så ikke ensbetydende med, at der er gået inflation i betegnelsen blandt kritikere og at vi andre bare nikker trofast, som havde vi ingen individuel tilgang til litteratur?
At der er tendenser i ny dansk litteratur, især dem vi ser i publikationer fra Forfatterskole-debutanter, skal der ikke herske nogen tvivl om. De meget eksplicitte beskrivelser af kødelige lyster, der nærmest sprøjter én i hovedet, når man læser (for nu at tage nogle af Nexø’s eksempler) Asta Olivia Nordentoft eller Bjørn Rasmussen. De er virkelig dygtige forfattere, det er inspirerende at læse deres første (med streg under første) udgivelser. Men hvorfra kommer trangen til at udnævne dem under en generation allerede nu?
Ikke bare en tendens
Jeg forstår det ikke. Og så kan man synes, at det er nok så meget flueknepperi at bekymre sig om forskellen på betegnelser. Men en generation er ikke bare en tendens, det er et udtryk for en gruppe af mennesker, der bevidst påvirker samfundet og omvendt påvirkes af samfundet. En størrelse, der definerer sig selv med tiden, ikke noget man får øje på, mens det sker (eller danner via dogmer), men noget vi kigger tilbage på og derefter forholder os til. Hvis vi overhovedet bør forholde os til det. For er det interessant at tale om generationer i en tid, hvor vi skifter ud og ændrer retning konstant? Lars Frost og Lars Skinnebach var da vist også en del af en generation, eller hvordan var det nu lige, det var? Noget politisk, personligt, degenererende? Og hvad med Sonnergaard og Naja Marie Aidt? Var det noget med en ny social realisme? Det glemte vi vidst igen. Men hov, så er det godt, vi har Lars Bukdahls »Generationsmaskinen« fra 2004. Her kan man jo altid slå op, hvis man er i tvivl om, hvem der tilhører hvilken generation. Så skulle det være på plads.
Og så er der forfatterne selv. Det kan umuligt være positivt at blive placeret i en generation. Som ung og talentfuld forfatter skal man have plads til at udvikle sig og mulighed for at ændre retning og stil. At blive placeret i en kasse med påskriften ’kønsvæsker’ eller ’identitet’, efter første udgivelse må ses som en hindring for en sådan udvikling. Derudover betyder det, at folk uden for ’generationen’ enten må vælge at søge mod bestemte tendenser (der ifølge kritikere er hvad denne såkaldte generation kendetegnes ved) eller også, fristes man til at sige, acceptere, at skriblerierne forbliver en hobby. For er man en af de 95 procent, som af idiosynkratiske årsager bliver sorteret fra i Hvedekornsbunken (fordi det ifølge Bukdahl er elendig poesi — måske fordi det ikke passer ind i generationsmaskinen?), eller flyder man ikke med forfatterskole-strømmen, så er chancerne for at blive læst og hørt indtil videre noget begrænsede. Og når så prominente navne som Bukdahl eller Nexø nævner en række forfattere og skriver generation i samme sætning, så bliver det ikke nemmere. For hvis de siger det, så bliver det en generation, og så er det dét, både forfattere og læsere må forholde sig til, netop fordi det er den virkning, litteraturkritik har i Danmark.
Ukritisk kritik
Og så alligevel. Det skal ikke forstås som en kritik af kritikeres smag eller position. Man kan ikke bebrejde nogen at søge indflydelse i et så ureguleret rum som litteraturens. Men man kan diskutere, hvorvidt kritikken mildt sagt er blevet en smule ukritisk (over for dens egen kritik). Det er som om, kritikere glemmer, hvor meget monopol og hvor stor en indflydelse, de har. Det er som om, de stadig føler, at de skal kæmpe for at blive hørt. Og for nu at sige det meget direkte; det er sgu en rimelig ærgerlig misforståelse. Tilliden og anerkendelsen er der. Problemet er, at den hurtigt kan forsvinde som følge af, at kritikken på længere sigt — måske allerede — bliver opfattet som et kapløb om, hvem der først finder ’den nye generation’. I den forstand bliver ’generation’ et våben i stedet for en historisk fortolkning. Udvikler det sig sådan, så har kritikken fejlet. At bruge generationsbetegnelsen som et udtryk for at have eller få indflydelse er ærgerligt for de forfattere, der trækkes ind i definitionerne, men også for litteraturens nuancer og det guld, der florerer uden for generationsgenererende institutioner som Hvedekorn og Forfatterskolen. Det vrimler med nye mikroforlag (Løvens Forlag, Istedgades Boghandel, Nulpunkt etc.) med spændende forfattere, der ønsker at gå uden om det gængse. Også nye tidsskrifter begynder at finde vej til andedammen. Et eksempel kunne være Slagtryk. Et online tidsskrift med hurtig svartid, høj tilgængelighed og ingen forslag til, hvilke forfattere man burde eller kunne ligne. Indholdsmæssigt er det ikke revolutionerende nyt, men det har tydeligvis været katalysator for diskussioner i medier og på diverse blogs. Og vigtigst af alt, det kan true de magtstrukturer, der gør, at man som kritikker kan kaste om sig med udtryk og begreber uden et rigtigt behov for at forholde sig til kontekst, betydning og konsekvens. Ovenstående gør hverken Hvedekorn eller Forfatterskolen mindre kvalitetspræget eller relevant. Men i en ny virkelighed med internettet som redskab og dermed alternativer til etablerede institutioner, mindes vi om, at litteraturkritikken i Danmark synes at blive mere og mere snæver og ikke tilstrækkeligt kritisk over for dens egen funktion og retorik. Vi mindes om, at der er hårdt brug for endnu flere forskellige fisk i andedammen — og at det måske er på tide, at generationsmaskinen bliver fisket op, renset for alger og pakket væk for en tid, indtil der er reelt behov for at snakke om en generation. Fortsætter det i samme stil, tjah, så laver jeg sgu nok bare min egen. Jeg har hørt, at de har reservedele til salg på eBay.

