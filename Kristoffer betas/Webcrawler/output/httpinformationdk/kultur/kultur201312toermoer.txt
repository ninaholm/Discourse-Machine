Vi tør et mørkere sted, Bubber
Bubber er fællesskabets uskyldsfigur og en fuldstændigt vild forestilling om individet som intet mere end det, man ser. Nu er han ’slagtet’ fra TV 2, skriver medierne dramatisk. Vi har formuleret et beroligende fyringsbrev


Kære Bubber,Du får sgu et brev, nu hvor du er blevet fyret. Du har trods alt været der hele mit liv. To journalister har for nyligt oprettet et ret fantastisk og poetisk robotstyret site, der hedder ’individ i fællesskab’ og består af to evighedsdigte, der løbende stykkes sammen af danske onlinenyhedsmediers overskrifter, der begynder med ’jeg’ eller med ’vi’ – uden at angive afsender. »Villy Søvndal: Jeg er glad for de ting, jeg har opnået« bliver således til »Jeg er glad for de ting, jeg har opnået« og placeres oven over alle andre jeg-udsagn, der tilsammen danner et langdigt på sidens højre del. Individets.Til venstre står så kollektivets vi-udsagn. Fællesskabets stemme: »Vi har glemt vores tjubang / Vi sælger aldrig Messi / Vi mistede uskylden i Irak,« står der blandt andet.Sikke en robot. Samfundets mystiske udsagnsrobot. Sikke et langdigt, Bubber, og det minder mig om dig, om det underligt knastløse ikke-individ, du har været for os, Bubber. Bubber-i-fællesskab.Da det greb os på Film&amp;Fjernsyn, at du, hele Danmarks bløde ansigt, det underligt uskyldige voksenindivid, er blevet fyret fra TV 2 efter 23 år, gik jeg ind på ’individ i fællesskab’ for at lede efter de steder i individdigtet og i fællesskabsdigtet, som afspejlede reaktionerne – og tomrummet, måske.»Min reaktion er æv,« havde du udtalt til BT. Men kunne det så også være dig, Bubber, der oven på fyringen havde ytret sætninger fra individlangdigtet som:Jeg fortryder, hvad jeg har gjortJeg spillede naiv og dumEller kunne det være dig, Bubber, der for første gang opgivende skrev:Jeg troede, jeg skulle døJeg står og kigger ud, hvor der plejer at ligge en vej. Den er totalt væk.Kunne det være os, Bubber, der køligt, som havde vi rystet dødsfrygten af os, replicerede:Vi har ekstra vand og chokolade med når stormen rammerVi er ikke ved at døBubber, du er det neutrale barn, der har holdt os væk fra mørket, været lige evigt glad som formidler af det gyldige og svære, fra barndommens kvababbelser over B.S. Christiansens anstrengthed til hele Danmarks.Et ikkeindividDer har altid – i mit liv i hvert fald – været en Bubber, en næsten aseksuel formidler af fællesskabet, et underligt karakteristisk, knastløst ikkeindivid. Bubber.Du lavedeDanmark ifølge Bubberover otte lange sæsoner. Du kunne nå omkring et tabu på en halv time, Bubber. Og du prøvede at forenkle tingene, at uskyldiggøre dem med din evige opmærksomhed. Du fik selv mest opmærksomhed, når du angiveligt gik fordomsfrit til et seksuelt tabu, til det, der buldrede i underbevidstheden hos familien Overjegs-Danmark, til dværge og gigoloer, de utro, sexarbejderne og hr. og fru Fællesskab i swingerklubberne. Din underligt neutrale tilstedeværelse legitimerede et kig ind i vores helt banale og tabubelagte hverdagslivs kældre og skakter. Med dig har vi mødt det seksuelle gennem din aseksuelle figur, gennem den forestilling, at vi sammen med dig repræsenterer et neutrum som beskuere – at der ikke findes noget under det.På facebooksiden tilDanmark ifølge Bubberholder du en sort, flettet læderpisk op mod en næsten nøgen mand med læderhjelm, der står med ryggen op ad et trækryds og afventer dine slag mod sin rødmende bagdel. Du kigger ind i kameraet, Bubber, intenst, med det der fedtmuleagtige ansigt, der gør situationen underligt uskyldig. For du er bare Bubber.Du er Bubber, født på tv i et badekar på Københavns lokale Kanal 2, da jeg var helt lille. Du fandt på dit eget børnenaive voksensprog, »Go lørdadada«. Du var fuldstændig skabet i dovne selebukser og fuldstændig naturlig på samme tid. Tempoet var hundrede procent roligt og 1990. Fællesskabets børn fandt Holger med et kamera i ultracloseup på en børnebog med en ivrig barnerøst i telefonen: »Højre, nej, venstre! Ned, ned, dér, dér!« Vildt unge seere, os, der knap kunne tale, hvislede ’Jeg er en glad lille cowboy’, mens ’rockblomsten’ vippede sine kunstige blade på badekarrets kant. Lørdadada efter lørdadada. Din omvendte røde kasket havde horn, der ikke var djævlehorn.I 1990 rykkedeBubbers Badekartil TV 2. Da var du 26 år gammel. Sådan har du altid været. Uden alder og alt for gammel.Om din selvbiografi,Bare Bubber, skrev forlaget: »Hvordan er Bubber i virkeligheden? Svaret er, at han er præcis, som han virker. Bubber er bare Bubber,« står der.Det er en fuldstændigt vild forestilling om individet – at det, man kan se, faktisk er alt, hvad der er, at der ikke eksisterer nogen forskydning mellem over- og underflade – i dit særlige tilfælde. At man i øvrigt kan hedde ’Bubber’ hele sit liv – et kælenavn, der, har jeg læst, stammer fra, da din farfar, så dig efter fødslen og udbrød ’bubbele’. Det betyder ’dukkebarn’ på jiddisch.Ud af badekarretSiden har du ikke været andet. Du har bevæget dig fra barndom til voksenliv uden at skrifte navn. Fra rockblomsten til swingerklubben uden at skifte ansigtsudtryk. Du har været en uskyldsfantasme, som har grebet voksenverdenen med et vildt postulat om, at der intet angribeligt, virkeligt farligt findes i tilværelsen. Ikke så længe en voksen mand kan hedde Bubber og spørge, lidt apatisk, hyggeantropologisk, til vores hverdag på en ny reportagefærd. Fællesskabet som badekar.Nu er du ’slagtet’, skriver aviserne. Af TV 2’s kanalchef, ’Bubbers bøddel’, skriver de.Du tror måske nu, at du skal dø, at din vej er helt forsvundet, mens vi, fællesskabet, måske er begyndt at tro, at vi kan gå mørkere steder hen, uden for badekarret, uden at dø af det. Det skal nok gå.&nbsp;Individfællesskabets digte kan læses påhttp://ugiltjensen.appspot.com/individifaellesskab/
