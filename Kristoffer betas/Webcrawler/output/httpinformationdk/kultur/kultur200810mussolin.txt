Mussolini på Kgs. Nytorv
Hvis Jyllands-Posten vil bruge internationale koryfæer i sin markedsføring, så vælg dog personer, avisen tidligere har støttet


 "Livet er lettere, hvis du ikke siger din mening." 
Under dette slogan har Jyllands-Posten de seneste uger markedsført sig selv i en plakatkampagne, hvor avisen har forsøgt at låne credibility af internationale notabiliteter som Mandela, Gandhi og Dalai Lama.
Som Information tidligere har omtalt i artikelserien om FORTIDENS SYNDER, er det nu så som så med den støtte, f.eks. Mandela modtog fra avisen fra Viby, før han blev idømt livsvarigt fængsel af apartheidstyret. Tværtimod var Jyllands-Posten i 1960 fuld af forståelse for det hvide Sydafrikas trængsler med alle de primitive negre.
For at gøre livet lettere i Viby vil Information af lutter kollegial hjælpsomhed derfor foreslå den jyske avis at bruge andre internationale kändisser til fremtidige reklameplakater - men vel at mærke personer, som historisk set er i tråd med avisens udenrigsdækning. Et godt valg kunne være Benito Mussolini, italiensk diktator indtil til han blev skudt og senere hængt op i en lygtepæl i Milano. Om ham skrev Jyllands-Posten særdeles rosende i en ledende artikel den 17. maj 1933: 
"Mussolini reddede Italien fra den kommunistiske Syndflod, som et udueligt parlamentarisk Styre havde gjort det modent til, og ingen kan bestride, at hans Diktatur har været en Velgerning for det italienske Folk."
Lederen slutter med en påpegning af, at der er så stor "Lede ved hele det parlamentariske Styre, at sikkert et stort Flertal af danske Vælgere med Glæde vilde hilse en Mussolini, der vilde og kunde handle samfundsmæssigt og derfor maatte sætte Politikerne paa Porten".
Se, med det historiske udgangspunkt kan Jyllands-Posten sagtens tillade sig at læne sig tungt op af den italienske diktator. Og en reklameplakat med Mussolini kunne så forsynes med bundteksten:
"Benito Mussolini, født i 1883, italiensk journalist og politiker. Som forhenværende socialist og medarbejder på avisen Avanti udviklede han sig til en ledende modstander af demokrati og parlamentarisme. Fra 1922 premiereminister, en post han bevarede næsten frem til sin alt for pludselige død i 1945. Mussolini kunne have taget en nemmere vej gennnem livet, men han valgte at sige sin mening og kæmpe for sin overbevisning."

