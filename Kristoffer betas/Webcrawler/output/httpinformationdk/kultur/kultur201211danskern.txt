Danskerne vælger faglitteraturen fra
Kulturvane-undersøgelsen 2012 viser, at danskerne bruger mere og mere tid på at læse skønlitteratur, men svigter faglitteraturen. Men det får ikke forlag, der traditionelt har satset meget på faglitteratur til at genoverveje deres strategi. Der er taget højde for den udvikling, som undersøgelsen nu viser, siger de
Skønlitteraturen er populær blandt danskerne, og i forlagsbranchen mener flere, at krimibølgen har en stor del af fortjenesten. ’Vi lever i en bestsellertid,’ lyder det – her en af de storsælgende forfattere, Jussi Adler Olsen.

I disse dage glæder kulturministeren sig over, at både børn og voksne læser mere end tidligere. Den netop offentliggjorte kulturvaneundersøgelse viser, at hele 62 pct. af de danske børn læser bøger hver uge, og 23 pct. af de voksne læser skønlitteratur hver dag. Men ikke alle genrer får glæde af den stigende læselyst. Faglitteraturen står tilbage med et fald i andelen af danskere, der læser faglitteratur dagligt fra 12 pct. i 2004 til 10 pct. i 2012. Og dertil kommer, at hele 29 pct. nu siger, at de aldrig læser faglitteratur. Der udgives ellers faglitteratur i stor stil, og det er en type litteratur, der fylder meget i dagbladenes litteraturtillæg, da de ofte indeholder godt debatstof eller kan kaste nyhedsartikler af sig.Men spørgsmålet er, om de forlag, der satser stærkt på faglitteraturen, har valgt den forkerte strategi. Danskerne er tilsyneladende mere interesserede i at læse fiktion.Kreativ direktør på People’s Press Jakob Kvist afviser: »Jeg opfatter skønlitteratur og faglitteratur som forbundne kar. Nogle fagbøger har været med til at brede bogen ud til flere mennesker. Jeg tror for eksempel, at B.S. Christiansens bog har skaffet nye læsere, og det er noget, fagbøgerne kan. Den slags går op og ned, og det er ikke noget, der får os til at ændre vores strategi, som i øvrigt helt tiden har været at satse på både fag- og skønlitteratur,« siger han.Jakob Kvist glæder sig over, at skønlitteraturen kan fastholde så mange mennesker: »Den er jo al læsnings moder, og det her viser, at litteraturen klarer sig godt i kampen med en større og større mængde af opmærksomhedskrævende kulturtilbud. Men det er ikke en undersøgelse, der får os til at gen-overveje antallet af faglitterære titler. Den siger jo ikke noget om, hvilken type skønlitteratur det er, folk læser, men jeg tror, det er krimibølgen, der giver udslag i disse statistikker, og det vil være min påstand, at en del af de nye læsere kommer til krimierne fra fagbøgerne,« siger han.Faglitteratur ikke færdigPå Politikens Forlag har man for længst indrettet sig efter fagbøgernes nye virkelighed, fortæller administrerende direktør Karsten Blauert. Allerede i 2006 tog man her konsekvensen af et faldende salg af de klassiske Politikens håndbøger og satsede i højere grad på skønlitteratur: »Vi kunne se, at nettet overtog den rolle, som håndbøgerne havde haft, så undersøgelsens resultat overrasker mig ikke. Den bekræfter de tendenser, som vi længe har været opmærksomme på, fordi det ramte håndbøgerne først,« siger hanKarsten Blauert mener, at det, der for længst har haft konsekvenser for håndbøgerne, snart vil ramme undervisningsmaterialerne, som i dag bestemt ikke er en ubetydelig del af flere forlags indtjening.»For forlagene er udfordringen hele tiden at være opmærksom på, at især nettet har udfordret fagbøgernes position og også vil gøre det i fremtiden,« siger han.Men Politikens Forlag udgiver dog stadig en stor mængde faglitteratur. Og det vil man blive ved med, siger Karsten Blauert. Det er nemlig ikke al faglitteratur, der svigtes af læserne.»Den faglitteratur, der fortsat klarer sig godt, er den mere fortællende. Anden Verdenskrig sælger stadig, ikke nødvendigvis i håndbogsform, men i form af de bøger, der er båret af personers oplevelse af krigen. Vi kan se den samme tendens, når det gælder soldaters krigsberetninger fra moderne krige som den i Afghanistan,« siger Karsten Blauert. På Lindhardt og Ringhof gør man sig lignende observationer om faglitteraturen. Da Lars Boesgaard tiltrådte som ny direktør sidste år, udtalte han til flere medier, at han kom til med ambitionen om, at forlaget i fremtiden skulle satse mere på skønlitteratur. Lindhardt og Ringhof havde ellers de seneste år næsten udelukkende udgivet faglitteratur på voksenbogområdet. Derfor gør det selvfølgelig Lars Boesgaard glad at se, at danskerne også læser mere skønlitteratur, nu hvor han selv har lanceret flere skønlitterære titler, men Lindhardt og Ringhof udgiver stadig megen faglitteratur.Satse fornuftigt»Jeg er helt overbevist om, at der er publikum til den gode historie, og den ligger også i faglitteraturen. Jeg havde som direktør for fakta på Gyldendal set, at det, der tiltrak læserne, var en tydelig afsender og en god historie, og det er det, forlagene skal være dygtige til at finde, for når de gør det, så er læserne der – også til faglitteraturen.«Lars Boesgaard peger på, at vi lever i en bestsellertid, og bøger, der sælger godt, sælger virkelig godt. Statistikken fra kulturvaneundersøgelsen siger jo ikke noget om, hvorvidt det er den samme bog, der ligger på natbordene. Det forestiller Lars Boesgaard sig, at det i høj grad er. Ligesom Jakob Kvist ser han krimibølgen i undersøgelsen.»Når forlagene rammer rigtigt, så skal læserne nok være der, som vi ser det med for eksempel Twillight-bøgerne og Jussi Adler Olsen, men det stiller store krav til forlagene, for de er i høj grad afhængige af disse bestsellere.«– Men det gør jer vel også betydeligt mere sårbare og måske mindre tilbøjelige til at satse på ny litteratur og nye forfattere?»Det er et stort dilemma for forlagene, men vi må være opmærksomme på, at det heller ikke går uden at opdyrke nyt talent – for popularitet kommer i bølger, og der er ingen tvivl om, at få krimibestsellere har påvirket denne statistik. Ikke at der er noget galt i det, bare det, at folk læser mere, er godt, så er det mindre vigtigt, hvad de læser. Udfordringen for os er at dyrke noget nyt frem. At satse uden at satse hele butikken.«
