Teatre giver nyt billetsystem skylden for publikumsflugt
Teaterbilletter.dk, der repræsenterer 83 teatre i Storkøbenhavn, melder nu om et 'katastrofalt fald' i billetsalget. Et nyt og mere besværligt billetsystem er årsagen, lyder forklaringen


 »I har gjort det helvedes besværligt at gå i teatret på abonnement«. »Det er så kundefjendsk et system, at jeg ikke begriber, nogen vil byde sine kunder en sådan dårlig service«.
Sådan lyder et par af de mange sure mails, der er væltet ind i mailbakken hos den københavnske billetbookingside Teaterbilletter.dk i løbet af den seneste måned, og som Information har fået indsigt i.
Teaterbilletter.dk formidler en fælles abonnementsordning med tilskud fra Kunststyrelsen og fungerer som online billetsalgssted for 83 teatre i Storkøbenavn, heriblandt Det Nye Teater og Bellevue Teater. Og de mange klager kan tilsyneladende aflæses direkte på bundlinjen.
I går havde Teaterbilletter.dk solgt knap 76.000 billetter til den nye teatersæson, og det tal lå sidste år på samme tid på omkring 96.000 solgte billetter.
Katastrofal udvikling
Altså et fald på omkring 25 procent i billetsalg siden sidste år.
»Som situationen er lige nu, ser det ganske enkelt katastrofalt ud,« siger Christina Krøll, sekretariatschef hos Teaterbilletter.dk.
I går kunne Information fortælle, at de fem store københavnske teatre Betty Nansen Teatret, Folketeatret, Nørrebro Teater, Republique og Østre Gasværk Teater tilsammen har solgt 30 procent færre billetter på nuværende tidspunkt i forhold til samme tidspunkt sidste år. Og nu melder Teaterbilletter.dk altså også om et dramatisk fald i billetsalget.
Ifølge Christina Krøll skyldes udviklingen en forringet onlinekundeservice, der har udløst »en telefon- og mailstorm« fra klagende teaterkunder, der ikke kan finde ud af de nye billetbookingsystemer.
Indtil for nylig samarbejdede Københavns Teater, en selvejende institution under Kulturministeriet der støtter driften af de fem store københavnske teatre, og Teaterbilletter.dk om et fælles onlinebilletbookingsystem. Men for fire måneder siden afsluttede parterne samarbejdet og lancerede hver deres bookingsystem.
»Den katastrofale serviceforringelse af vores to nye online-services har kostet en bondegård at udvikle og har ikke tjent publikum på nogen måde,« lyder kritikken fra Christina Krøll.
Men opdelingen i to bookingsystemer var ikke til at komme uden om, påpeger Københavns Teaters direktør, Steen Pade.
»Vi har været tvunget til at udbyde et selvstændigt billetsystem af udbudsretlige grunde, og vi er således retsligt bundet af EU-reglerne,« siger Steen Pade.
Christina Krøll ærgrer sig over det afsluttede samarbejde.
»Liberaliseringen af teatermarkedet har betydet, at teatre kan agere frit i markedet. Problemet er bare, at den differentiering ikke tjener publikum, fordi man pludselig skal orientere sig på flere platforme, og fordi man heller ikke kan få tværgående rabat længere,« siger Christina Krøll.


