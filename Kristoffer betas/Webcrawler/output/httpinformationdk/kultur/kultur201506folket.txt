Vi, Folket!
Folkemødet på Bornholm er i fuld gang, og når vi i næste uge skal stemme om, hvem der skal være statsminister, sker det efter flere ugers politisk dyst om folkets gunst. Men hvem er folket, og giver det overhovedet mening om at tale et samlet folk i dag?


 Når Lars Løkke Rasmussen rapper om, at asylansøgerne strømmer ind, Helle Thorning-Schmidt tager selfies på gågaden i Holstebro, og en kunstner maler DF’eren Kristoffer Hjort Storms valgplakater med sin penis, handler det om én ting: Folkets gunst.
Det lyder måske som en banal pointe, og det ville det måske også være, hvis det ikke var, fordi folket er så pokkers kaotisk et begreb. For hvad er det for et ’folk’, som politikere kæmper om at vinde for deres sag og dermed også om at få lov til at repræsentere? Og er vi et samlet folk, eller er det en utopi at tro, at vi nogensinde har været det?
Professor i pædagogik Ove Korsgaard fra Aarhus Universitet er ikke i tvivl: Folkets status er et af de mest presserende emner, vi overhovedet har at diskutere.
For det, der i dag bliver udlagt som en diskussion af danskhed, identitet og af værdier, er i virkeligheden en strid om, hvad det vil sige at være et folk.
»Spørgsmålet om, hvad folket er for en størrelse, og hvad det betyder at være et folk, er et af de mest centrale stridspunkter i Danmark. Og spørgsmålet er bestemt ikke gjort lettere af de seneste 30 års globalisering, europæisering og multikultur. For betyder det, at vi er danskere eller europæere, og skal vi forstå de fremmede som en del af folket?« spørger Ove Korsgaard, der er ekspert i demokrati og medborgerskab, og som forrige år udgav bogen folk.
Han mener, at demokratiets ånd afhænger af, hvordan vi forstår folket som begreb, om man forstår det som et politisk, demokratisk begreb eller som et kulturelt, etnisk begreb. Hvis en del af befolkningen ikke anses som en del af demokratiets folk, afskrives de også som legitime deltagere i vores demokrati. Engang var det de fattige, fjolserne, forbryderne og fruentimmere, der var udenfor. I dag er det ’de fremmede’, der strides om. For skal de lukkes ude eller inviteres indenfor?
Læs også: Integration begynder med stemmeretten
At folkebegrebet er så magtfuldt et begreb, betyder også, at vi for alt i verden ikke må glemme det. I stedet må vi børste støvet af det og præge det med ny betydning, mener Ove Korsgaard.
Kongens folk
Engang var det nemmere at definere folket. Dengang det var kongen, der bestemte. For hvor folket i dag er en suverænitetskategori, var det inden grundloven en undersåtskategori.
»Begrebet ’folk’ betød tidligere, at man var kongens undersåt i et samfund, hvor ens muligheder var betinget af ens stand,« siger Ove Korsgaard.
Han mener dog, at kongehuset helt op til i dag repræsenterer en rød tråd i vores forståelse af, hvad det vil sige at være et folk.
»Det har stadig betydning for den værdi, vi tillægger det at være et folk, at vi engang var en samlet enhed under kongen som hans folk. Det er en historisk bevidsthed, som vi holder fast i, og som skyldes, at vores demokrati i historisk perspektiv jo ikke går særlig langt tilbage,« siger Ove Korsgaard.
Standssamfundet, som det så ud før grundloven, er vigtigt at have for øje, hvis man skal forstå, hvad folkebegrebet i dag er for en størrelse. Det mener Uffe Østergaard, der er professor i historie på CBS og ekspert i europæisk identitetshistorie. For man skal ikke forfalde til den romantiske forestilling om, at samfundet, og dermed folket, var mere homogent ’i gamle dag’.
»I dag har vi slet ikke samme opdeling, som vi historisk set har haft. Vi har aldrig været et så lige og samlet folk, som vi er nu. Du kan sige, at vi modsat tidligere er blevet individer, og det er måske det, der gør, at man kan tro, vi dermed er mindre homogene. Men jo mere man kigger efter, desto mere finder man ud af, hvor ens vi er, og det er jo også det, der altid bliver fremhævet som det positive ved Danmark,« siger Uffe Østergaard.
Han mener, at en af de store styrker ved det danske demokrati er, at det ret smertefrit lykkedes arbejderklassen at blive en del af folket. Det betyder også, at stort set alle i dag ser sig som en del af folket – hvilket blandt andet viser sig ved, at vi i Danmark har en meget høj stemmeprocent ved folketingsvalgene. Ved valget i 2011 lå den på 87,7 procent, hvilket er meget højt sammenlignet med andre lande.
»Stemmeprocenten viser, at alle lag i samfundet betragter sig som en del af folket – også dem på overførselsindkomst. Der er eksempelvis ingen, der stiller spørgsmålstegn ved underklassens ret til at stemme – det er faktisk utænkeligt at forestille sig, at nogle kunne finde på det. Det illusterer, hvor bred en forståelse vi har af, hvad det vil sige at være et folk,« forklarer Uffe Østergaard.
Han peger på den aktuelle debat om, hvorvidt de omkring 2.000 mentalt handicappede, der har en værge, skal have stemmeret – en ret, som i dag er frataget dem på grund af det værgemål, de er underlagt.
»Den diskussion fortæller, at folket rummer alle dele af befolkningen, når der kæmpes for selv de allersvagestes ret til medbestemmelse.«
Hvornår er man dansk?
Vi føler os altså ikke bare som danskere, vi betragter også alle samfundsgrupper som en del af det danske folk. Og så alligevel ikke. For i det regnestykke mangler der en ting, understreger både Uffe Østergaard og Ove Korsgaard; at indvandrere ikke bliver betragtet som en del af folket.
»Den objektive forståelse af folket er, at hvis man er dansk statsborger og dermed har juridiske rettigheder, så er man en del af folket, men det er tydeligt, at den definition ikke altid er tilstrækkelig – og her tænker jeg primært på indvandrerne, som mange forsøger at adskille fra folkebegrebet,« siger Ove Korsgaard.
Uffe Østergaard udtrykker det således: »Helt firkantet kan man sige, at folket er et begreb, der inkluderer alle – undtagen dem fra Mellemøsten, hvilket også er med til at understrege, at folket som begreb langt fra er så neutralt og tilforladeligt, som det kan lyde.«
Indvandrernes udelukkelse kommer blandt andet til udtryk ved, at vi kalder efterkommere af indvandrere for 2. g’ere, 3. g’ere og 4. g’ere – i stedet for bare at kalde dem for danskere.
»Det er tilsyneladende ikke engang nok at være født i Danmark for at blive en del af folket,« siger Uffe Østergaard. Derfor er man også nødt til at skelne mellem folket som juridisk begreb og folket som en nationalitet. For rent juridisk er indvandrere, der har stemmeret, en del af folket. Det er først, når man kommer til folket som et kulturelt, etnisk begreb, at det bliver mere mudret.
Den etniske definition af begrebet, som vi har i Danmark, adskiller sig fra eksempelvis Norge. Her har man en mere politisk forståelse af begrebet, som blandt andet viser sig ved de mange billeder af indvandrere, der klæder sig ud i folkedragt på den norske nationaldag.
»Det ville aldrig ske i Danmark. Ikke kun fordi, vi hverken har nationaldag eller nationaldragt, men også, fordi den danske udlægning af folket er knyttet til noget etnisk, som ikke ligger i det norske begreb,« siger han.
Eliten og folket
Når folket langt fra er et neutralt begreb, hænger det også sammen med den indbyggede modsætning, som folket rummer: eliten. Men i Danmark er det ikke velset at være en del af eliten, og derfor kæmper politikere for at fremstå som en del af folket – i stedet for at indrømme deres elitestatus.
»Partier fra det yderste højre til det yderste venstre kalder sig folkepartier, selv om de i virkeligheden er en slags konkurrerende eliter, der kæmper om at få lov at repræsentere folket,« siger Uffe Østergaard.
Det kommer også til udtryk på folkemødet på Bornholm, som ofte er blevet anklaget for at være et elitetræf i stedet for et træf for folket.
»Der er ingen tvivl om, at folkemødet på Bornholm er for den politiske elite og dem, der gerne vil være en del af den. Når det bliver kaldt et folketræf i stedet for et elitetræf, så er det, fordi det er upopulært at tale om en elite. Der er som sådan ikke noget illegitimt i, at folkemødet er for eliten, problemet opstår, fordi vi ikke vil se i øjnene, at eliten er en del af folket,« siger Uffe Østergaard.
At det nærmest er tabu for politikere at være en del af eliten, står i modsætning til eksempelvis Tyskland, hvor man »groft sagt helst skal være doktor for at sidde i parlamentet«, som Uffe Østergaard udtrykker det. Anderledes står det til i Danmark, hvor Helle Thorning- Schmidt hellere fremhæver, at hun er fra Ishøj, end at hun har en lang og fin uddannelse. Og det afspejler sig også i debatten om, hvorvidt folketingsmedlemmerne overhovedet repræsenterer folket, fordi de er langt mere uddannede end gennemsnittet i befolkningen: »Her kan man sige, at Dansk Folkeparti har nogle kvaliteter. Det er lykkedes for dem mere end noget andet parti at få valgt nogle repræsentanter i folketinget, der ikke har en høj uddannelse.«
Hvem vinder kampen?
Spørgsmålet er nu, hvem der i fremtiden får lov til ikke bare at repræsentere folket, men også at definere folket? Og vil der nogensinde blive plads til tilflyttere fra andre lande, når vi taler om det danske folk? Svaret er ikke ligetil, understreger Ove Korsgaard, for det afhænger af, om vi forstår folket som et politisk, demokratisk begreb eller som et kulturelt, etnisk begreb.
»Når man taler om demokratiets folk, er der indbygget en konkurrence. For med demokratiet indbyggede man en dyst om, hvem der skulle have retten til at bestemme. Som det er i dag er selve ideen med demokratiet, at forskellige partier kæmper om at få lov til at regere landet, ligesom de kæmper om at få lov til at definere folket,« siger han.
Uffe Østergaard ser kampen om folket på en lidt anden måde.
»Vi kæmper om at være mest folkelige, og det er også det, som valgkampen går ud på lige nu. Det ligner dog en kamp, der er svær at vinde, for Dansk Folkeparti synes allerede at have vundet den.«
Og det kan være farligt at overlade et så kraftfuldt begreb til et enkelt parti, mener Ove Korsgaard: »Man er nødt til at kæmpe for retten til at definere det. Man må nemlig ikke glemme, at demokratiet bygger på begrebet folk. Og man må ikke kaste begrebet ’folk’ væk, for så kaster man selve demokratiet væk,« siger han med henvisning til, at ordet ’folk’ er forbundet med så stærk en kraft, at mange ikke længere vil bruge det, for Dansk Folkeparti har været dygtige til at tillægge ordet en bestemt betydning. »Men når man overlader et begreb til dem, man måske er uenig med, overlader man noget meget vigtig til modstanderen.«

