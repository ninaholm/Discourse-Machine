E-bøger giver papirbøger kraftigt baghjul i USA
De største bestsellere i USA sælger langt flere  e-bøger end bøger trykt på papir, og andelen bliver ved med at stige. Imens lukker boghandler på stribe


WASHINGTON D.C.  Hylderne er ved at være tomme i den store Borders-boghandel i nærheden af, hvor jeg bor i det nordvestlige Washington. Lige nu er alt i butikken sat 20 eller 40 procent ned, og der bliver ikke fyldt op på de tomme hyldepladser. Alle ekspedienterne står stadig på spring for at hjælpe, men den unge fyr, jeg så ofte har spurgt til råds, vil snart være uden job.Borders-boghandlen er nemlig en af dem, som den populære kæde i sidste uge besluttede at lukke efter at være gået i betalingsstandsning i sidste måned. Hver tredje af deres 674 boghandlere i USA lukkes  heriblandt hele tre af deres fem store butikker i New York samt alle deres afdelinger i Washington D.C.Der gives flere grunde til Borders krise, og særligt to årsager går igen: Den første handler om salget af bøger på nettet, der er eksploderet i de sidste par år. Her har Borders været for dårlig til at få del i salget på nettet, lyder det. Den anden  og måske endnu vigtigere  grund, er, at bogkæden først for sent forstod, hvor stor en litterær revolution, der var begyndt med salget af e-bøger. Hvor den nærmeste konkurrent, Barnes &amp; Noble-kæden har udviklet deres egen e-bogs-læser kaldet Nooken, der ligner Amazons berømte Kindle, så sov Borders i timen, lyder det.Mens e-bøger i Danmark stadig er et nyt fænomen, så er salget af dem eksploderet i USA. Det samlede salg af e-bøger udgør i dag 10 procent af det samlede bogsalg, men andelen stiger så hurtigt, at det kan måles fra måned til måned.For et par uger siden besluttede New York Times at indføre en kombineret trykt bog og e-bogliste til deres berømte bestsellerlister, og den viser flere interessante ting om e-bogsalget:56 pct. sælges i e-udgaveFor det første er der ikke de store forskelle på, hvilke bøger, der sælger godt som henholdsvis e-bøger eller printbøger. James Pattersons nye krimiTick Tockligger nummer ét på både printlisten og den kombinerede liste. Også Stieg Larssons bøger ligger i top på begge lister.Hvad der imidlertid har overrasket de fleste, er, at andelen af e-bogsalget generelt er meget højere for de bøger, der ligger højest på listen, end for andre bøger. I søndags bragte New York Times en opgørelse over e-bogsandelen for de 10 bedst sælgende bøger, og for otte af dem  alle de skønlitterære plus en faglitterær  gælder det, at mere end halvdelen af salget er e-bøger.Det ligger langt, langt over de 10 procent, som e-bogsalget udgør af det samlede bogsalg i USA. 56 procent af det samlede bogsalg forTick Tocker e-bogsalg, for Stieg Larsson-bøgerne er det endda lidt mere. Den helt store overraskelse er nummer to på listen, spændingsromanenAloneaf Lisa Gardner, der kun sælges som e-bog. Det andet overraskende ved dens placering på listen er, at den udkom i 2005, hvor den kun i kort tid sneg sig ind på trykt bog-bestsellerlisten. Nu har den fået et overvældende comeback som e-bog, idet den sælges for bare 99 cent, altså 5,25 kr.Kindben årsag til succesEn indbundet, ny roman koster normalt omkring 20-25 dollar (110-135 kr.). Men selv om e-bøgerne ofte er billigere end printudgaven, er de det langtfra altid, og det er ikke kun prisen, der kan forklare deres popularitet. Når man spørger Kindle-ejere om, hvorfor de foretrækker e-bøger frem for printbøger, får man altid det samme svar: Kindlen (for det er oftest den, der er tale om) er let og smart, og man kan let bære et helt bibliotek med sig.Det, som udgiverne holder allermest øje med lige nu, er salget af e-bøger for unge.Indtil for nylig så det ud til, at e-bogslæserne især blev købt af ældre, men nu har de ifølge New York Times nået alle aldre og alle indkomstgrupper. Hen over julen blev der solgt usædvanligt mange e-bøger for unge, hvilket sandsynligvis er, fordi de unge har fået e-boglæsere i julegave. Hvor salget af e-bøger for unge forrige jul (2009) udgjorde seks procent af det samlede ungdomsbogsalg, så var det i julen 2010 steget til 25 procent.
