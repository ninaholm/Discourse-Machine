'Jeg har jo mange dybe ting, jeg gerne vil sige'
Bagsideskribent Jeppesen har droppet bagsideskriblerierne. Nu skal han skrive om kunst i Information


 Det fleste kender ham for hans bagsideartikler først på Urban, siden på Ekstra Bladet, hvor han med skarp og særdeles humoristisk pen spiddede aktuelle fænomener og personer. 
Navnet er Michael Jeppesen. Information har hevet Jeppesen væk fra bagsiden og ind i avisen. Her skal han skrive om kunst og efter eget udsagn bedrive kunstkritik, som ingen her i landet hidtil har gjort.
Hvad er det, Informations læsere kan forvente af den kommende kunstdækning?
"Et stort engagement. Jeg viger uden om repræsentation og præsenterer kun det åbne sind og en million udstillinger. Kunst er lidt ligesom opera: Du skal have set 10.000 værker, før du virkelig kan åbne dit sind. Det kommer jeg med."
Hvorfor vil du gerne skrive om kunst?
"Jeg er meget fascineret af dette bjerg af visdom. Hvis jeg havde problemer på hjemmefronten, ville jeg ikke være så interesseret, men det kører i olie, så jeg har tid til at fordybe mig i den slags fnidder."
Der må gerne smiles!
Har du tænkt dig nu at blive seriøs og kedelig?
"Jeg tager det meget seriøst. Jeg vil være ekstra påpasselig og forsigtig, for jeg ved, at det er nogle sårbare typer, jeg har med at gøre. Men jeg håber, at min begejstring vil smitte af på mine skriverier."
Kan du godt leve med ikke at sidde på bagsiden?
"Det skal jeg lige vænne mig til. Men jeg får næppe jer overtalt til at flytte kunstdækningen om bagpå."
Hvor meget fylder kunst i dit liv?
"Meget. Jeg kigger meget på min kunst, følger med på nettet hver dag, tager til udstillinger og til kunstmesser i udlandet fem-seks gange om året. Men jeg vil ikke definere mig som kunstsamler."
Hvis ikke kunstsamler, hvad kalder du dig så?
"En kunstelsker. Der må gerne smiles!"
Hvor stor en samling har du?
"5-600 gode værker. Jeg har ryddet op for nogle år siden, og de dårlige er blevet solgt."
Hvad er perlen i din samling?
"Der er en mexikansk bro af Chris Burden. Den ser jeg meget op til. Den er sådan lidt naiv poetisk, og det passer godt ind i mit liv, som er meget funktionelt. Og så har jeg et stort fotografi af en italiensk kvinde, der hedder Paula Pivi. Hun har taget 20 forskellige albinodyr og placeret dem på en mark. Det får jeg meget tid til at gå med."
pen@information
Michael Jeppesen vil fremover skrive om kunst hver fredag i Information

