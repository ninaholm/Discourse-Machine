Voldtægt: Kulturer, der hader kvinder
Der findes ikke én kultur for voldtægt i denne verden, men mange. Såvel kristne som buddhistiske og muslimske lande er alle repræsenteret i toppen af statistikkerne over seksuel vold mod kvinder
 Forekomst af voldtægt og seksuelle overgreb mod kvinder sammenholdt med sanktioner mod disse overgreb Lysegrå: Voldtægt er sjældent ud fra en afvejning af forekomst, lovgivning og tabuerMørkegrå: Voldtægt er usædvanligt ud fra en afvejning af forekomst, lovgivning og tabuerBeige: Voldtægt er ikke usædvanligt ud fra en afvejning af forekomst, lovgivning og tabuerBrun: Voldtægt er almindeligt ud fra en afvejning af forekomst, lovgivning og tabuerRød: Voldtægt er karakteristisk for området ud fra en afvejning af forekomst, lovgivning og tabuerSort: Ingen data for områdetKilde: WomenStats-project. Data fra 2011.For mere information om databehandling bag kortet, se her 

 De seksuelle overgreb i Köln har delt holdningerne. For hvordan skal man tolke overfaldene nytårsnat og problemets rod: Var de udtryk for en særlig muslimsk voldtægtskultur? Eller var de en overvældende og frygtindgydende manifestation af den seksuelle vold mod kvinder, der forekommer i alle kulturer – også i Danmark? Sidstnævnte analyse kan udfordres. For selv om seksuel vold mod kvinder finder sted i alle kulturer, finder det ikke sted på samme måde og i samme omfang:
»Voldtægter i Danmark har i hovedtræk en anden karakter, når de bliver begået af mænd med en ikkevestlig baggrund. De er mere ydmygende for kvindekønnet som sådan, hvor andre voldtægter handler om druk og misforståelser, umodenhed og manglende empati, men ikke repræsenterer en undertrykkelse af kvinder generelt,« siger sociolog Marie Bruvik Heinskou.
Hun udtaler sig på baggrund af sin ph.d. fra 2010, hvor hun undersøgte anmeldte voldtægter i Danmark. Hun fandt, at mænd med ikkevestlig baggrund oftere er involveret i sager, hvor det handler om magt, ære og om undertrykkelse af kvinden – fordi hun er kvinde – mens danske mænd voldtager af andre årsager.
Og dog er det ikke til debat, at misogyni og mangel på respekt udmønter sig i høje rater af seksuel kvindevold i langt flere kulturkredse end de muslimske.
Moderne Tider bringer her et verdenskort over lande, hvor raterne af seksuel vold mod kvinder er særligt høje, og beskriver fem eksempler på voldtægtskulturer i lande, der praktiserer mindst seks forskellige trosretninger: Katolicisme, buddhisme, folkereligioner og shamanisme, protestantisme samt islam.
Mexico
Hvad · I Mexico voldtages en kvinde hvert 9. minut, lyder ét estimat fra bogen Sexual Crime – a Reference Handbook fra 2009, der giver en oversigt over og analyserer seksualforbrydelser historisk og aktuelt. »I mange dele af Mexico er straffen for at stjæle en ko hårdere end for voldtægt,« skriver bogens forfatter, ph.d. Caryn Neumann.
Retsforfølgelse er som regel en vanskelig og ydmygende proces: »Efterforskere beder nogle gange kvinder bevise, at de var jomfruer før overfaldet. I retten bliver de ofte spurgt, om de nød voldtægten,« skriver Caryn Neumann.
I 19 ud af 31 mexicanske stater droppes voldtægtsanklagen, hvis voldtægtsmanden indvilger i at gifte sig med offeret.
En voldtægt · I 2002 blev de to døve søstre Antonia og Isabel Francisco Mendelez ifølge bogen voldtaget, da de var henholdsvis 13 og 16 år gamle. Begge blev gravide. Politiet efterforskede aldrig forbrydelsen. »Vi ønsker ikke retfærdighed. Vi ønsker ingen problemer,« var ifølge en reportage i Washington Post pigernes mors begrundelse for at undlade at anmelde voldtægterne.
Hvem · Katolicisme er Mexicos dominerende religion. Den udbredte maskulinitetskultur lærer ifølge Caryn Neumann mændene, at »de er højerestående end og ejer kvinder, og at tage en mødom er tegn på mandighed.«
Somalia
Hvad · Her er voldtægt normalt er navnet på en plan mod seksuel vold i Somalia fra Human Rights Watch fra 2014. FN rapporterede i følge NGO’en næsten 800 episoder med seksuel og kønsbaseret vold alene i hovedstaden Mogadishu i første halvår af 2013.
»Mange ofre anmelder ikke voldtægt og seksuelle overgreb på grund af manglende tillid til retssystemet, fordi de er uvidende om sundheds- og retshjælpstilbud eller er uden for rækkevidde af disse, og fordi de frygter repressalier og stigmatisering,« skriver Human Rights Watch.
Omkring en tredjedel af ofrene for seksuel vold er i følge UNICEF børn.
En voldtægt · En 37-årig enlig mor, Maryam, fortæller til Human Rights Watch, hvordan hun var gravid i femte måned første gang hun blev voldtaget af fire mænd i en lejr for internt fordrevne flygtninge i Mogadishu. Hun fortæller, at kvinderne i lejren hilser på hinanden ved at spørge: »Er du blevet voldtaget i dag?«
Hvem · Indbyggerne i Somalia er for 98 procents vedkommende muslimer, og flertallet af dem er sunnimuslimer. Borgerkrigen i Somalia har skabt et stort antal internt og eksternt fordrevne, der er sårbare over for seksuel vold: »Bevæbnede overfaldsmænd, inklusive personer i statens sikkerhedsstyrker, går helt fri af straf, mens de seksuelt forulemper, voldtager, banker, skyder og knivstikker kvinder og piger i lejrene,« skriver Human Rights Watch.
Myanmar
Hvad · I Myanmar udøves seksuel vold af militæret mod etniske minoritetskvinder. Hensigten er ifølge to rapporter fra paraplyorganisationen Women’s League of Burma at underlægge sig ressourcerige områder. I rapporten If They Had Hope, They Would Speak fra 2014 beskriver organisationen 118 sager om seksuel vold, der »kaster lys over dynamikkerne mellem investeringer og menneskerettighedskrænkelser i etniske områder« af Myanmar, som der står.
En voldtægt · Den 11. november 2013 blev en otteårig pige voldtaget, mens hun babysittede sin lillesøster, lyder beskrivelse af én sag:
»Soldaten tiltvang sig adgang til pigens værelse, smed hendes lillesøster på sengen og voldtog hende, mens han gentagne gange fortalte hende, at han ville dræbe hende, hvis hun fortalte det til nogen.«
Hvem · Soldaterne i Myanmars hær er ligesom resten af befolkningen overvejende buddhister. Militærets personel opfatter ifølge Women’s League of Burma voldtægt som en tilladt handling. F.eks. er »forekomsten af gruppevoldtægter et direkte resultat af den burmesiske forfatning, der placerer militæret over menneskerettigheder og international lov,« skriver organisationen.
Sydafrika
Hvad · I 2014-15 blev der registreret 53.617 seksualforbrydelser i Sydafrika ifølge den seneste nationale opgørelse.
»Jeg husker ikke, hvornår jeg første gang blev opmærksom på voldtægt som noget, der forekommer,« skriver professor Pumla Dineo Gqola i sin bog Rape: A South African Nightmare fra 2015.
En voldtægt · I april 2008 blev liget af den tidligere fodboldstjerne Eudy Simelane ifølge Gqula fundet halvt afklædt i en bæk i en park. Simelane var blevet gruppevoldtaget, tæsket og stukket 25 gange i ansigt, bryst og ben. Simelane var kvinderettighedsforkæmper og lesbisk.
Hvem · Voldtægt blev i udbredt grad praktiseret under det britiske kolonistyre bl.a. i form af tvungne graviditeter for slavekvinder, forklarer Gqola i et interview med the Guardian fra 2015. I det hele taget har en kolonihistorie fyldt med vold og undertrykkelse, avlet »en giftig maskulinitet i begge ender af det politiske spektrum« – fra den revolversvingende afrikaaner til den sorte oprørshelt, forklarer professoren i The Guardian og peger på, at manglende ligestilling, kønsstereotyper og utilstrækkelige ligestillingstiltag fra regeringens side stadig spiller en rolle i den sydafrikanske kultur for vold mod kvinder. 80 pct. af befolkningen er kristne.
Mongoliet
Hvad · Diskrimination mod kvinder er udbredt i Mongoliet trods adskillige former for lovgivning, der har til hensigt at sikre ligestilling. Der er ingen lov mod voldtægt inden for ægteskabet, men partnervold er udbredt og ramte i 2010 én ud af tre kvinder i følge Mongoliets Nationale Center mod Vold.
Voldtægt er blandt Mongoliets største kriminalitetsområder, men er generelt underrapporteret i følge det amerikanske Bureau for Diplomatisk Sikkerhed (OSAC) og NGO’en The Advocates for Human Rights.
Hvem · Folkereligion, shamanisme og buddhisme er fremherskende retninger i mongolsk religion, mens kristendom og islam spiller mindre roller.
I følge The Advocates for Human Rights er »seksuel chikane af mongolske kvinder et udbredt problem gjort værre af traditionelle indstillinger og risiko for arbejdsløshed.«
... og vi kunne blive ved: Afghanistan, Indien, Saudi-Arabien, Madagaskar, Marokko og mange, mange flere har også deres helt egne kulturer for vold og undertrykkelse af kvinder ...

