Ingen kvaler – staten betaler
Injuriesagen mod Gyldendal og forfatteren til 'Suverænen', Claus Beck-Nielsen, er blevet kaldt alt lige fra et avantgardistisk totalteater til en vigtig principiel sag om kunstnerisk ytringsfrihed. Uanset hvad har sagen været dyr – og regningen kan meget vel ende hos de danske skatteydere. I dag falder der dom
Det kan blive en bekostelig aff©°re for skatteyderne, hvis performance°©kunstneren Thomas Skade-Rasmussen Str©bech taber den noget pudsige litter©°re sag om identitetstyveri.


 Det er en sag uden sidestykke i dansk retshistorie, som i dag får sin ende, når dommerne i Østre Landsret tager stilling til, om man må bruge andre menneskers liv i en roman uden at spørge om lov. Sagen er anlagt af performancekunstneren Thomas Skade-Rasmussen Strøbech mod Gyldendal og forfatteren Helge Bille Nielsen, tidligere Claus Beck-Nielsen, som i 2008 udgav romanen Suverænen. Her spiller den virkeligt eksisterende Thomas Skade-Rasmussen en fremtrædende rolle mod sin vilje, og med retssagen ønsker han ifølge eget udsagn at generobre sit navn, sin historie og sit billede.
Sagen om det litterære identitetstyveri hører til de mere fornøjelige af slagsen, men fornøjelsen kan meget vel vise sig at blive dyr - ikke mindst for staten og de danske skatteydere. Thomas Skade-Rasmussen Strøbech har af Civilstyrelsen fået bevilget fri proces. Taber han sagen, hvilket de fleste iagttagere vurderer som det mest sandsynlige udfald, vil staten stå tilbage med regningen til ikke alene Strøbechs egne advokatudgifter, men også til en betydelig del af modpartens. Hvor stor en del er op  til retten at beslutte i dag. Gyldendals litterære direktør Johannes Riis vil ikke ud med et egentligt tal for forlagets foreløbige udgifter, men siger til Information, at »det har været en dyr sag«.
- Kan du uddybe det?
»Den har ikke været billig.«
Ytringsfriheden på spil
Når sagen har været dyr skyldes det ikke mindst, at den udspiller sig på nyt juridisk land. Der har for advokaterne ikke været en præcedens at henholde sig til, da sagen er den første af sin art i dansk retshistorie. Såvel forsvarer som anklager har derfor skullet bruge adskillige kreative mandskabstimer på at grave eksempler på tidligere retspraksis frem. Mens Gyldendal og Claus Beck-Nielsens forsvarer har forsøgt at definere sagen som et angreb på den kunstneriske ytringsfrihed og med domme fra Den Europæiske Menneskerettighedsdomstol argumenteret for, at særligt den politiske kunst må have vide beføjelser i et demokratisk samfund, har Thomas Skade-Rasmussen Strøbechs advokat derimod afvist, at sagen skulle handle om ytringsfrihed og i stedet henholdt sig til velkendte danske lovbestemmelser om privatlivets fred, navnelovgivning, retten til eget navn og billede, markedsføringsloven og ophavsretsloven.
Dyre timer
Det grundige forarbejde har ikke bare kostet kreative kræfter, det har også kostet dyre arbejdstimer. Taber Gyldendal sagen vil det, som iagttagere tidligere har været inde på, ikke alene være et alvorligt anslag mod den kunstneriske ytringsfrihed, men samtidig medføre en ubehagelig økonomisk lussing for forlaget. Store advokatkontorer tager typisk 3.000 kr. i timen plus moms, så anslår man, at alene Gyldendals advokater foreløbig har brugt mellem 150-200 timer på sagen - hvilket ifølge Informations oplysninger er et ædrueligt bud - har forlaget i bedste fald allerede postet i omegnen af 500.000 kroner ud til advokatsalærer. Et tal, som skal ses i relation af romanen Suverænens i forvejen pauvre indtægter.
Under første retsmøde 19. januar slog Johannes Riis fast, at bogen trods store forventninger kun havde udløst et salg på i omegnen af 1.200 eksemplarer. Med en vejledende salgspris på 300 kroner svarer det til en samlet omsætning på cirka 360.000 kroner. Fratrukket moms og trykkeomkostninger, forfatterroyalty, distribution, layout og boghandlernes fortjeneste, er der - højt sat - mellem 50-60 kroner tilbage til forlaget pr. solgt bog. I bedste fald har Suverænen altså indbragt Gyldendal i omegnen af 70.000 kroner, men sandsynligvis er tallet betragteligt mindre, for med i regnestykket er hverken medtaget udgifter til redigering eller markedsføring. Tilbage står altså, at Suverænen har været en suverænt dårlig forretning for Gyldendal. Til gengæld vil den - uanset udfaldet af dagens dom - skrive sig ind i retshistorien som bogen, der bestemte, hvor grænserne for den kunstneriske ytringsfrihed skal gå i Danmark.

