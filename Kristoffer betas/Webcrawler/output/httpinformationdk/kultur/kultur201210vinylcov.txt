Vinylcovers og digitalmur
Kulturministeren giver ny stor udstilling af lp-omslag analogt erindrende ord med på vejen og indkredser den digitale udfordring


 Opringning til Uffe Elbæks mobil i Kulturministeriet:
– Du var en tur rundt mellem de 400 lp-covere, da du i sidste uge åbnede udstillingen ’Pladecovers – vinylens revival’ på Designmuseum Danmark. Album helt tilbage fra 1950’erne. Var der noget, der stak særligt i øjnene?
»Der var rigtig mange flotte, men selvfølgelig nogle, der fænger særligt. Chicagos Coca-cola-typografi, Rolling Stones’ cover med cowboybukserne og lynlåsen, og Gasolins pige, der taber bukserne. Eller Patti Smiths første solo-lp, helt i hvidt og med hende i hvid skjorte og sort jakke.«
– Er coverne en kunstnerisk eller en stemningsmæssig oplevelse, synes du?
»En del er snapshots, andre er kunst. Der kan trækkes mange følelser ud af materialet.«
– Du bad i din åbningstale publikum om at tænke over, hvilken lp der havde akkompagneret det første kys i sin tid. For mit vedkommende skete det til tonerne af ’Godnatvalsen’, godt nok på en knasende 78’er ...
»Og mit første seriøse kys var på bagsædet i en bus under en skoleudflugt til Lübeck. Og musikken var »Hey Jude!«
– Det fremgik også, at du lige har haft dine mange lp’er oppe fra kælderen, og at I sad på gulvet og lyttede med alle de gamle vinyler spredt om jer. Hvad var anledningen?
»At min kæreste havde købt en ny transportabel grammofon. Jeg har oplevet tre teknologiskift. Fra lp til cd til streaming. Og hver gang er der gået et par år, før jeg er hoppet på den nye teknologi! Men nu kunne vi så igen høre de gamle lp’er! Men cd’ernes covers ender nok også på museum engang ligesom nu lp’erne, der samtidig har fået en analog revival.«
– Alligevel er du som kulturminister særlig optaget af hele det digitale felt, også ud over musikken?
»Fordi vi skal holde skarpt politisk øje med både produktion og distributionsforhold. Musikken mødte som den første kunstart den digitale mur, men nu gælder det helt nye digitale kunstarter og også film på nettet eller e-bøger. Vi kommer til at se mange bogforlag og videobutikker lukke i den kommende tid.«
– Men det kommer vel ikke dig ved som kulturminister?
»Det erhvervsmæssige hører selvfølgelig under Erhvervsministeriet, men strukturerne og mulighederne i den nye dynamik hører under os. Ligesom bibliotekernes rolle, bibliotekspenge, ophavsret og støtte til nye værker med nyt indhold!«
 
 
Udstillingen på Designmuseum Danmark varer til marts 2013.
Katalogbogen Pladecovers er udkommet på forlaget Vandkunsten.

