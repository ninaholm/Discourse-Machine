Er du bedst på skærmen - eller live?
Eller er du i tvivl? Bare rolig. Master Fatman står klar med åbne arme i sit lyserøde silketøj - lige henne på storskærmen i 'Show Real'
Master Fatman har publikum i sin fede, hule hånd. Og hundyret Therese Glahn lader sig glade-ligt glide bagover, når Ole Birger Hansen spiller med machomusklerne i 'Show Real'.


 »I er superfede. I holder 100 procent!« råber Master Fatman begejstret til publikum. Sagen er bare den, at han siger det oppe på videoen. Den ombejlede humørbombe har nu kastet sit korpus ind i Show Real hos Aaben Dans i Roskilde, hvor koreo-grafen Thomas Eisenhardt har indlagt Fatmans tanker og luksuslegeme i en filosofisk og finurlig danseforestilling. Sammen med fire superdansere i højenergisk pink glider Fatman adræt ind og ud af Helle Lyshøjs farvefjong videobilleder af en virtuel blomstermark og af vandet i Roskilde Fjord, der risler mod stranden eller himlen. Og Fatman stirrer betuttet, mens Ole Birger Hansen løfter Therese Glahn op, som var hun bare et fnug - og Pierre Enaux laver kåde maveglid sammen med Matilde Wendelboe Dresel. Nulstillet og nysgerrigt. Som om ingen nogensinde havde pjatteløbet netop sådan.
Grrrhr-grrrhrr!
Show Real handler om at være tilstede. Lige nu. Men også om at møde nogen med fuld charme på skærmen - og bagefter møde dem i en kikset virkelighed. Måske endda at møde sig selv dér. Ups. Therese Glahn bliver fanget af skærmen, så hun begynder hidsigt at tage tilløb og kaste sin krop op ad skærmkanterne. Men gudskelov kommer Master Gentleman til live hjælp, direkte fra sit DJ-bord. Og Smukke-Therese kaster sig forover på sine løvindepoter, mens hun skubber hofterne i kæleposition og bagpoterne i gulvet. Grrrrhrr.
Dryp-dryp!
Men Master Bakkenbarts mission er endnu ikke fuldført. Han fylder skærmbilledet med alt det vigtigste i vores liv: Huset, bilen, iPhonen, babyen og skøjterne. Sådan cirka. Sammen med et privat isbjerg og Alessi-citruspressen. Pyha. Flere var lige ved at tro, at han ville glemme den. Men Master Fatman svigter aldrig, heller ikke sin Freud og sine hundyr.
Danserne jubler. Hansen sætter hænderne på Glahn-dyrets hofte, mens Enaux og Wendelboe hopper tobenshop. Og Master Fatman finder noget vidunderligt minimalismeklaver, som drypper toner så smukt, at kvinderne bare må sætte sig helt tæt oven på lårene af deres mænd, mens sneen falder - på skærmen, altså. Dryp-dryp.
De må bare smelte sammen og være til stede. Så Fatmans dybsindighedsomkvæd er nok ikke helt skævt: 'Jeg er her. Du er her.'

'Show Real'. Koreografi, sceno-grafi og iscenesættelse: Thomas Eisenhardt. Tekst: Morten Lindberg. Musik: Master Fatman og Kristoffer Sjelberg. Video: Helle Lyshøj. Kostumer: Mette Myr. Lysdesign: Mogens Kjempff. Aaben Dans på Musicon i Roskilde. På turné: se www.aabendans.dk

