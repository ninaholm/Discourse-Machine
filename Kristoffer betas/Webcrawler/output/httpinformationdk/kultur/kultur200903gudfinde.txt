Gud findes - i hvert fald i hjernen
Religion er artsspecifik for mennesket. Forklaringen på den religiøse tros universelle udbredelse i alle kulturer og tidsaldre skal søges i menneskehjernens indretning, mener forskere
Der er næppe tale om blot ét enkelt, men snarere om flere områder af hjernen, som tilsammen danner det biologiske grundlag for den religiøse tro.


 Troen på en Gud er dybt forankret i den menneskelige hjerne. Ja, endda er menneskehjernen ligefrem programmeret til religiøse erfaringer. Således lyder i al fald påstanden i en ny videnskabelig undersøgelse, der søger at forklare, hvorfor religion tilsyneladende er en institution, man finder i alle kulturer og tidsaldre af menneskeartens historie.
Forskerne har længe været på sporet det neurale såkaldte 'Gud-punkt', som formodes at være bevidsthedens sæde for religiøsitet. Efter den seneste undersøgelse viser det sig imidlertid, at der næppe er tale om blot ét enkelt, men snarere om flere områder af hjernen, som tilsammen danner det biologiske grundlag for den religiøse tro. 
Forskerne siger, at deres resultater støtter idéen om, at hjernen har udviklet sig til at være receptiv over for enhver form for tro, som forbedrer overlevelseschancerne, hvilket kan forklare, hvorfor troen på Gud og det overnaturlige konstant har været udbredt op igennem menneskets evolutionære historie.
"Religiøs tro og adfærd er specifikt kendetegnende for menneskers liv - noget tilsvarende ser man ikke hos dyr - og religion findes i alle kulturer," siger professor Jordan Grafman fra det amerikanske Nationale Institut for Neurologiske Lidelser i Bethesda ved Washington. 
"Vores resultater viser, hvordan specifikke komponenter i den religiøse tro bliver formidlet frem via bestemte netværk i hjernen, og de støtter moderne psykologiske teorier, som ser grundlaget for den religiøse tro i evolutionær-adaptive kognitive funktioner." 
Om religiøs tro virkelig har et biologisk grundlag, er stadig omstridt blandt forskerne. Nogle evolutionsteoretikere har foreslået, at den naturlige udvælgelse på darwinistisk vis har præmieret de enkeltpersoner, som har kunnet udnytte den religiøse tro til at overvinde prøvelser, som kunne have fået individer uden religiøse overbevisninger til at bukke under. Andre ser derimod den religiøse tro som bivirkninger af en bredere baseret trang i den menneskelige hjerne til at lede efter sammenhængende antagelser om verden udenfor. Religion og troen på en Gud, hævder de, er blot et af flere mulige udtryk for denne iboende, biologiske disposition, som gør den menneskelige hjerne så intelligent og fleksibel. 
Kan ikke stedfæstes
Den seneste undersøgelse, som er offentliggjort i tidsskriftet Proceedings of the National Academy of Sciences, involverede hjerneanalyser, som blev foretaget på frivillige, der blev bedt om at tænke koncentreret på religiøse og moralske problemer og spørgsmål. Til at gennemføre deres analyse anvendte forskerne en magnetisk resonansscanner, som kan lokalisere de mest energiaktive regioner i hjernen. 
De fandt, at mennesker af forskellige religiøse overbevisninger og trosretninger, herunder også ateister, alle er tilbøjelige til at bruge de samme elektriske kredsløb i hjernen til at forholde sig til moralske problemstillinger - og at det var de samme kredsløb, som blev brugt, når religiøst sindede mennesker skulle overveje spørgsmål, der havde relation til gudsforholdet.
Undersøgelsen viste, at flere områder af hjernen er involveret i den religiøse tro, herunder frontallapperne i hjernebarken, som er unikke for mennesker, men også evolutionært set ældre regioner hjernen, som mennesker har til fælles med menneskeaber og andre primater, siger professor Grafman. 
"Den religiøse tro har ingen unik position i hjernens strukturer. Religion kan altså ikke stedfæstes til et bestemt Gud-punkt, men er indlejret i en lang række andre af de trossystemer i hjernen, som vi bruger i dagligdagen," siger professor Grafman. 
Forskernes forsøg på at finde et Gud-punkt har tidligere ført dem til at lede i mange forskellige afkroge af hjernen. I første omgang var et lovende bud tindingelappen, et stort område af hjernen, som sidder over ørerne, i hvilket der hyppigt kan registreres epileptisk aktivitet under intense religiøse oplevelser. En af de vigtigste eksponenter for denne hypotese blev Vilayanur Ramachandran fra University of California, San Diego, der bad en række af sine patienter med tindingelap-epilepsi om at lytte til en blanding af religiøse, seksuelle og neutrale ord, samtidig med at han målte niveauforskelle i ophidselse og følelsesmæssige reaktioner. Religiøse ord udløste en usædvanlig kraftig reaktion hos disse patienter. 
Dette pionérarbejde blev fulgt op af en undersøgelse, hvor forskere forsøgte at stimulere tindingelapperne ved hjælpe af et en roterende magnetfelt, som blev frembragt af en såkaldt 'Guds-hjelm'. 
Michael Persinger, fra Laurentian University i Ontario, konstaterede, at han på denne måde ad kunstig vej kunne skabe oplevelsen af religiøse følelser hos hjelmens bærer, der oplevede tilstedeværelsen af en ånd eller blev opfyldt af en følelse af dyb kosmisk harmoni.
Ufuldstændig viden
Ifølge dr. Persinger opstod disse kvasi-religiøse følelser hos otte ud af ti frivillige, som iførte sig hjelmen. Men da professor Richard Dawkins, en anerkendt evolutionsbiolog og berømt ateist, tog hjelmen på i en BBC-dokumentar-udsendelse, lykkedes det ham ikke at fremmane nogen Gud for sit indre. Ifølge Dawkins påvirkede hjelmen blot hans vejrtrækning og følelsen i led og lemmer.
Andre undersøgelser af personer, der hengiver sig til buddhistisk meditation, tydede på, at parietallappen, som findes i øvre bagerste del af hjernen, kan have en styrende indflydelse på den religiøse tro, herunder navnlig i dens mystiske elementer, som indgiver de mediterende en følelse af at befinde sig på et højere plan under bøn.
Andrew Newberg fra University of Pennsylvania lod indsprøjte radioaktive isotoper i buddhister på det tidspunkt, da de opnåede meditativt nirvana. Ved hjælp af et særligt kamera lokaliserede han fordelingen af dette sporstof i hjernen, hvilket fik forskerne til at konkludere, at parietallappen spiller en central rolle i den transcendentale tilstand.
Professor Grafman har i stedet fokuseret på, hvordan mennesker forholder sig til dagliglivets moralske og religiøse spørgsmål. Ifølge ham viser hans undersøgelse, at hjernen er disponeret til at tro på næsten hvad som helst, hvis der er gode grunde til det. Og foreligger der mysterier, er det samme neurale maskineri, som træder i funktion i formuleringen af religiøs tro. 
"Når vi kun har en ufuldstændig viden om verden omkring os, giver det os anledning til at tro på Gud. Når vi ikke har en videnskabelig forklaring på noget, er vi tilbøjelige til at forlade os på overnaturlige forklaringer," siger Grafman, der i øvrigt hævder selv at tro på Gud. 
"Det er sandsynligvis denne tilbøjelighed, der har fremmet en fremvækst af etablerede religiøse former," tilføjer professoren.

© The Independent og Information Oversat af Niels Ivar Larsen

