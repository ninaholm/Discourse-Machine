På ferie med skønlitterær guidebog
Det er blevet populært at skifte guidebogen ud med et skønlitterært værk  i hvert fald blandt de intellektuelle. På den måde kan man opretholde ideen om, at man tager på en unik ferie i en tid, hvor selv familien Danmark tager på kulturferie i New York


 Informations skribenter beskriver i de kommende uger, hvordan litterære værker har haft betydning for deres ferieoplevelser. Og det er blevet endog meget populært at koble sin ferie sammen med skønlitteratur. Guidebogen gemmes væk, og i stedet opleves en by eller et land ud fra en roman, som er skrevet eller foregår det pågældende sted. Det fortæller professor i turisme og regionale studier på Aalborg Universitet Henrik Halkier:
»Den litterære tilgang til ferien er cool. Man får en anderledes oplevelse, end hvis man tager af sted på den gængse måde, og det er der mange, der søger. Man vil opleve noget unikt. Især iblandt det man kan kalde den dannede middelklasse. Den her slags ferie er for folk, der på den ene side er berejste og litterært engagerede på den anden side,« siger han. Det er en form for moderne dannelsesrejse, mener han:
»Det her hænger sammen med den flere hundrede år gamle forestilling om, at rejsen er en dannelse. I den optik er det ikke attraktivt at være en del af masseturismen, for så viser man manglende rejsekompetencer. Alene det at gå rundt med Turen Går Til Paris kan være en overvindelse for mange.«
Enhver snotunge
Samme udlægning har livsstilsekspert og partner i reklamebureauet Sunrise Anne Glad:
»Familien Danmark har allerede været på kulturferie i New York. Den slags ferie har ikke samme street credit, som det havde engang. Og enhver snotunge med studenterhue har været på Borneo. Så det er ikke længere nok, hvis man gerne vil rejse på en sofistikeret måde,« siger hun og tilføjer:
»Verden er blevet transparent, så det er blevet næsten umuligt at finde de uberørte egne. Selv den hemmelige coffee-shop i en støvet sidegade er jo anmeldt af 100 brugere på nettet. Så en rigtig eventyrer tager til Spetses med John Fowels Troldmanden under armen. Eller et endnu mere umuligt værk, som kun en lille skare har læst, og som kun er udgivet på spansk. Dermed kan man også vise sin intellektuelle overlegenhed,« siger Anne Glad.
At det er en populær ferieform, bekræfter Susanne Balslev, der er bibliotekar på Hovedbiblioteket i København: »Der er virkelig mange, der kommer og spørger til skønlitteratur, som foregår der, hvor de skal på ferie. Hvis de skal til Guatemala, vil de gerne vide, hvilke guatemalske forfattere der er oversat til dansk.«
Faktisk er efterspørgslen så stor, at man på Hovedbiblioteket har lavet et særligt kartotek, hvor man kan se, hvilket land de enkelte forfattere kommer fra det fremgår nemlig ikke af en standardsøgning.
»Men København er nok også lidt speciel, hvad det angår,« tilføjer Susanne Balslev. »Vi har i hvert fald virkelig mange, der kommer og spørger. Og vi er nok de eneste, der har lavet sådan et kartotek,« siger hun.
Undgå klicheer
Skal man på en 'ægte' litterær sommerferie, er det imidlertid vigtigt, at man undgår klicheerne. For masseturismen har allerede fået øjnene op for den voldsomme interesse for det litterære, fortæller Henrik Halkier:
»Kunsten er at fastholde, at det her er en anden måde at gøre det på, så man vil helst finde værker, som ikke har genereret en lokal forfatterkult som eksempelvis James Joyce i Dublin. Hvis man gør det, skal man i hvert fald sno sig uden om den systematisering og kommercialisering, der er af Joyce. Det er ikke nok at opsøge bestemte Joyce-pubber, som allerede er nævnt i guidebøgerne og på det lokale turistbureau. Så bliver man for meget turist. Det skal helst være freelance.«
Anne Glad formulerer det sådan her:
»Hvis den har været i Gyldendals Bogklub er det et no go. Man skal være sikker på, at det er så smalt, at det ikke bliver overrendt.«
Bruger man den smalle litteratur, så har de intellektuelle til gengæld fundet en langtidsholdbar model, som ikke risikerer at blive overtaget af den brede befolkning, mener hun:
»Jeg tror faktisk, at man har fundet en niche her. I hvert fald hvis man graver dybt nok i litteraturen.«
Anerkendelse
Den litterære ferie handler i høj grad om anerkendelse, mener Anne Glad: »Den store oplevelse ligger i at formidle sin ferie videre til omgangskredsen. Fortælle, at man har været på en litterær rejse, hvor man dykkede ned i et univers, som kun en lille skare af vennerne også kender. Dem, man sidder og drikker rødvin med lørdag aften,« siger hun.
Henrik Halkier er enig:
»Rejser indgår i din personlige storytelling. Det er en del af den personlige selviscenesættelse. Vi genfortæller rejsen og sætter dermed os selv i scene,« siger han. Men de to eksperter mener dog også, at der kan vente rigtig gode oplevelser til dem, der rejser med en skønlitterær guidebog:
»Det kan være en enestående måde at opleve en by eller et land på det synes jeg ikke, man skal glemme,« siger Henrik Halkier.

