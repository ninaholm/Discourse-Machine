Prisbelønnet indisk forfatter risikerer anholdelse efter udtalelser om Kashmir
Indien. Arundhati Roy beskyldes efter udtalelser om overgreb i Kashmir for at tilskynde til oprør:  'Det er for sent at lægge låg på,' siger Roy
Kontroversiel. Booker Prize-modtageren Arundhati Roy risikerer at blive anholdt efter at have udtalt, at det omstridte Kashmir ikke er en integreret del af Indien.


 Booker Prize-modtageren, forfatteren og menneskerettighedsforkæmperen Arundhati Roy risikerer at blive anholdt efter at have udtalt, at det omstridte Kashmir ikke er en integreret del af Indien. Indiens indenrigsministerium har angiveligt bedt politiet i New Delhi om at sigte Roy og separatistlederen i Kashmir, Syed Ali Shah Geelani, for tilskyndelse til oprør på grund af udtalelser, de fremsatte i weekenden.
Ifølge paragraf 124 A i den indiske straffelov risikerer sigtede i tilskyndelse til oprør en straf, der spænder fra en bøde til fængsel på livstid. Roy, der i 1997 vandt Booker-prisen for De små tings gud, er en kontroversiel figur i Indien på grund af sin indsats i politisk betændte kampe. Hun har skabt splittelse i den indiske offentlighed ved at støtte de maoistiske oprørsgrupper og ved at så tvivl om Pakistans indblanding i bombeattentaterne i Mumbai i 2008.
Regeringen i panik
Den 48-årige forfatter nægter at trække sine udtalelser tilbage. I et e-mail-interview med The Guardian siger hun:
»At regeringen overvejer at sigte mig for tilskyndelse til oprør skyldes panik over rygterne, som også cirkulerer i Indien, om det, der sker i Kashmir. Det er en ny udvikling, og den må være bekymrende for regeringen,« siger Roy. Det skønnes, at mere end 100 mennesker har mistet livet i forbindelse med den vold, der har hærget Kashmir-dalen siden juni som følge af fortsatte protester mod det indiske styre i et område, hvor det muslimske flertal ønsker uafhængighed eller pakistansk overherredømme. Hundredvis af unge demonstranter er blevet fængslet efter en række sammenstød med sikkerhedsstyrkerne:
»Truslen om retslige tiltag mod mig skal skræmme borgerrettighedsaktivister og unge journalister til tavshed. Men jeg tror, at det vil få den modsatte virkning. Jeg tror, at regeringen er moden nok til at forstå, at det nu er blevet for sent at lægge låg på,« siger Roy.
Politistat
Tidligere har forfatteren, der i øjeblikket opholder sig i byen Srinagar i Kashmir, udtalt i en pressemeddelelse:
»Jeg har sagt, hvad millioner af mennesker her siger hver dag. Jeg har sagt, hvad såvel jeg selv som andre kommentatorer har skrevet og sagt i årevis. Enhver, der gider at læse udskrifterne af mine taler vil se, at de grundlæggende er et krav om retfærdighed. Jeg har talt om retfærdighed for folk i Kashmir, der lever under en af de mest brutale militære besættelser i verden; for panditi-befolkningen i Kashmir, der har oplevet den tragedie at blive fordrevet fra deres hjemland; for de dalit-soldater, som er dræbt i Kashmir, og hvis grave under dynger af skrald, jeg har besøgt i deres landsbyer i Cuddalore; for de fattige i Indien, som i materiel forstand betaler prisen for denne besættelse, og som nu oplever rædslen ved at leve i det, der er ved at udvikle sig til en politistat.«
Efter at have beskrevet sine møder med mennesker, som er ramt af volden i Kashmir, siger hun:
»Nogen har beskyldt mig for at opildne til had og for at ville opsplitte Indien. Tværtimod, mine udtalelser kommer af kærlighed og stolthed, og fordi jeg ikke ønsker, at folk bliver dræbt, voldtaget, fængslet eller får deres fingernegle trukket af for at tvinge dem til at sige, at de er indere. De kommer af ønsket om at leve i et samfund, som ikke er splittet.«
Uheldige udtalelser
»Skam over det land, der er nødt til at bringe forfattere, som siger deres mening, til tavshed. Skam over det land, som er nødt til at fængsle dem, der kræver retfærdighed, mens offentligt ansatte mordere, massemordere, slyngler i erhvervslivet, røvere, voldtægtsforbrydere og dem, der driver rovdrift på de fattigste, går fri,« siger Roy.
Indiens justitsminister, Moodbidri Veerappa Moily, betegner Roys udtalelser som »yderst uheldige«:
»Ja, der er ytringsfrihed, men man må ikke krænke folkets patriotiske følelser,« udtalte Moodbidri Veerappa Moily, som undveg spørgsmål om anklagen om tilskyndelse til oprør og forklarede, at han endnu ikke har set sagsakterne.
Sund debat
Andre var mindre tilbageholdende. I en kommentar på avisen Indian Express' hjemmeside opfordrer en læser til, at romanforfatteren skal anklages for landsforræderi og henrettes. Roy siger, hun ikke var opmærksom på opfordringerne til at slå hende ihjel, og at disse bemærkninger er en del af »en rimelig sund debat i den indiske presse«:
»Stormtropperne på den hinduistiske højrefløj er rasende og siger nogle ret ekstreme ting,« siger hun.
Roy fremsatte sine udtalelser søndag under et seminar med titlen Hvorhen Kashmir? Frihed eller slaveri, hvor hun beskyldte Indien for at være ved at udvikle sig til en kolonimagt. Syed Ali Shah Geelani talte også ved seminaret. Politiet i Kashmir anholdt i sidste uge separatistlederen Masrat Alam, som er under anklage for at have organiseret demonstrationer mod det indiske styre i området. Der er også indført spærretid i området.

© Guardian & Information 2010 Oversat af Mads Frese

