Hold fast i den guitar
I kulturlivet hylder vi talentet, virksomheder satser på talentudvikling, og der udgives adskillige bøger om talent. Alligevel har vi en folkeskole, der er baseret på masseproduktion af ensartede mennesker. Resultatet er, at 20 procent aldrig uddanner sig videre, og i stedet for at betragte det som en systemfejl, så giver vi børnene diagnoser og øger antallet af dansktimer. Den er helt gal, mener Claus Buhl, der er forfatter til en ny bog om talent
Held. Claus Buhl henviser i sin bog til adskillige talenter, for eksempel komponisten Anders Brødsgaard, forfatteren Jette Kaarsbøl, filminstruktøren Christian Levring og designeren Per Mollerup. 'De har jo været heldige. De er lykkedes på trods af skolen, og det er jo også tydeligt, at flere af dem først er kommet i gang med at udvikle deres talent, efter at de er kommet sig over skoletiden,' siger han.


 »Jeg er dum. Jeg er dum til det hele. Jeg kan ikke finde noget, jeg er god til,« siger Signe. Hun går i niende klasse på Gauerslund Skole, men i matematik er hun på niveau med dem, der går i syvende.
»Det er så uretfærdigt,« siger Claus Buhl, der har brugt Signe som eksempel i sin nye bog Talent - spørgsmålet er ikke om du har talent men hvordan. Det er uretfærdigt, at Signe er blottet for selvtillid og går rundt med den følelse, at der ikke er noget hun er god til. For det er der. Hun er faktisk én af Danmarks bedste til dressurridning. Men Signe ved godt, at det ikke er lige så fint som at være god i skolen. Så derfor sad hun i TV 2-programmet Skolen, hvor hun var en af hovedpersonerne, og sagde: »Jeg er dum.«
Claus Buhl kalder det et hierarki af faglighed. Signes dressurridning er irrelevant, for det kan hun jo ikke bruge til noget fremadrettet, eller hvad?
»Det at have en uddannelse i dag er ikke det samme, som det var for bare 20 år siden. Dengang var det din garanti for et godt liv, men i dag er det jo udelukkende et visa til overhovedet at komme ind i voksenlivet. Når man søger et job, skal man fremvise sit visa, og så siger arbejdsgiveren: Ja, det er fint. Hvad kan du ellers? Det, der efterspørges, er, at du kan tænke nyt, at du kan begejstre og tænke på tværs af kulturer og lag i produktionen eller organisationen. Og det er jo paradoksalt, at alt det, der efterspørges på arbejdsmarkedet, bliver nedprioriteret i skolesystemet,« siger Claus Buhl, som er forfatter, foredragsholder og virksomhedsrådgiver og i 2009 blev udnævnt til dansk ambassadør for kreativitet og innovation.
En af de store drivkrafter, der fik ham til at skrive bogen om talent, var frustrationen over, at så mange børn som Signe bliver tabt på gulvet i skolesystemet.
»Den prioritering, der er af faglighed og måden, hvorpå man underviser, er der formodentlig kun 15-20 procent, der har en naturlig fornemmelse for. Men det ligger dybt i vores kultur, at det er den rationelle og logiske tankevirksomhed, der er den eneste rigtige. Oplysningstiden sejrede ved at frembringe en masse ny viden, der bragte os ud af middelalderen, der var fuld af overtro, lige fra at jorden var universets centrum, til at hjerteformede blade var god medicin mod hjerteproblemer.«
Men den akademiske logisk og rationelle tænkning skyllede noget ud med badevandet. »Man fik eksileret følelser, fornemmelser og intuition ud i de kunstneriske fag. I alle de andre sfærer i samfundet er det den rationelle tænkning, der skal dominere. Og her har de sejret ad helvede til, for når man kigger på, hvad det er, der frembringer ny viden, så er det netop evnen til at tænke kreativt og irrationelt. For eksempel arbejdede forskeren William Shocley i 1950'erne inden for fysikken, hvor alt var kobberspoler. Men han var kreativ nok til at tænkte: 'Hvad nu hvis den kobberspole var et stykke kemi i stedet?' Han opfandt transistoren og blev tildelt nobelprisen. Det er en måde at tænke på, der, som oplysningstiden har sagt, tilhører de kreative fag.«
Den tankegang lider det danske skolesystem og Signe ifølge Buhr stadig under i dag.
»Børnene starter med at kunne alt. De tror på sig selv, har lyst til at lære, er fantasifulde, begejstrede og uangste. Men når de kommer i niende klasse, har de ingen selvtillid, de tror ikke, de har noget særligt at byde på, og de har gået i skole ni år, hvor de hver dag er blevet præsenteret for deres mangler. Hele 20 procent får ikke videre uddannelse, og det er jo ikke, fordi de er dumme. Det er, fordi de har fået nok. Fået nok af at få at vide: Du har så og så mange mangler i matematik og i fransk og i dansk. De har brug for at få at vide: Det, du er god til, er at arbejde med dine hænder, eller du digter godt, eller du er enormt musikalsk, eller du har en god kropslig forståelse. Deres talenter skal ikke henvises til en lille ø i fritidslivet.«
For der skal nok være et eller andet, som børnene har talent for. Noget, som de elsker at foretage sig, og som giver dem lyst til at lære mere, mener Claus Buhl.
»Det er vigtigt, at vi får aflivet to myter om talentet: For det første, at det er medfødt og derfor bør være let, og for det andet, at det nok skal forløse sig, hvis bare du øver dig og øver dig. Nej, at udvikle et talent kræver, at nogen ser det i dig og hjælper dig med det. Giver dig nogle retningslinjer for, hvordan du udvikler talentet bedst muligt. Den mulighed burde findes i uddannelsessystemet. Der er ikke længere efterspørgsel på en masseproduceret ensartet arbejdsstyrke med lavt selvværd. Nu er der i alle sammenhænge behov for, at folk kan tænke selv og ikke mindst, at de tør stole på, at deres ideer er gode.«
Det er de alarmerende høje procenttal, der ifølge Claus Buhl burde få os til at indse, at det ikke hjælper at indstille på nogle knapper i folkeskolen. Institutionen skal tænkes helt grundlæggende om.
»20 procent kommer ikke længere end folkeskolen, 12-15 procent skal tage fag om, og her i min kommune (Gentofte, red.) karakteriseres en tredjedel af drengene som adfærdsvanskelige. Det er et vanvittigt højt tal, og det er jo simpelthen ikke rigtigt. Det er tydeligvis en systemfejl, der er tale om.«
Men her kommer vi tilbage til det med de indlejrede begrænsninger i kulturen.
»Vi hylder de 15 procent, der har nemt ved logisk rationel tænkning, og så problematiserer vi de resterende 85 procent. Det er vi mest trygge ved. Der er et hav af diagnosegribbe, der svæver rundt omkring børnene og er klar med en ny diagnose til enhver form for særlighed. Når man læser Bob Dylans selvbiografi, er man ikke i tvivl om, at han var et meget mærkeligt barn. Han havde ingen venner og intereserede sig ikke for skolen, kun for folkemusik. Alle de karakteristika, der beskriver den unge Bob Dylan, kan du slå op i et leksikon, og der vil stå Aspergers syndrom. En særlig form for autisme, hvor man har en evne til at interessere sig særligt meget for noget i meget lang tid kombineret med en asocial side, hvor man kun har lyst til at være sammen med nogen, der interesserer sig for det samme på den samme måde. Bob Dylan er så gammel, at han slap for en diagnose. Han fik lov til at være excentrisk. Lov til at være en særlig kunstner. I dag ville han have fået en diagnose.«
Claus Buhl er slet ikke i tvivl om, at der findes børn, der har disse sygdomme. Men det er omfanget af diagnoserne, der bekymrer ham.
»Når de siger, at en tredjedel af alle drenge er adfærdsvanskelige, eller 10 procent har AD/HD, må vi stille os selv det spørgsmål, om det måske ikke er børnene, der er noget galt med. Der er ikke noget at sige til, at de har svært ved at tie stille og sidde stille i skolen, når vi lever i en verden, hvor alting er opmærksomhedskrævende og -skabende omkring dem, og at de i øvrigt har en krop. Men der er en tryghed i en diagnose, når alting er i forandring.«
Vi bør erkende, at det danske skolesystem har spillet fallit og har løsrevet sig fuldstændig fra den udvikling, der er sket i det omkringliggende samfund. Både med hensyn til hvad børn kan, og hvad arbejdsmarkedet stiller af krav til deres færdigheder, mener Claus Buhl.
»Folkeskolen fokuserer på at undervise i viden, der findes allerede. Det har selvfølgelig også sin plads, men der sker også en massiv aflæring af børnenes kreative potentialer. Man burde i stedet lave en kombination. Halvdelen af tiden kunne der fokuseres på nogle grundlæggende færdigheder, som vi er enige om, man skal besidde for at kunne fungere i samfundet: at læse, skrive, regne og tale engelsk for eksempel. Men resten af tiden skal børnene håndteres ud fra deres talenter.«
At have talent er ikke ensbetydende med berømmelse og storhed. Det er en forsimpling af betydningen. Det er ikke, fordi vi alle sammen skal være rockstjerner, påpeger Claus Buhl.
»Jeg har ejet en guitar i længere tid end Thomas Helmig, men man må jo sige, at han har fået noget mere ud af den guitar end jeg. Men det er ikke det samme som at sige, at guitaren ikke har været vigtig for mig. Jeg synes, jeg bruger musikken hver dag. I måden jeg samarbejder på, organiserer mit arbejde og skriver bøger. Min far sagde engang til mig: Læg nu den guitar, og få dig en uddannelse, og det vil gå dig godt. Og han havde ret i, at det er gået mig godt, fordi jeg har fået en uddannelse, men jeg er sikker på, at det ikke var gået mig lige så godt, hvis jeg ikke også havde holdt fast i guitaren.«

Claus Buhls bog 'Talent - spørgsmålet er ikke om du har talent men hvordan' udkommer 26. maj

