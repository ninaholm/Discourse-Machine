Amerikanerne gribes af Lincoln-mani
Med en ny præsident, som minder nogle om Lincoln, vokser interessen for lederskab i udfordrende tider. 16.000 bøger er allerede skrevet om USA's mest beundrede præsident, og på 200 årsdagen udsendes flere dusin nye, ligesom der arrangeres udstillinger, spilles teaterstykker og holdes symposier


CAMBRIDGE, Massachusetts - Når det gælder Lincoln-souvenir, synes der ingen ende at være på amerikanernes fascination med deres sekstende og allerstørste præsident.Houghton Library, et af Harvard-universitetets 42 biblioteker, åbnede for nogle uger siden en udstilling med alskens efterladenskaber fra Abraham Lincolns liv som f.eks. en økse og en vandrestav, et brev fra hans hustru Mary til dronning Victoria, et berømt portræt af en ukendt maler og snesevis af kobberstik, tegninger fra tidsskrifter og avisartikler med den tragiske meddelelse om mordet på den amerikanske præsident Langfredag aften 1865 i Ford's Theater i Washington.Samlingen er blot en af mange i USA."To Lincoln-samlere donerede hver 1.000 bøger og diverse habengut i begyndelsen af 1900-tallet, og siden har vi købt ting her og der. Men der er naturligvis grænser for, hvor meget vi vil betale. I øjeblikket sælger et brev skrevet af Lincoln f.eks. for 30-40.000 dollar," fortæller kuratoren en gruppe på 15 ældre amerikanere på 200 årsdagen for Lincolns fødselsdag i torsdags.Abraham Lincoln var præsidenten, der mødte ubeskrivelig modgang lige fra første dag i embedet i 1861 og som mestrede alle udfordringerne - sydstaternes løsrivelse, en borgerkrig med 600.000 faldne, bevarelsen af forbundsstaten, frigivelsen af de sorte slaver og skænkelse af stemmeret til afro-amerikanske mænd dagen inden det vellykkede attentat på hans liv.Skønt han i sagens antur var en kontroversiel leder og i nogle kredse forhadt forvandledes Lincoln til en martyr i døden. En national myte om præsidenten greb den amerikanske nation og har aldrig siden sluppet sit tag.Den sorte hatPå femdollarsedler er trykt et ikonisk foto af Lincoln, biler og banker er opkaldt efter ham, 'Abe' optræder ofte i tv-reklamer og avisannoncer, teaterstykker om Lincoln genopføres jævnligt, i hans hjemstat Illinois er en turismeindustri blevet bygget op omkring denne myte. Der findes faktisk amerikanere, som har tilbragt hele deres karriere med at imitere den høje ranglende Lincoln-skikkelse og rejse landet rundt og reciterer hans berømte taler.I Los Angeles bor en rig kvinde, som er totalt bidt af den 16. præsident. Louise Tapers luksusvilla er totalt domineret af genstande knyttet til Lincoln og hans hustru, som hun har købt for en formue i årenes løb. I hendes have - en veritabel park - har hun fået en billedhugger til at opføre statuer af Lincoln. Ifølge The Washington Post solgte hun fornylig en del af samlingen til Abraham Lincolns præsidentbibliotek og museum i Springfield, Illinois for 20 mio. dollar.Lincoln-manien er af naturlige grunde blusset yderligere op ved 200-året for hans fødsel. Der er planlagt utallige symposier, hvor flere dusin nyligt udgivne bøger vil blive debatteret. Abraham Lincoln er præsidenten, der er skrevet mest om - 16.000 bøger i alt. Antallet af artikler er aldrig blevet gjort op. I det 20. århundrede blev flere spillefilm om ham produceret, måske den bedste af John Ford. Den kendte nulevende teaterforfatteren Tony Kushner har fået i opdrag af Steven Spielberg at skrive manuskript til en ny Lincoln-film.Flertalsstyre og slaveriHvad er det ved denne præsident, som betager amerikanerne? Litteraten William Safire forsøgte i en anmeldese af de nyeste Lincoln-bøger i The New York Times sidste søndag at indkredse myste-riet. Måske er det alle de tydelige og sameksisterende modsætninger i hans personlige karakter, mente han."Skønt han ikke var kirkegænger, reflekterede Lincoln dybt over Guds uransagelige retfærdighed. Skønt han var en kærlig familiefar og en tilgivende sjæl, afviste han at medvirke i sin fars begravelse. Og skønt han beskedent insisterede, at begivenhederne kontrollerede ham, afslører vor tids bedste Lincoln-litteratur, at den stærke vilje, som lå bag hans beslutninger, var drevet af en enkel urokkelig politisk målsætning i hans liv," mener Safire.Målet, der overskyggede alt andet, var ikke ophævelsen af slaveriet, fortsætter litteraten. Det var derimod princippet, at i et demokrati styrer flertallet. Mindretallet kan ikke bare melde sig ud af den demokratiske orden, efter at det har tabt et demokratisk valg. Det var præcist, hvad der skete efter Lincolns sejr i præsidentvalget i 1860. Nogle sydstater valgte i protest mod hans afvisning at udvide slaveriet til de vestlige stater at løsrive sig fra forbundsstaten.Så da Lincoln blev indsat som præsident, ville en hel region i Amerika ikke anerkende ham som legitim leder. Disse stater valgte deres egen præsident. I begyndelsen handlede borgerkrigen ikke om at frigive de fire mio. slaver. Det blev først til et stridsemne flere år inde i borgerkrigen.Obamas cirkelLincoln frigjorde ganske rigtigt afroamerikanerne fra deres lænker, men det var mere krigens konsekvens end oprindelige formål. Ikke desto mindre kunne hans berømte efterfølger Barack Obama torsdag stå i Springfield, Illinois og konstatere, at "jeg føler en særlig personlig taknemmelighed over for dette enestående menneske, fordi han på mange måder har gjort min karriere mulig ..." Alle amerikanske præsidenter beundrer Lincoln. Alle lader sig inspirere af hans liv, handlinger og fantastiske oratoriske talent. Ingen har som Obama studeret Lincoln og knyttet sin egen livsbane til hans.Begge voksede op i et beskedent hjem med en forælder, begge måtte udstå kolossale odds for at kæmpe sig frem, begge var undervurderet som præsidentkandidat, begge startede deres præsidentskab på et tidspunkt med en alvorlig national krise og begge havde et talent til at inspirere og indgyde amerikanerne nyt håb. Obama erklærede sit kandidatur i Springfield i denne forløbne uge for to år siden. Det var selvsamme hjemby, som Lincoln bød farvel til, da han rejste til østkysten for at affyre sin præsidentkampagne i 1860. I torsdags vendte Barack Obama tilbage til Springfield på Lincolns 200 fødselsdag for at tale om sin helt. Det var som om en cirkel hermed blev sluttet.
