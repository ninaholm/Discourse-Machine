Fund kaster nyt lys over kontroversiel forfatter
Thorkild Hansen, forfatter til ’Det lykkelige Arabien’ og ’Slavernes kyst’, var i sin samtid udsat for massiv kritik. Nu er stort set alle hans originalmanuskripter, dagbøger og brevvekslinger dukket op. En uvurderlig litterær skat, vurderer eksperter


 
	To europaller fyldt med papirer, skitser og manuskripter er dukket op på et antikvariat i København. Det er den danske forfatter Thorkild Hansens samlede forfatterskab, som, man ellers troede, var forsvundet. Ud over de kendte værker, indeholder fundet et hidtil ukendt romanmanuskript med titlen Tornerose og grundridset til en bog om komponisterne Wagner og Verdi. En brevsamling af »uvurderlig betydning«, som indeholder en livslang korrespondance med forfatteren Peter Seeberg, samt et arkiv af fotografier, avisudklip og personlige kuriositeter. Og ikke mindst foreligger forfatterens samlede oprindelige dagbøger.

	»Han har været god til at passe på sine ting. Det er helt tydeligt, at han har villet sikre det for eftertiden,« siger Christian Kaaber fra Vangsgaards Antikvariat, som kalder fundet en »litterær guldgrube«.

	Fundet – som Thorkild Hansens arvinger har bragt til antikvariatet med henblik på salg – er en af de mest komplette samlinger fra et forfatterskab endnu set.

	Forskningsbibliotekar og håndskrifts-ekspert Bruno Svindborg fra Det Kongelige Bibliotek er hverken i tvivl om ægtheden eller betydningen.

	»Da det i dette tilfælde er en meget kendt – og i sin samtid hyperkendt – forfatter, er det væsentligt at komme tættere på forfatter-skabet og personen bag,« siger han og tilføjer:

	»Det er ikke forkert at betegne fundet som et stykke fantastisk vigtig litteraturhistorie.«

	Siden Thorkild Hansen døde i 1989, har hans forfatterskab været omgærdet af myter og kontroverser. Hele livet skrev han dagbog og nåede at udgive to dagbogsværker, som helt åbenlyst afveg fra de originale dagbøger. Forfatteren havde redigeret hver sætning, og mange har troet, at han for at ’skjule’ denne gerning brændte de originale dagbøger.

	Men Thorkild Hansen brændte ikke sine dagbøger. Tværtimod efterlod han dem i god stand, og de står – 57 styk fra årene 1944 til 1989 – på rad og række i antikvariatet.

