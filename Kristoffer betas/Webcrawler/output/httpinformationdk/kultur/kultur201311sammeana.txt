Samme analyse - to fortolkninger

 
	Foto: Max Hoffmann


 
	På et berømt, men muligvis forfalsket, fotografi fra Odeon Platz i München den 2. august 1914 ser man en begejstret Adolf Hitler midt i folkemængden. Krigen var det første, der rigtig gav mening i Hitlers voksne liv.

	Studerer man Hitler som politisk person, vil man søge den formative periode. Tidspunktet, da han bliver til politiker. Årene umiddelbart efter den Første Verdenskrig var afgørende. Med udsigten til at genoptage sin formålsløse tilværelse fra før krigen var Hitler på dette tidspunkt helt optaget af at fastholde og fortsætte tilknytningen til militæret, der tilbød faste rammer og lige så faste måltider.

	Hærens nedkæmpning af den socialistiske rådsrepublik i München i 1919 viste Hitler, hvem der var den stærkeste og banede vejen for hans antimarxisme og antisemitisme. Da der kort efter skal gøres politisk hovedrengøring i hans eget regiment, er Hitler ikke sen til at angive to af sine soldaterkammerater for politisk agitation og ’hetz’. Det er Hitler som opportunist. Krigen og hæren havde givet hans liv indhold og retning. Den udbredte ’Dolkestødslegende’, ifølge hvilken hæren var ’ubesejret på slagmarken’, men var blevet snigmyrdet af politikerne, kunne generalerne nu supplere med en ny fortælling om hæren som det eneste værn mod revolutionen og den tyske nations indre opløsning. Hitlers erfaring: at militær magt kan være en effektiv politisk magtfaktor, og at man som politiker ikke bør have den som sin fjende.

	Hitlers møde med München i 1913 havde begejstret ham, fordi byen, i hans øjne og i forhold til det multikulturelle Wien, var så rent tysk, dvs. med en meget mindre grad af fremmedartede, jødiske og østeuropæiske islæt. Da han efter krigsafslutningen vender tilbage til München, oplever han revolutionen i 1918-19 fra kasernegården og er så vidt vides ikke politisk aktiv. Men som alle andre følger han udviklingen nøje og lader sig af højreradikale agitatorer bekræfte i, hvad han har læst og hørt hos nationalistiske og antisemitiske politikere, mens han drev om som fattig, hjem- og rodløs i Wien-årene 1908-13. Højrenationalistiske, kontrarevolutionære politikere satte under rådsrepublikken i München lighedstegn mellem ’jøderne’ og de kommunistiske og venstresocialdemokratiske kupmagere, og nu begyndte brikkerne at falde på plads for Hitler. At ’jøderne’ på det nærmeste havde forfulgt ham til Bayerns hovedstad, var øjensynligt ikke til at bære.

	Tilfælde eller opportunisme?

	Fra denne tid stammer et citat, der tilskrives Hitler, men som ikke har kunnet verificeres. På kasernen, hvor han opholdt sig, skal han have forsøgt at tale sine kammerater fra at deltage i kampene på revolutionens side: »Vi er da ikke nogen revolutionsgarde for de jøder, der er kommet hertil!« Både Kershaw og Ullrich lægger vægt på Hitlers situation nu, da demobiliseringen truede. Og begge citerer de Karl Mayr, kaptajn og leder af hærens efterretningstjeneste i München, som hyrede Hitler til sin afdeling i maj 1919. Mayr er på mange måder den, der opfandt den politiske agitator Adolf Hitler. Mange år senere huskede Mayr, hvordan Hitler ved deres første møde havde mindet ham om »en træt, omstrejfende hund, der ledte efter en ny herre«. Usikker var Hitler på dette tidspunkt, og samtidige vidner fraskriver ham i øvrigt alle lederegenskaber: Førerrollen var en rolle, det lykkedes ham at opbygge som image i takt med den stigende selvsikkerhed efter hans første oplevelser som mestertaler.

	Dem får han få uger senere, da Mayr sætter ham til at modvirke »bolsjevikiske stemninger« i en lejr for hjemvendte soldater ved Augsburg. Hans foredrag her udgør hans politiske dåb, mener både Ullrich og Kershaw. Og begge lægger de vægt på det såkaldte Gemlich-brev fra september 1919, som den første skriftlige bevis på, at Hitlers antisemitisme er slået igennem. Heller ikke her adskiller de to sig fra hinanden. Hitlers foragt for jøderne opstod ikke i Wien i 1908-09, som han påstår i Mein Kampf, men i München efter krigen. Samme måned slutter han sig på Mayrs tilskyndelse til Deutsche Arbeiterpartei, det senere Nationalsozialistische Deutsche Arbeiterpartei, NSDAP, en lille nationalistisk, antikapitalistisk, antimarxistisk politisk gruppering med under 50 medlemmer. På grund af sine talegaver blev han hurtigt en attraktion og efterhånden også partiets førstemand.

	Der er kun nuancer til forskel mellem fremstillingen af disse begivenheder hos Kershaw (s. 109-28) og Ullrich (s. 90-109). Men mens Hitler hos Kershaw næsten tilfældigt bliver kastet ind i historien som en brik i andres spil, lader Ullrich den senere partifører agere opportunistisk og bevidst, idet han afventer udfaldet af revolutionskampene, inden han derpå kaster sig ind i kampen på vindernes side.

	 

