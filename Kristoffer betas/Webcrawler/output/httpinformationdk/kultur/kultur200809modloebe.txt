Da modløberen blev minister
Efter denne sommer kan ingen længere opretholde fantasien om Birthe Rønn Hornbech som indbegrebet af moralsk og demokratisk anstændighed. Det var nemlig en fantasi
Birthe Rønn Hornbech. Da modløberen blev minister, gik det galt. Hun skrev en opsigtsvækkende kronik, men ville ikke forsvare den som minister. Hun erklærede, at hun ikke ville være konsulent for borgerne, hvilket er i strid med forvaltningsloven.


 Det er ikke Birthe Rønn Hornbech, som er faldet. Sådan set er hun slet ikke faldet endnu. Statsministeren siger, han har tillid til hende, og hun fungerer fortsat som minister. Hun taler stadig væk ind imellem i offentligheden, men hun taler ikke længere som den overophøjede folkeoplyser. Det er derfor ikke Birthe Rønn Hornbech som sådan, der er faldet. Det er fantasien om Birthe Rønn Hornbech som indbegrebet af moralsk integritet. Hun er blevet bygget op som ikonet på borgerlig anstændighed og juridisk redelighed, men denne figur kan ikke længere overskygge hendes aktuelle præstationer i dansk politik og i offentligheden.
Det er ikke så længe siden, at alt, hvad hun gjorde, blev set som hæderligt og ordentligt. Da hun nægtede at bruge en såkaldt spindoktor, blev det rost som et modigt træk fra en politiker, der valgte at gå imod strømmen af kalkuleret designerpolitik. Det anfægtede tilsyneladende ikke denne dom, at ministeren selv var ude af stand til at møde pressen og redegøre for sin forvaltning. Den store garant for retssikkerhed truede med at melde journalister til politiet. Den store modstander af spindoktorer er med sin offentlige deroute endt som det bedste argument for, at ministre skal have professionel hjælp til at betjene pressen. Episoden er typisk for både Birthe Rønn Hornbech og den offentlige fantasi om hendes særlige status: Hun gør det modsatte af alle de andre, og derfor hyldes hun som den ærlige undtagelse i en korrupt verden. Hun går imod strømmen og bliver en helt for mange, som ikke bryder sig om mainstream. Og det tages for givet, at når hun gør det modsatte af alle de andre, må det være udtryk for en unik personlig karakter: Mens politikere havde deponeret deres holdninger i fokusgrupper, hos spindoktorer og i meningsmålinger, skulle Birthe Rønn Hornbech stå særligt fast. De andre var i dette scenario opportunistiske medløbere, mens hun skulle være anderledes ærlig og standhaftig. 
Modløberen
Det modsatte af en medløber er jo en person med stor integritet. Men Birthe Rønn Hornbech er måske snarere en anden slags modsætning til en medløber. Hun er en modløber. Hendes opportunisme viser sig i at gøre det modsatte af mainstream, og det honoreres. Den tendens til forskelsløst at hylde modsigelsen er ironisk afdækket af Søren Kierkegaard: "En taler på en Folke-Forsamling siger: Jeg beiler ikke til noget Bifald (almindeligt Bifald!), jeg vil blot Sandheden (Bifald fra Venstre) jeg gaaer den lige Vei uden at se til hverken Høire ell. Venstre (Bifald fra Høire og Centrum) osv."
Den, der ikke vil fornøje, vækker således fornøjelse, og den, der kritiserer meningsmålinger, går frem i meningsmålingerne. Preben Wilhjelm har bemærket, at der sandsynligvis ikke havde været denne særlige kult omkring Birthe Rønn Hornbech, hvis hun havde været venstreorienteret. For som Wilhjelm skriver i sine erindringer, er der ikke "ét af de punkter, Birthe Rønn Hornbech har forholdt sig kritisk over for, lige fra Tvind-loven til tørklædediskussionen, som venstrefløjen ikke har forholdt sig lige så principielt og kritisk over for". Det er, fordi hun fungerer som borgerlig modløber, at hun er blevet hyldet og dyrket. Inden valget i 2001 blev hun ikke regnet for en humanistisk heltinde i udlændingespørgsmålet. Dengang var hun radikal strammer og lovede, at specifikt tyrkere, somaliere og pakistanere skulle rammes af den nye lovgivning. Anders Fogh Rasmussen blev som Venstres formand nødt til at tage offentligt afstand fra hende og forsikre, at man naturligvis ønskede at behandle alle borgere lige og retfærdigt. 
Dengang var Birthe Rønn Hornbech arkitekt bag Venstres udlændingepolitik, som Bertel Haarder som den første integrationsminister kunne bruge som udgangspunkt for stramningerne i 2002. Senere lagde hun sig på den anden side af sit eget parti og begyndte at kritisere de fanatiske anti-muslimer i Dansk Folkeparti. Men i 2001 var det hende selv, der påkaldte sig international opmærksomhed for sine rabiate udfald. 
Modløber og minister
Birthe Rønn Hornbech var en succes som modløber. Hun havde ikke noget forvaltningsansvar som minister, hun kunne sige, hvad hun ville, det tilfredsstillede dem, der ønskede modsigelse, det udfordrede den topstyrede konsensus og bidrog til den almindelige underholdning i offentligheden. 
Men da modløberen blev minister, gik det galt. Hun skrev en dramatisk kronik med et opsigtsvækkende erklæret kristent forsvar for muslimernes ret til at bære tørklæde som dommere. På skrift præsenterede hun sin position, men hun ville ikke forklare sig og forsvare sine argumenter offentligt. Hun smed en vandbombe som gammeldags modløber, og stak af fra offentligheden som minister. Hvorefter hun indvilligede i at administrere efter det modsatte standpunkt. 
Som minister har hun erklæret, at hun ikke vil være 'konsulent' for borgerne, hvilket egentlig er i modstrid med forvaltningsloven. Ministeriet skal hjælpe og orientere borgerne om deres muligheder og rettigheder. Den minister, der skulle være den særlige garant for retssikkerheden i den borgerlige regering, anklages nu af sine medarbejdere for ikke at kunne for at redegøre for sin linje som minister, hun anklages af kolleger for at have vildledt Folketinget, og det antydes af juridiske eksperter, at hun bør trække sig som minister. Det vil i så fald ikke være historien om et personligt syndefald. Pointen er ikke, at hun før gjorde alting rigtigt, men nu har afsløret sit sande, storhedsvanvittige ansigt. Det er heller ikke, at modløberen blev korrumperet af magten som minister. Det er derimod, at hun blev dyrket som utopisk figur på moralsk og demokratisk perfektion. Den figur findes ikke som levende menneske, men det kan være, at Birthe Rønn Hornbech havde hørt så mange andre omtale hende sådan så mange gange, at hun til sidst selv begyndte at tro på det. 


