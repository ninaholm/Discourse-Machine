Unge bliver overrumplet af finanskrisen
Økonomi. De har aldrig prøvet at mangle noget. De har været vant til dyre fester, mærketøj og elektroniske 'gadgets' købt på forbrugslån. Generationen af unge skal nu agere i en tid med økonomisk krise. Det vil resultere i en brat opvågnen og måske en ændring i mentaliteten, vurderer eksperter
De to unge piger i 20-erne mærker krisen meget lidt. De regner blot med at de vil spise mere hjemme hos vennerne og gå mindre ud at spise. Ellers vil forældrene hjælpe dem. Maja Kring Schjørring (th.) er ved at uddanne sig til sygeplejerske. De sidder i køkkenet i Majas andelslejlighed. Laura Hauer (tv.) læser politisk kommunikation og ledelse på Handelshøjskolen

"Det bliver en brat opvågnen." Sådan beskriver ungdomsforsker Johannes Andersen fra Aalborg Universitet den unge generations kommende møde med finanskrisen. De unge i starten af 20'erne har nemlig aldrig før prøvet at være i en økonomisk presset situation:"De har aldrig prøvet at leve under en økonomisk krise. De har levet i tid, hvor man i princippet har haft nok midler til rådighed," siger Johannes Andersen.Derfor mener Johannes Andersen, at mange af de unge vil komme i klemme inden for de nærmeste år:"Der er nogen, der virkelig kommer til at brænde nallerne. De har været vant til, at der var meget kort afstand fra et behov opstod, til de kunne få det dækket. Og hvis ikke de havde pengene, kunne de tage et forbrugslån eller købe det udstyr, de gerne ville have hos Leasy. De unge, der har levet på den måde, får det selvsagt svært i de kommende år," siger Johannes Andersen. Centerleder på Center For Ungdomsforskning, Jens Cristian Nielsen, er enig i, at der er en gruppe, der kommer i klemme:"Dem, der har taget store forbrugslån og samtidig står over for at købe lejlighed, vil få det meget svært økonomisk," siger Jens Christian Nielsen. Han mener også, at krisen vil ramme skævt:"De unge med forældre, der de seneste år har nydt godt af en stor friværdi, vil blive støttet hjemmefra. De, der har mindre bemidlede forældre, får det sværere. De har ingen støtte hjemmefra og de job, de normalt har kunnet få så let som ingenting, bliver der færre og færre af - eksempelvis i bygge- og anlægssektoren," siger Jens Christian Nielsen.Han er dog fortrøstningsfuld over for hovedparten af de unge:"En mainstream ung dansker vil naturligvis kunne mærke det, men det vil næppe blive helt uoverskueligt for ham eller hende. Måske om et par år, hvis arbejdsløsheden stiger meget. Men ikke her og nu," vurderer Jens Christian Nielsen.Dyre tingKendetegnende for generationen er, at man går op i kvalitet og dyre enkeltting, mener Johannes Andersen:"Med den ene hånd kan de leve spartansk i lang tid - og med den anden kan de så pludselig fyre en masse penge af. De har ikke noget imod at spise spaghetti med ketchup hver dag og så gå ud og købe en dyr guitar eller en kjole i et bestemt mærke. Ræsonnementet er: 'Jeg kan godt spare, men når jeg fører mig frem, så skal der være kvalitet i det'." Og det, vurderer han, bliver det sværeste for dem at undvære:"De kan sagtens leve spartansk, for det er de sådan set vant til. Men de vil få problemer med ikke at kunne skeje ud. Ikke at kunne købe en bestemt taske eller en særlig elektronisk gadget. Den symbolske handling, som viser, hvem de er, vil de komme til at savne. Og de vil komme til at savne at gå i byen og slå til Søren," siger Johannes Andersen.De unge danskere har på alle måder levet en ubekymret tilværelse, mener Johannes Andersen:Sikkerhed"De ældre generationers billede af de unge er, at de har haft mange ressourcer - og det har de sådan set også. De har taget SU-lån og som regel haft et arbejde ved siden af. Eller i det mindste den opfattelse, at hvis de gad, så kunne de let få et arbejde. Det giver jo også en tryghed, som de vil komme til at savne."Jens Christian Nielsen regner med, at når det bliver sværere at få arbejde, så vil de unge, som ofte betegnes som individualister, også blive mere fællesskabsorienterede:"Jeg tror, at fagbevægelsen vil få vind i sejlene. De seneste mange år har der været færre unge, der tilmelder sig fra start. De vil nok se i øjnene, at det alligevel er en god idé at være i en a-kasse og fagforening," siger Jens Christian Nielsen og tilføjer:"Holdningen blandt dem i dag er, at de selv er ansvarlige for, om de klarer sig dårligt eller godt. Men finanskrisen vil nok gøre, at de indser, at det også kan være noget udefrakommende, der er skyld i det. Og det kan gøre, at man skal til at finde de klassiske kollektive former frem," vurderer han.Johannes Andersen regner derimod ikke med, at fagforeningerne bliver overrendt af unge i start 20'erne:"Jeg vil blive overrasket, hvis de alle styrtede hen og meldte sig ind. Nogle vil nok gøre det, men der er en forestilling blandt de unge om, at man selv er skyld i det, hvis det går dårligt, og at man derfor også selv skal gøre noget ved det," siger han og tilføjer:"De vil snarere dyrke og pleje deres private netværk, for selv om de er individualister, så er de meget netværksorienterede. Det er ikke et institutionaliseret medlemskab, der er vigtigt. Det er et godt netværk. Dem, der vil melde sig ind i fagforeningerne, er snarere de ægte individualister. Dem, der i dag er mellem 30 og 40 år - men som aldrig har fået meldt sig ind."Ny mentalitetJens Christian Nielsen mener, at finanskrisen ikke bare vil gøre de unge mere fællesskabsorienterede i forhold til fagforeningen. Han tror også, at krisen kan være med til at ændre hele deres mentalitet - og få dem til at engagere sig mere i samfundet:"De aktivistiske miljøer vil få mere drivkraft, og man vil i højere grad sætte spørgsmålstegn ved, om den økonomiske politik, som politikerne fører, er den rigtige. Globale bevægelser som eksempelvis Attac, som blomstrede i tiden op til den 11. september 2001, kan få vind i sejlene igen, og det er sandsynligt, at man i det hele taget vil begynde at interessere sig mere for samfundet," vurderer han.Og ændringen er allerede så småt på vej:"Når noget er i søgelyset i medierne, er de unge begyndt at reagere ret hurtigt. Når der er fokus på Ungdomshuset, så melder de sig ind i støttegrupper på Facebook. Eller i grupper, der er modstandere af Ungdomshuset - det er sådan set ligegyldigt. Men ændringen er, at de tager stilling og er ikke ligeglad med, hvad der sker i samfundet. Den form for engagement tror jeg, vi vil se mere af i de kommende år - i takt med at finanskrisen udvikler sig," siger Jens Christian Nielsen.
