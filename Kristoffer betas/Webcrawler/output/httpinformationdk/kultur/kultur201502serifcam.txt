Serif Camurs MGP-mission
22-årige Serif Camur har vundet årets melodigrandprix – men ikke det, man i aften kan se på DR. I søndags vandt han Danmarks første etniske melodigrandprix med sin version af ’Smuk som et stjerneskud’. Han håber, sejren kan være et springbræt til en karriere i musikbranchen, men det er også en måde, hvorpå han fortæller, at han trods sin tyrkiske baggrund er rigtig dansk
Serif Camur, der vandt Etnisk Melodi Grand Prix i søndags, får i aften lov til at synge sin version af ’Smuk som et stjerneskud’ backstage foran Brødrene Olsen og en masse mennesker med tilknytning til musikbranchen.


 Det er Serif Camurs mor og lillesøster, der åbner døren til familiens lejlighed på Amager. Serif Camur er her ikke. Han er lige gået. Måske ned i klubben, siger hans mor. »Måske tror han, det først er i morgen, du kommer?« siger hun og taster sin søns nummer ind på mobilen. Serif Camur ved godt, det er i dag, vi skal snakke. Han er bare gået ned på gaden for at tage imod, men vi må være gået forbi hinanden. Hans søster fører mig ned ad trapperne til Serif Camur, der står og venter uden for opgangen i sort vinterjakke og med et blåt og gult tørklæde om halsen, der viser, at han holder med den tyrkiske fodboldklub Fenerbahçe. Vi går over gaden til en kaffebar, som Serif Camur tit sætter sig ned på og drikker kaffe. Baristaen viser os hen til det bord, han har tænkt sig, vi skal sidde ved – Serif Camur har tidligere på dagen været forbi for at høre, om det er okay, at interviewet foregår her. Vi får rabat på vores kaffe, fordi baristaen synes, »det er pisse fedt, det, Serif har gang i«. En mand, der står med ryggen til og venter på sin kaffe, vender sig om, da han hører Serif Camurs stemme. »Tillykke igen,« siger han og lægger kærligt sin hånd på Serif Camurs skulder. »Jeg er hans gamle pædagog,« siger han og fortæller, hvordan det, allerede da Serif Camur var syv år, var tydeligt, at han var et musisk talent. Han brugte hele dagen nede i kælderen, hvor institutionen havde sine instrumenter og mikrofoner, fortæller pædagogen. »Så det gør mig meget stolt, at han har vundet melodigrandprixet«, siger han.
Integrationsprojekt
Dansk Melodi Grand Prix 2015 bliver først afviklet i aften, så det er af gode grunde ikke det, Serif Camur har vundet. Men i søndags blev Danmarks første melodigrandprix afholdt for danskere med en anden etnisk baggrund afholdt, og her vandt Serif Camur, der har tyrkiskkurdiske forældre. Ligesom Basim, der stillede op for Danmark ved Eurovision Song Contest, engang til denne avis sagde, at han ikke var indvandrer, og at han »ikke var indvandret til noget land«, er Serif Camur født og opvokset på Amager sammen med sine tre søskende. Alligevel kan han indimellem godt føle, at han skal bevise sin danskhed. Blandt andet derfor synes han, det kunne være interessant at stille op til Etnisk Melodi Grand Prix. Ved tilmeldingen fik alle deltagere en liste over danske MGP-hits, hvorfra de skulle vælge den sang, de ville optræde med. Serif Camur valgte Brødrene Olsens »Smuk som et stjerneskud«, som er det hit, han husker bedst. Han kunne vælge enten at fremføre sangen i dens originale version, ændre musikken eller fremføre den på tyrkisk.
»Der var kun én gruppe, der valgte at synge på deres modersmål, og det var to piger fra Grønland. Jeg forstod overhovedet ikke, hvad de sang, og jeg var slet ikke i tvivl om, at jeg ville synge den på dansk,« siger Serif Camur.
– Hvorfor?
»Jeg tænkte, det kunne være en fed måde at vise alle, at jeg også er en rigtig dansker. Selvfølgelig er Etnisk Melodi Grand Prix først og fremmest en konkurrence, men det handler også om integration,« siger Serif Camur, som godt kan lide koblingen af melodigrandprix og sangere med anden etnisk baggrund. Det er det med at repræsentere sin baggrund og samtidig være en del af et dansk kulturfænomen, han godt kan lide.
»Men jeg synes også, der er noget mærkeligt ved at afholde en konkurrence, hvor man kun må deltage, hvis man har en anden etnisk baggrund,« siger han.
»Jeg kan godt forstå dem, der synes, det er mærkeligt, at der overhovedet skal være et etnisk melodigrandprix, for vi lever jo ikke i et samfund med apartheidstyre, hvor danskere og etniske minoriteter ikke kan leve sammen,« siger Serif Camur.
Undergrunden
Trods den tanke er han taknemmelig for sejren og håber, den kan hjælpe ham med at slå igennem med den musik, han har dyrket hele sit liv. Kunstnernavnet har han allerede på plads, det kom til ham for flere år siden, da han faldt over en hjemmeside, hvor man kunne indtaste sit navn, og så ville computeren spytte et kælenavn ud, der ville passe til én. ’Tito Milano’ foreslog computeren. ’Milano’ lød ikke særlig sejt, men ’Tito’ havde format, og så blev det til kunstnernavnet Serif Tito, som Serif Camur ifølge ham selv »er kendt som i undergrunden«.
Ligesom pædagogen, vi mødte for et øjeblik siden, der så et talent i den kun syvårige dreng, mente også Serif Camurs musiklærer i folkeskolen, at han kunne noget særligt med sin stemme. Musiklæreren kontaktede privatskolen Sankt Annæ Skole i Valby, som har en musisk profil og gerne ville betale for Serif Camurs skolegang, så han kunne dyrke sit talent.
»Men jeg gik der kun i en uge. Jeg savnede mine venner, og jeg græd, når jeg kom hjem. Jeg syntes heller ikke, det var fedt at blive kørt til og fra skole i taxa hver dag, så jeg vendte tilbage til min folkeskole på Amager,« siger han.
»Nogle gange tænker jeg, om det var mit livs fejltagelse, at jeg ikke blev der. Andre gange tænker jeg, at der må have været en mening med, at jeg ikke skulle gå der.«
Drømmen
I stedet for at være en del af daglig musikundervisning på Sankt Annæ Skole fandt Serif Camur sammen med sine Amagerdrenge om at lave musik. De lærte sig selv det hele. At producere, skabe beats, synge soul og spytte rim. Vennen Benjamin, der drømmer om et liv som professionel producer, har sammen med Serif Camur produceret beatet til »Smuk som et stjerneskud«, som de ifølge Serif Camur har »forvandlet fra at være en sluthalvfemsersang til at være en 2015-sang« med et langsomt beat. Det er også vennerne, der hjælper med at lave den EP, han har på vej. Hver eneste sang kommer til at repræsentere en særlig genre – soul, r’n’b og dancehall blandt andet – »for så kan jeg vise alt det, jeg kan,« siger Serif Camur. EP’en bliver udgivet digitalt på nettet, for der er ifølge Serif Camur ikke rigtigt nogen, der bruger pladeselskaber mere. Han drømmer om at tage samme vej til toppen som musikeren Sivas, der selv har arbejdet sig op til at blive et kendt navn, hvis numre alle unge mennesker kan nynne med på. Da Serif Camur var mindre, gik han og vennerne og lyttede til nogle drenge ude fra Brøndby Strand, som kaldte sig P4L – Perker for livet. På deres Nokia-telefoner havde de gruppens sange liggende, og dem spillede de for hinanden.
Serif Camur tager en tår af sin cappuccino og begynder at synge en af deres sange, som han husker den i dag.
»En lille dreng, der spildte sin tid, indtil han blev mand og spildte sit liv, til han fik nok af sig selv og ville være kriminel. Du ved, at du kan stoppe, hvis du har det inde i dig selv, du ved, at livet er andet end at være kriminel.«
Den handler om et dreng, som kommer ud i et kriminelt miljø og ender i respirator. Om han dør, har Serif Camur aldrig fundet ud af. En af drengene bag sangen var Sivas, som mange år senere blev landskendt.
En ting er at vinde Etnisk Melodi Grand Prix, men i aften er langt vigtigere, fortæller Serif Camur.
Modsat X Factor og andre talentshows, som giver vinderen en pladekontrakt, måtte vinderen af Etnisk Melodi Grand Prix nøjes med to VIP-billetter til aftenens show. Serif Camur føler dog ikke, at han må nøjes, og ser det som en kæmpestor mulighed, da han får lov til at synge sin vindersang backstage foran Brødrene Olsen og en masse mennesker med tilknytning til musikbranchen.
»Den optræden kan blive meget vigtigere end sejren i søndags, for det kan være, at nogen hører mig og tænker, at de gerne vil arbejde sammen med mig,« siger Serif Camur.
»Det ville være det vildeste«.
Men selv hvis ikke det skulle ske, vil han forsætte med at lave musik og passe sit arbejde i Taco Shop, som hans onkel har givet ham fri fra i en uge, så han kan fokusere på sin optræden til aftenens grandprix.
På mandag kalder hverdagen igen.

