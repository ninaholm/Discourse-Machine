Playboy bringer Nabokovs sidste novelle
Vladimir Nabokov bad sine arvinger om at destruere en novelle, som var ufuldendt ved hans død. Playboy bringer snart et uddrag
Både Vladimir Nabokov og magasinet Playboy har gennem tiden haft et skarpt øje for langbenede unge damers evne til at betage mænd. Her er det en scene fra Stanley Kubricks filmatisering af Nabokovs 'Lolita', som i øvrigt blev debatteret af forfatteren i interviews i magasinet. James Mason ses i rollen som den fodplejende og meget betagede engelske universitetslærer Humbert for enden af Sue Lyon i titelrollen.


 LOS ANGELES - I et symbolsk ægteskab mellem høj- og lavkultur, som bringer mindelser om Playboys guldalder, vil bladet nu bringe et uddrag af den russiskfødte, amerikanske forfatter Vladimir Nabokovs sidste værk, der har været gemt væk i mere end 30 år. Den ufuldendte novelle,  The Original of Laura , bliver offentliggjort til efteråret, hvilket er blevet betegnet som årets litterære begivenhed.
Hugh Hefner overbød andre købere for at få lov til et bringe et uddrag på 5.000 ord fra novellen. Nabokov havde et langt samarbejde med Playboy, som var indbringende for begge parter. Bladet bragte hans roman  Ada  fra 1969 i serieform og lavede flere vigtige interviews med forfatteren, hvor han diskuterede polemikken omkring sin mest berømte roman,  Lolita .
Døde orkideer
Det er dog ikke til at sige, om Nabokov ville have været glad for at se en luns af Laura på bladets spiseseddel blandt de sædvanlige letpåklædte kvinder og interviews med de kendte. Hans sidste ønske var, at hans arvinger skulle destruere det ufuldendte værk. Det blev ikke respekteret, men novellen har ligget bag lås og slå siden hans død i 1977. Sidste forår besluttede Nabokovs søn, Dimitri, at bogen skulle på markedet. Det står ikke klart, om denne beslutning var motiveret af et ønske om at dele værket med offentligheden eller af et ønske om profit. Men Dimitri Nabokov valgte under alle omstændigheder Andrew Wylie, en rovgrisk litterær agent, til at markedsføre bogen.
Novellen handler om en overvægtig akademiker, der lever i et ulykkeligt ægteskab med en promiskuøs kvinde. Aftalen om, at Playboy bringer et uddrag den 10. november, en uge inden bogens udgivelse, var resultatet af et længerevarende kurmageri fra bladets litterære redaktør, Amy Grace Loyd, som endda sendte Andrew Wylie blomster adskillige gange. »Jeg var meget ihærdig, hvilket jeg ofte kan være. Jeg prøver bevidst at minde folk om vores litterære historie, for det er meget nemt at afvise os som useriøse,« sagde hun til The New York Observer. »Jeg er så glad for, at alle de orkideer ikke døde forgæves.«

Oversat af Mads Frese

