Videnskab er ikke en sandhed med et punktum efter
Tilhængerne af Darwin og fortalerne for intelligent design i naturen er enige om én ting: Det, de andre siger, er det rene vås og vrøvl...
200 år efter Darwins fødsel er der stadig uenighed om, hvordan hans værk skal forstås - og ikke mindst om hvor meget det kan forklare.


 Selvom Charles Darwin forleden fejrede 200 års fødselsdag, er debatten om hans lære stadig levende. For nogen står han som modpol til Gud, for andre som en helt, der har lært os at forstå verden, som vi kender den i dag. For andre som dr. theol. Jakob Wolf udelukker det ene ikke det andet. Wolf vil ikke nedgøre videnskabens betydning, som han kalder 'fantastisk', men fremhæver en andet indgang til livet end den, han betegner som Darwins arbejdshypotese. Svaret er 'intelligent design'.
"Intelligent design og darwinisme er to forskellige perspektiver, to måder at erkende på. Den restriktion, der ligger i naturvidenskaben, er, at årsagerne kun må være uintelligente i den forstand, at de er naturlove eller tilfældigheder. Mekanismer uden fornuft," siger Wolf. 
Intelligent design er ikke videnskab, men en almen forståelse med udgangspunkt i undren over livets tilsyneladende intelligente opbygning, der ifølge Wolf står i kontrast til naturvidenskaben, hvor man ikke ser intention eller intelligens i naturen: 
"Man ved, at evolutionen har fundet sted, fra celle til menneske, det er alle enige om. Diskussionen er, hvad der ligger bag, hvorfor går vi fra et stadium til et andet. Hvad der driver udviklingen frem. Det kan videnskaben ikke i tilstrækkelig grad forklare." 
Når det kommer til menneskelivet og bevidstheden bliver naturvidenskaben ifølge Wolf spekulativ. Men naturvidenskaben har forudsætninger, som ikke er naturvidenskab - den intelligente designer. Men hvem er det så, det er?
"Det kan man jo kun gisne om. Det er en gåde. Religionernes bud er en transcendent skabermagt, Gud, forstået som det, vi ikke kan forklare. Vi ved, der er noget, men vi ved også, at det er grundlæggende ubegribeligt," siger Jakob Wolf. 
Han henviser til den østrigske fysiker Erwin Schröders pointe; det er umuligt, at der opstår bevidsthed, med mindre den kommer fra bevidsthed. Han pegede på en bevidsthed i universet som oprindelse til vores bevidsthed. Derfor bliver intelligent design for Wolf en nødvendig hypotese, som man må have ved siden af Darwin: 
"Vi antager, at darwinismen har forklaret det hele, og at naturen bare er hjerneløst stof. Men man forstår jo kun betydningen af et maleri, fordi der er en bevidsthed bag. Uden ville der ikke være nogen kunst." 
Sludder og vrøvl
Peter C. Kjærgaard, der er lektor i filosofi og gennem en årrække har forsket i Darwin og evolution, er ikke imponeret over den forklaring: 
"Naturvidenskaben skal ikke forklare alting, og en af de største misforståelser i forhold til Darwin er at forlange, at evolutionsteorien skal kunne forklare livets oprindelse." Han henviser til den såkaldte agnosticisme, som siger, at der er spørgsmål, som ikke kan behandles videnskabeligt. 
"At påstå at evolutionsteorien er ufuldstændig, fordi man ikke kan fortolke et maleri med den, er sludder og vrøvl," siger Kjærgaard. Han kan ikke komme i tanke om nogen inden for naturvidenskaben, der vil sige, at den skal bruges til at tolke malerier. Det er der ifølge Kjærgaard andre fagområder på universiteterne, der gør bedre. Han ser derimod ideen om intelligent design som en form for skjult kreationisme, der forsøger at snige Gud ind i videnskaben.
"Intelligent design er kreationisme. Jeg tror, Jakob Wolf er en af de eneste, der ikke vil indse, at det bare er en måde at få Gud blandet sammen med videnskaben," siger Kjærgaard. 
Det synspunkt er Wolf uforstående over for, idet han afskriver kreationisme som en religiøs misforståelse. For ham er biblens tekster myter, der handler om vores liv på jorden. Det er derimod ifølge Wolf mere relevant at se darwinismen som en form for religion, fordi den ophøjer en hypotese til et verdensbillede og en totalforklaring. 
Videnskabsskribenten Tor Nørretranders påpeger hér, at Wolf stiller videnskaben til regnskab for noget, den ikke er garant for: 
"Det siger naturvidenskaben jo ikke. Tag Newtons tyngdelov, den kan vi bruge som et konkret redskab til at regne en masse ud med. Så kommer Einstein senere og ser på det og finder steder, hvor det ikke helt passer. Så videreudvikler man sin teori. Darwin er jo også forfinet i dag pga. de erfaringer, man har gjort sig. Videnskab er ikke en sandhed med et punktum bagefter," siger Nørretranders.
Hvis man vil forsvare intelligent design, må man ifølge Nørretranders finde bedre argumenter, end at naturvidenskaben ikke kan forklare alt. For det en forudsætning for al erkendelse, at man ikke tror, man kan finde et svar på alting. Enhver forsker ved, at man ikke kan forklare alt. 
Gud vs. Darwin
Peter C. Kjærgaard ser selve sammenligningen mellem Gud og Darwin som dybt bekymrende. 
For naturvidenskaben er ikke et spørgsmål om tro, men allligevel bliver man ved med at gøre diskutere videnskab som noget, man kan være enig eller uenig med. Og på den måde har kreationismen fået hold i Darwins hjemland, England, hvorfra en en ny undersøgelse viser, at kun 25 procent tror, evolutionsteorien er rigtig, mens 50 procent tror på en kreationistisk forklaring. 
Samme tendens ser man i Danmark, hvor flere og flere lærere og elever ifølge Kjærsgaard sætter spørgsmålstegn ved Darwin. 
Også Nørretranders finder sammenligningen foruroligende: 
"Det er vås at påstå, at biblen skulle være et alternativ til Darwin. Men deværre noget meget udbredt vås," forklarer Nørretrands, og Kjærgaard tilføjer:
"Det handler sådan set om hele den moderne videnskab, og hvad den i sin grund-essens går ud på. Derfor er der også god grund til at tage det alvorligt".
Derfor kan man godt tro på Gud, men ikke bruge det som et videnskabelig argument. 
"Det fungerer jo fint for et utal af forskere. Naturvidenskab bruges jo ikke til at prædike moral, så der er stadig plads til Gud uden for videnskabeligt regi," siger han. 
Misforståelser
Nørretranders peger på endnu en misforståelse, som både biologen Jesper Hoffmeyer og teologen Wolf gør sig skyldig i ifølge Nørretranders. En misforståelse, han betegner som 'hårrejsende': 
"Man smider halvdelen af Darwin væk, når man kun forholder sig til Arternes oprindelse og ser bort fra hans andet hovedværk Parringsvalget fra 1871. Den handler jo lige præcis om det kreative princip i naturen," siger Tor Nørretranders. 
Denne del af Darwins teori tager udgangspunkt i de to køns stræben efter at nå hinanden og formere sig, og undersøger det forhold, at det ene køn prøver at overbevise det andet køn om dets kvaliteter, hvilket kan være oprindelsen til forestillingerne om, hvad den anden tror og ved. 
Her kan man altså læse fænomenet intentionalitet ud fra Darwins skrifter.
"Det er mærkeligt, at kloge og lærde mænd som Hoffmeyer og Wolf kan ignorere en del af Darwin, der siden 70'erne har været et enormt rigt forskningsområde. Det er en fornægtelse af, hvad naturvidenskaben har handlet om de sidste 35 år," siger Nørretranders:
"Derfor forarger det mig, når man siger, at Darwin ikke taler om mennesket og bevidstheden. Det strider mod faktiske forhold, og jeg bliver endnu mere forarget, når man bagefter udvikler sin misforståelse til en religiøs pointe."
Dér mener Wolf dog, at kæden hopper af for Nørretranders. Selvom naturvidenskaben muligvis kan forklare bevidsthed, er forklaringen for Wolf ubrugelig: 
"Den er helt galt, hvis man med darwinismen mener, at man kan forklare det mentale liv og menneskets bevidsthed. Det bliver noget med epifænomener på hjernen, der står og vibrerer. Det er altså ikke særlig overbevisende," siger Wolf. 
Men Peter C. Kjærgaard mener, at det, Wolf mangler, er det store perspektiv; sådan cirka en 35 millioner år tilbage i tiden. For udviklingen af bevidsthed er en langsom proces, der skrider frem over mange millioner år. 
"Skulle bevidstheden opstå som et lyn fra en klar himmel? Den slags tanker er udtryk for menneskets utrolige selvoptagethed og arrogance. Det er en total mangel på forståelse af evolutionen. En udviklin,g der kan både dokumenteres og forklares," siger Peter C. Kjærgaard. 
De religiøse frygter ifølge Kjærgaard, at naturvidenskabelig forskning affortryller verden, men selv mener han ikke, at viden om sammenhænge og lovmæssigheder gør verden mindre spændende. 
"Hvis vi nu forestiller os, at Shakespeares værker, Mozarts musik og Platons filosofi kommer fra naturlige processer, bliver det så mindre nærværende og betydningsfuld? Det synes jeg ikke. Det bliver i en vis forstand bare endnu mere fantastisk," siger Kjærgaard. 
Det, livet går ud på
For Tor Nørretranders handler det grundlæggende om to forskellige indgange til verden. Den ene er; 'det er fantastisk den måde, verden fungerer på, der må være nogen, der har fundet på det'. Den anden er; 'hvor er verden fantastisk, og hvor er vi som en del af verden fantastisk godt integreret i den'. 
"Er det os, der passer til verden, eller verden, der passer til os?" spørger Tor Nørretranders. 
"Det er ikke så meget en diskussion om, hvorvidt jorden er intelligent eller kreativ, men mere om, det er indeholdt i naturen selv, eller det relaterer til noget uden for naturen, hvilket der indtil nu ikke er noget, der tyder på," siger Tor Nørretranders.
Behovet for en Gud kommer ifølge Nørretranders fra behovet for en mening, der kommer fra det faktum, at livet i bund og grund ikke har anden ophøjet mening, end den, vi selv lægger i det. 
"Hvis vi skal tale om en mening med livet, så er det at leve det. For når man gør det, holder spørgsmålene om mening egentlig op af sig selv. Så er man bare et menneske, der instinktivt føler, hvad livet går ud på".


