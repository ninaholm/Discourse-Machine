Eliten er for forfængelig og klog til reality-tv
Når unge stiller op i reality-tv, er de ofte ufaglærte eller faglærte. De unge veluddannede tager afstand fra reality-programmerne, både som deltagere og seere. Og ofte bliver de frarådet at deltage af familie og venner. Overklassen er bange for at miste anseelse, hvis de skilter med rigdom og succes, siger forskere
Det er nærmest umuligt at holde styr på, hvor mange gange reality-tv-parret Amalie Szigethy og Peter Birch er gået fra hinanden igen, igen, men nu er Amalie imidlertid blevet single igen, forlyder det. Parret har siden 2010, hvor de blev kendt i ’Paradise Hotel’, levet og udstillet deres privatliv i sladderpressen.


 
	Den starter nedefra. Kameraføringen. Lige dér hvor brun hud møder bikinitrussekant. Krop efter krop glinser om kap med perfekte blegede tandsæt. Medieverdens nye kolonisatorer står klar til at slå sig ned i reality-land.

	Her giver fantasifulde kælenavne og høje alkoholpromiller flere point end lang uddannelse og karriere. En prioritering, der ifølge samfundsforsker ved Roskilde Universitet Peter Nielsen, får overklassen til at se ned på reality-kulturen.

	»Blandt videnseliten bliver reality-tv betragtet som underlødigt, plat og fordummende, fordi deltagerne er utilslørede i forhold til sex, penge og andre forhold, som eliten opfatter som vulgære og primitive – noget som burde holdes i privaten,« siger han.

	Det er imidlertid ikke kun alternativ retorik og nøgne lemmer, der får realityprogrammerne til at stritte på sendefladen og falde visse samfundslag for brystet. Journalist Anders Agger stillede for år tilbage skarpt på eliten i forbindelse med sin dokumentarserie om Herlufsholm Kostskole, og her havde han svært ved at overbevise familierne om at stille op.

	»Mange vil vide præcis, hvordan og hvilken sammenhæng de indgår. De har en masse æstetiske hensyn, fordi de føler, at de sætter både deres liv og forretning på spil, hvis de bliver fremstillet forkert,« siger Anders Agger.

	Ifølge caster på TV3-programmer som blandt andre Paradise Hotel og Big Brother Elisa Lykke har reality-genren udviklet en kultur, hvor hensynet til æstetikken er lagt på hylden, og det i høj grad handler om at være god til at spille en bestemt og genkendelig karakter. Og deltagernes grænseoverskridende adfærd har givet genren et dårligt ry, mener hun.

	»Eliten opfatter reality som trash-tv. Sammenlignet med dokumentarprogrammerne møder reality langt fra samme anerkendelse. Især ikke i de øverste lag i samfundet, hvor de fleste nægter at beskæftige sig med reality. Det er lidt ligesom dem, der siger, at de kun læser ugeblade hos frisøren,« siger Elisa Lykke.

	Netværket siger fra

	Reality-deltagernes evige kamp for penge og berømmelse kan ifølge Elisa Lykke sammenlignes med romernes gladiatorkampe. Enten dyster deltagerne mod andre, som det gælder for koncepter som Paradise Hotel og Big Brother, eller også kæmper de en personlig kamp for at opnå anerkendelse og bestemte personlige mål som i eksempelvis De Unge Mødre. Men ligesom i romertiden holder eliten sig også i dag på sikker afstand af arenaen.

	»Rigtig mange unge i de højere sociale lag realiserer sig selv på en anden måde end gennem reality. De rejser for eksempel ud og oplever verden. De har ofte haft en stabil opvækst og fået bekræftelse og opmærksomhed af deres forældre, og derfor har de måske ikke behov for at have et kamera i ryggen,« siger hun.

	Elisa Lykke har prøvet at få velhavende unge velhavere til at stille op som reality-deltagere i forbindelse med programmet Fristet, som går ud på, at en gruppe rige unge kæmper mod fattige unge om penge. Men det var ikke en let opgave. Selv om de unge var nysgerrige over for konceptet, holdt de sig tilbage. Og det var især omgivelserne, der afholdt de unge fra at stille op, påpeger Elisa Lykke.

	»Alle ved jo, at Amalie (eksponeret realitystjerne, red.) aldrig bliver vært på Deadline. Og karriere betyder meget for eliten, derfor er det typisk også forældrene, der siger, at den linje skal du ikke bevæge dig ud ad. De er bange for, at de unge mister fremtidsmuligheder og opfordrer dem til at kigge lidt længere frem i tiden,« siger hun.

	Forbeholdene fra de unges netværk har Anders Agger også erfaret, da han fulgte børnene fra nogle af Danmarks mest velhavende familier under deres ophold på kostskolen.

	»Forældrene og de børn, vi fulgte, hører til blandt de gamle rige familier, den gamle adel og blåblodsfamilierne. De har ikke lyst til at flashe de penge, de altid har gået diskret med, og de har ikke behov for at fortælle, hvor dygtige de er. Deres indstilling er i fuldstændig modsætning til reality-deltagerne, der hele tiden råber ’se mig, jeg barberer mine kønsdele, mens kameraet filmer’,« siger han.

	Også de unge velstillede tænker over, hvordan de bliver fremstillet, og hvilke konsekvenser en eventuel tv-optræden kan have, mener Anders Agger, der efter en årrække vente tilbage til eleverne fra Herlufholm for at se, hvordan det var gået dem.

	»Da jeg vendte tilbage til eleverne, var det kun to ud af otte, der i første omgang meldte positivt tilbage. De andre havde simpelthen ikke behov for at være med. De tænker sig om i den forstand, at de aldrig kunne finde på at gøre noget, som kan skade deres fremtid. De sætter sig ikke ned og drikker fem shots i et program, for de ved, at det kan skade dem senere, og at YouTube husker alt. Det er elitens diskretion, det handler om,« siger han.

	Et andet værdisæt

	Realityprogrammernes evige stræben efter af bryde grænser står i skarp kontrast til normsættet i overklassen, som ifølge Anders Agger indeholder en klar opfattelse af, hvad man gør og ikke gør.

	»Netværket omkring Herlufsholm er en slags parallelverden, hvor de har fælles forståelse af, at de f.eks.ikke tager til Sunny Beach, fordi så skal du ikke miskreditere vores familie eller vores navn. Det er en tradition og et kodeks, som eliten retter ind efter. De indgår i en bestemt sammenhæng med et bestemt liv og har en forretning, de skal tænke på,« siger han. Peter Nielsen har forsket i medier, økonomi og samfund, og han mener, at eliten generelt afholder sig fra at dyrke de værdier, der befinder sig på det sociale mikroniveau. Det vil sige følelser, sex og konflikter. I stedet bliver de underholdt af værdier, der omfatter samfundet og demokratiet – mennesker på makro-niveau.

	»Videnseliten har et særligt værdisæt. De fokuserer på at lægge bånd på sig selv og involvere sig i samfundet og demokratiet,« siger han.

	»De finder andre aktiviteter mere passende og vigtigere end at se reality. For eksempel fortrækker de at beskæftige sig med politik, debat og analyse og lægger vægt på at følge med i samfundsdebatten og være politisk velorienterede frem for at bruge tid på, hvem der røg ud af Big Brother.«

