Intet kød på bordet uden død
Kæledyr fylder mere og mere i danskernes bevidsthed, og færre oplever, hvordan kødet egentlig når fra stalden til køledisken. Hos svinefarmerne Dorte og Hans Wildenschild forstår man godt, hvor sentimentaliteten om dyrene kommer fra, men det holder dem ikke fra at blive frustrerede over det, de mener, er folks fordomme
Svinefarmer Dorte Wildenschild ved godt, at soen får udlevet sit naturlige behov bedre udendørs. Derfor føler hun et ansvar for, at svinene har det så godt som muligt. Men det kan ikke være anderledes, tror hun. I hvert fald ikke, hvis man vil have kød på bordet til alle forbrugerne.


 KAPITEL 4
På svinefarmen Tummelsbjerg nær Rinkenæs i Sønderjylland går Dorte Wildenschild rundt i stalden. Foran sig skubber hun en vogn med tørfoder gennem faregangen, hvor der for få dage siden blev født nye svinekuld. Hver so kan føde op til 23 grise, så nu vrimler det med lyserøde unger, der møver sig frem mellem hinanden for at få soens mælk. De har brug for masser af varme, så Dorte Wildenschild har blot en T-shirt og sine blå arbejdsbukser på. Varmen får svinenes dunst til at virke endnu voldsommere, men Dorte Wildenschild ænser det ikke. Hun hiver en lille blok frem fra lommen og skriver et par linjer ned, hver gang hun ser et svin, hun skal være særligt opmærksom på. På blokken står en sætning, som fremprovokerer et lille suk, da hun læser den.
Læs også: Da Balto forsvandt
Alle Dorte Wildenschilds arbejdsdage begynder i stalden. Selv om hun sammen med sin mand, Hans Wildenschild, ejer gården og har ansvaret for regnskab og ledelsesstrategier, kan hun ikke lade være med lige at tage sin runde blandt svinene hver morgen. Hun kan godt lide at tjekke op på, at alle har det, som de skal. Både svin og mennesker.
I en indhegning ligger en so, der ikke har rørt sin mad. Dorte Wildenschild klapper svinet på ryggen og får aktiveret det til at rejse sig og spise. Hun har haft med svin at gøre de sidste 20 år, så hun ved præcis, hvordan de skal håndteres. Og hvordan hun med sine 60 kilo rykker rundt på et dyr, som er mere end seks gange tungere end hende.
»En gris er ikke dum, men den er jo alligevel kun en gris,« siger hun.
»Altså, min hjerne er større end dens,« tilføjer hun højt for at overdøve den taktfaste grynten fra svinestierne og bevæger sig videre gennem staldgangen.
Da hun møder de to ansatte Pernille Hye og Thomas Sørensen, slår hun op i den lille notesblok. De må godt gå i gang nu, siger hun til dem. En so er blevet syg efter en mislykket fødsel. Går man tæt på og kigger på dens hud, fornemmer man blå aftegninger i underhuden, som om den har fået blå mærker over hele kroppen. Det er blodforgiftning, og trods behandling står den ikke til at redde. Dovent blinker den med sine blå øjne. Den ved ikke selv, at dens liv er forbi om få minutter.
Op på kadavervognen
Dorte Wildenschild er lettet over, at det tunge punkt på listen snart er streget, og hun kører vognen med foder til den modsatte ende af stalden, mens Pernille Hye og Thomas Sørensen lukker soen ud på gangen. For at lokke den til fløjter Pernille Hye en lille melodi. Hun holder svinets hoved op mod Thomas Sørensen med næsebremsen – en rund, tryneformet metaltråd – som tvinger svinet hen i den rigtige placering tæt på stalddøren. Thomas Sørensen presser boltpistolen mod dens hud lige midt i panden. Han giver et tryk. Soen brøler, og benene kollapser under den. Lyden får resten af dyrene i svinestalden til at stoppe op et øjeblik. De små grise hyler, og søernes grynten kommer ud af takt. Den syge so ligger livløs på siden et øjeblik, og så begynder den at bevæge benene i voldsomme ryk. Måske er den stadig levende, måske er det nerverne. Thomas Sørensen stikker soen en enkelt gang i halsen med en lang kniv. Det er et lovkrav, for boltpistolen betragtes egentlig kun som bedøvelse. Han ved lige præcis, hvor han skal ramme for at flænse hovedpulsåren. Krampebevægelserne i benene fortsætter et minut eller to, mens blodet løber ud af såret i halsen og ned i spalterne i staldens betongulv. Da bevægelserne ebber ud, skærer Thomas soens øremærke af. Det kan genbruges. Så finder han en slags sækkevogn, som på toppen har monteret et manuelt spil ligesom på en fiskestang. Kadavervognen, hedder den. Han spænder kæden rundt om soen og trækker den med møje og besvær op på vognen.
Læs også: Dyredebattens Muhammedkrise
»Vi ønsker os en kadavervogn med et elektrisk spil,« siger Dorte Wildenschild og fortsætter fodringen af grisene. Blodet bliver spulet væk med en højtryksrenser. Om eftermiddagen sender hun en mail til dyreforbrændingen, Daka, så de kan komme og hente kadaveret.
Som helt ung landmand kunne Dorte Wildenschild ikke få sig selv til at slå de små grise ihjel. Hun samlede de syge og svage i en vogn, og så stod de og ventede hele dagen, indtil hun fik givet opgaven videre til en anden. Efter et stykke tid kunne hun godt se, at det ikke gavnede de syge grise at udskyde deres død. I dag er det blevet hverdag for hende at slå ihjel, men fornemmelsen fra første gang hun slog en gris ihjel, har hun ikke glemt.
Produktionen på Tummelsbjerg er ikke som på Danfoss-fabrikken få kilometer væk, som producerer ting på samlebånd. Men til forveksling minder svineproduktionen om en fabrik: Hver 14. dag skal 1.065 grise være klar til at blive sendt ud af døren. Det er svært at ramme præcis hver gang; det er jo levende dyr, man har med at gøre. Men alting er planlagt ned til mindste detalje. Alt fra hvornår grisene skal halekuperes, vaccineres og kastreres, til hvornår de skal tages væk fra deres mor, så soen igen kan blive insemineret, og cyklussen kan starte forfra.
Halekupering og kastration er et af de produktionsvilkår, som folk uden for svineproduktionen ofte kritiserer. På Tummelsbjerg sker det på den tredje dag i grisens liv. Ideen er, at hvis det sker, mens grisen er ung, så glemmer den hurtigt oplevelsen.
Det er ikke for sjov
Grisene bliver halekuperet, fordi svin i stalde let får smag for at gå og bide hinanden i halerne. Når det går grumt for sig, ryger hele haler af, og grisene bider hinanden op ad ryggen. De får infektioner, som kræver medicinsk behandling – og svin med halebid lider og skal aflives.
En lille gris skriger, da Thomas Sørensen haler den op i benet. Han holder den ind mod sin mave og stryger den tre gange med hårene, før han tager fat i den 600 grader varme haleklipper. Trods sine kun 22 år er Thomas Sørensen færdiguddannet produktionsleder, og han har lavet halekuperinger mange gange før:
»Dengang jeg kom i lære, havde jeg det ikke godt med det. Men man vænner sig til det. Nu er det bare et stykke arbejde, der skal udføres,« siger Thomas Sørensen og slår lidt ud med armene.
Halvdelen af grisens hale er følelsesløs, og Thomas Sørensen ved præcis, hvor på halen han skal skære. I et snuptag forsvinder den. Det lugter lidt af brændt hår, men der er intet blod – kun en meget kort stump hale bliver tilbage. Til sidst får grisen en indsprøjtning med en vaccine og jern. Så griber Thomas Sørensen den i maven og sætter den ned til sin mor. Den går lidt forvirret rundt i et par sekunder, før den igen finder sin mors pat.
»Man kan se på dem, at de lynhurtigt glemmer. Og nu er de ovre det værste,« siger Thomas Sørensen og griber ud efter den næste gris. Når han får fat på en hangris, skal den også kastreres. Alt bliver gjort på én gang, så er det ligesom overstået. Thomas Sørensen skærer to små snit med en skalpel på grisens testikler og svupper lynhurtigt med to tommelfingre de to testikler ud af grisens krop. Forbrugerne vil ikke spise ornekød fra ikke-kastrerede svin. De udsender et hormon, som lugter og får grisens kød til at smage dårligt.
På Dorte Wildenschilds runde i stalden kommer hun forbi staldkatten. Den har ikke noget navn, men ligesom alle andre dyr i stalden har den en funktion. Katten skal fange mus. Dog har den en skål med mad – hvis musene ikke slår til – og Dorte Wildenschild kan godt finde på at lade hånden glide hen over kattens pels, når hun går forbi den. Katten er ikke et produktionsdyr, men den er heller ikke rigtigt et kæledyr. Det er til gengæld hunden Frigg og islænderhestene på marken, som Dorte Wildenschild og hendes mand, Hans Wildenschild, er meget optagede af.
Læs også: En kat med sukkersyge er en dyr ven
Dyrene i stalden er ikke kæledyr, Dorte Wildenschild har ikke ondt af dem. Det har hun til gengæld, hvis hun møder folk med store hunde, som har brug for mere motion, end de får. En hund opdrættet til at være hyrdehund i et parcelhus med en lille have er i hende øjne forkert.
»De har den jo bare for sjov. Dyrene her i stalden skal give afkast.«
Men Dorte Wildenschild oplever også selv dilemmaet med produktionsdyrene, og hun ved godt, at soen får udlevet sit naturlige behov bedre udendørs. Derfor føler hun et ansvar for, at svinene har det så godt som muligt. Men hun tænker ikke, at man burde gøre det anderledes. Det kan ikke være anderledes, tror hun. I hvert fald ikke hvis man vil have kød på bordet til alle forbrugerne.
Byen på landet
Ind i stalden kommer Hans Wildenschild. Han og hustruen griner lidt af, hvordan han var nødt til at stoppe traktoren for at få hunden Frigg med ind i førerkabinen.
»Den vil jo med. Det er ligesom at have børn,« siger han.
Hans Wildenschild er vokset op på en gård i nærheden, og der har aldrig været nogen tvivl om, at han og de to brødre alle skulle være landmænd. Men meget er sket de seneste 28 år, hvor Hans Wildenschild har drevet gården sammen med hustruen. For at følge med udviklingen er staldene blevet udvidet ad flere omgange, og omkring sig oplever han, at folks forhold til dyr ændrer sig. Han er altid kommet på det lokale dyrehospital, hvis han har haft problemer med sine dyr, men nu er der lukket for produktionsdyr. Dyrlægen har nok at se til med alle kæledyrene.
Gennem årene har Dorte og Hans Wildenschild haft besøg af mange folkeskoleklasser i stalden, og det er ofte de samme ting, førstegangsbesøgende bemærker. Hvorfor er der ikke halm på gulvene, og hvorfor ligger svinene på den bare beton? For mange år siden havde ægteparret halm på gulvene, men nu har de fået installeret gulvvarme, og derfor er der ikke længere brug for halmen til at give varme. Desuden gav det problemer med rotter og mus. Betongulvet gør det lettere at holde stierne rene, og så er betonen bedst, når man kigger på bundlinjen: Uden halm overlever flest grise. Men det ser naturligvis ikke lige så romantisk ud, det erkender ægteparret.
På en måde kan Hans Wildenschild godt forstå sentimentaliteten. Alle, han kender, havde før i tiden et par høns, en ged eller en ko gående i gårdspladsen. Men i dag er det, som om byen er rykket mere ud på landet. Nu er det kun landmænd som ham selv, der reelt kender fødevarernes vej til køledisken.
»Du kan ikke få kød på bordet, uden at noget er slået ihjel. Og det er virkelig svært at få folk til at indse det i dag,« siger han.

