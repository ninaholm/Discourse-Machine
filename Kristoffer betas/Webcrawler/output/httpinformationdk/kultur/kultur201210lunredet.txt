En lun rede til for tidligt fødte børn
Danish Design Awards nye talentpris på 30.000 kr. er netop blevet tildelt en nyuddannet designer med fin sans for at løse praktiske problemer i skole- og hospitalsbranchen


 Opringning til Thea Ubbe Ebbesens mobil:
– Har du fundet en producent til din Nestie?
»Jeg skal nok til udlandet for at finde en. Markedet er ikke stort nok herhjemme, og der skal et langt udviklingsarbejde til. Medicobranchen stiller store krav.«
– Men en Nestie er ikke en kuvøse?
»Nej bestemt ikke. Den er en lun rede, stillet ind i kuvøsen, der hjælper forældrene og plejepersonalets putten af det for tidligt fødte barn, så det føler sig trygt uden for mors mave. Et lejringsprodukt, som supplerer kuvøsens tekniske slanger og målere. Tæthed og omsluttethed er godt for barnets udvikling.«
– Den ligner en puppe eller lille lift ...
» ... og består af tre dele: En hård ydre plasticskal. En drejelig kaleche til at dæmpe lyd og lys. Og en indsats af blødt memoryskum med to vinger, der kan foldes rundt om barnet.«
– Hvad er memoryskum?
»Det er en slags let materiale, der ændrer form, når man former og trykker på det. Ligesom en akustisk øreprop. Men jeg har ikke fundet det helt rigtige endnu, for det skal holde faconen lidt længere end øreproppen gør.«
– Er der betræk på?
»Ja, silkebomuld med seacell-fibre. Det er et tangprodukt som øger blodcirkulationen og hudens regenerering.«
– Hvordan kom det sig, at du valgte at give bud på lige netop dén problemstilling som eksamensopgave?
»Jeg fik lov at gå med på neonatal-gangen i H.C.Andersen-hospitalet ved Odense, med kamera og hvid kittel. Og jeg observerede, hvordan der ustandselig blev rullet og formet håndklæder ind om barnet i kuvøsen. Så dér var en opgave, jeg kunne give et bedre og nemmere designfagligt bud på. Og samtidig skåne barnet for skiftende lyd og lys. Generelt er det en research-metode, jeg har prøvet før.«
– Hvorhenne?
»På en étplanskole, der manglede grupperum til børnene, men havde meget brede gange og korridorer ...«
– Så det blev til lege-læse-pult-møblet Flex, som man kan se på din hjemmeside www.theaubbe.com?
»Lige præcis! Flex er heller ikke i produktion endnu.«
– Men på billedet sidder der børn inde i den skæve toetages kasse.
»Det er computerfup!«
– Du tegner meget med hånden, kan man se på dine skitser.
»Ja både på papir og på ’tablet’. Det er hurtigere at skitsere med blyant, men i det lange løb lettere, at det ryger direkte i computeren!«

