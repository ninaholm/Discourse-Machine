LEGO i samarbejde med Disney/Pixar
Det kører igen på skinner for LEGO, der for nylig indgik en samarbejds-aftale med Disney-Pixar om at producere de kendte Disney-figurer i klodser. LEGO har med aftalen gjort et regulært scoop, mener legetøjsforsker


 Woody fra Toy Story og Lynet McQueen fra Cars vil være blandt de Disney-figurer, som man i fremtiden vil kunne finde på legetøjshylderne som LEGO-produkter. En stor aftale mellem de to virksomheder er indgået for nylig og vil blive søsat i 2010.
LEGO havde i slutningen af 90'erne store problemer med at få børnene til at holde interessen for deres produkter. Men en relancering af de gamle værdier og et sprøjt aktuel kultur har ledt den gamle danske virksomhed tilbage på sporet.
"LEGO er gået back to basics, og det var der brug for," siger legetøjsforsker Jørn Martin Steenhold, der tidligere har arbejdet for virksomheden.
Konstruktionslegetøj
LEGO havde en periode, hvor de lavede produkter, hvor konstruktionen ikke var i fokus. Produkterne skulle altså ikke samles, men var i stedet figurer, man kunne lege med.
"Det fungerede ikke. Det er altid populært hos børn at opfinde og bygge ting. Konstruktionslegetøj var det, som LEGO var gode til, og det skulle de have holdt sig til," siger Jørn Martin Steenhold og pointerer, at samarbejdsaftalen med Disney-Pixar er yderst fordelagtig, da Disney, ulig tidligere samarbejdspartnere, sjældent træder ved siden af.
LEGO har i flere omgange haft uheldige episoder med deres samarbejdspartnere, og de har derfor haft en slags "berøringsangst," mener Jørn Martin Steenhold. 
Samarbejdet med Disney tyder på, at LEGO har fået bugt med denne angst.
En af de tidligere samarbejdspartnere var Shell, og LEGO havde flere forskellige produkter med Shell-logoer på. Da Shell i 1995 ville sænke en boreplatform i Atlanterhavet, betød det voldsom debat og et dårligt image for Shell og dermed LEGO.
"Det værste, der kan ske for et legetøjsfirma, er, at der går politik i deres produkter. Det fjerner fuldstændigt uskyldigheden i legetøjet," forklarer Steenhold.
Med personlighed
"Med aftalen med den amerikanske gigant vil de producerede figurer have personlighed og ikke bare være funktionsfigurer," forklarer Jørn Martin Steenhold.
En bil vil altså ikke bare være en bil, men vil i stedet være Lynet McQueen fra den populære animationsfilm. 
Ud over Cars og Toy Story vil der også blive produceret LEGO-figurer fra filmen Prince of Persia, der kommer til maj næste år.


