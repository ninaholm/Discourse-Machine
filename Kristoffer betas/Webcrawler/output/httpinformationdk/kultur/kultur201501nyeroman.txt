Den nye roman



 Forleden havde Politikens film-redaktør, Kim Skotte, en klumme i avisen, hvori han skrev om tv-serien som den nye roman. Eller rettere: Han skrev om, hvordan tv-serien efter hans mening ikke kvalificerer til betegnelsen som den nye roman, selv om mange mennesker mener det pga. af det enorme kvalitetsløft, især amerikansk tv-fiktion har oplevet inden for de seneste snart 20 år.
»Jeg synes ikke, det er kompleks psykologi at flip-floppe en figur, hver gang der skal ske noget nyt, så man kan holde gryden i kog. Hvis sympati er en skakbrik, man frit flytter rundt med, opstår der ikke kompleksitet, men afveksling,« skrev han blandt andet, og det udsagn kan jeg kun give ham ret i. Det kræver en vis konsistens i plot og figur, hvis man skal opnå kompleksitet og dybde i en tv-serie. Men det er der faktisk også mange tv-serier, som kan levere.
Det er populært at hive den Dickens-inspirerede David Simons The Wire frem som et strålende eksempel på en tv-serie med litterære ambitioner og kvaliteter, fordi den over lang tid fortæller en dyb, menneskeligt interessant og nærmest episk historie om en by, dens indbyggere og det land, de befinder sig i. Men der er andre serier, om hvilke man kan sige det samme: The Sopranos, Six Feet Under, Deadwood, Carnivàle, Breaking Bad, Boardwalk Empire, Treme, Rubicon, True Detective, Justified, The Americans, The Knick, Rectify m.fl.. De vil alle udfordre seerne og ikke ’blot’ underholde og fastholde ligesom de serier, hvor alting synes at være tilladt rent dramaturgisk (DR’s Arvingerne rinder én i hu), og som slet ikke har det samme kunstneriske ambitionsniveau.
Egentlig handler det vel om ikke automatisk at hylde enhver ny tv-serie, der kommer fra f.eks. Netflix eller HBO, men nuanceret og kritisk at forholde sig til tv-serierne på samme måde, som man forholder sig til andre kunstarter: Noget er godt, noget er skidt, noget er kunst og litterært. Tv-serien er med andre ord også den nye roman, men ikke kun.

