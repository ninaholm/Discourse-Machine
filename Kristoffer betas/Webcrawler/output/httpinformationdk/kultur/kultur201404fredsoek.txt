Hvad er en fredsøkse?



 
	Kender I den der leg i biografen, hvor man skal være den hurtigste til at gætte, hvilket produkt reklamefilmene er for, og hvor taberen så skal spise sin biografbillet? Lad os lige prøve den. Her er en aktuel biografreklamefilm. Hvad er den for?

	En soldat i en tank i en postapokalyptisk storby sigter med sin store kanon på en lækker kvinde. En nordkoreansk udseende diktator kigger anspændt ud over sin unisont klædte kæmpehær. En soldat ankommer til et vistnok vietnamesisk øde landskab i helikopter og løber med geværet hævet til kamp hen imod en forskrækket, lokal pige. Og så sidder der nogle arabisk udseende mænd i jakkesæt og kigger terroristagtigt på en stor, rød knap blandt ledninger i en kuffert. Bum. Ikke godt.

	Men hov, men så, hov hov, så sker der noget. Soldaten i tanken er faktisk kærester med pigen, han sigter på. Han hedder Michael. De krammer. Det gør soldaten og vietnameseren også. ’Terroristerne’ med knappen viser sig at være fyrværkeri-entusiaster, som bare skal ’detonere’ et flot lysshow. Og den nordkoreanske diktator? Når han ser så sammenbidt ud er det jo bare fordi, at han har arrangeret, at de mange tusinder i hans hær skal løfte nogle røde skilte over hovederne, der tilsammen former et nuttet billede af ham og hans kæreste.

	»Make peace. Not War,« står der.

	Og hvilket produkt reklameres der så for?

	’Axe Peace’. Altså 1990’ernes populære spraydeodorant til mænd. Nu med fred.

	’Axe Peace’ betyder (nærmest) ’fredsøkse’, et modsætningsfyldt sprogbillede. Man kan begrave stridsøksen, men hvad er en ’fredsøkse’ så? Det er ikke noget. Axe er en vare, der patter på et fredsbegreb ved at heppe på kærlighed dengang i Vietnam eller lidt romantik i nutidsdiktaturet.

	Måske er tanken, at den manglende sammenhæng mellem budskab og produkt gør, at vi i undren bruger længere tid på at overveje produktet. Eller måske higer Axe i en bevidst banalisering af krig efter at opnå kultstatus. Eller måske er ’fred’ bare blevet et diffust tegn i en tid med komplicerede konflikter. Man kan tage lidt fred på attituden og lidt Axe på kroppen, lærer vi. Det er der damer i.

	Gættede I det? Nej? Så skal I spise billetten. Den smager ikke af noget.

