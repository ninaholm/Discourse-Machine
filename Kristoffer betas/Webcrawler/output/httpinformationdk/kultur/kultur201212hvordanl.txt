Hvordan lyder fremtidens radio?
Radiolabs design har inspireret radioformidling i USA, men i Danmark er der også fornyet interesse for radio og lydkunst. Information  ser på radiomediets varianter og dets platforme


 Engang bestod radio af musik og livesnak og dramatik, der strømmede ud af radioen i ét langt, forgængeligt flow. Nu har radio, med internet og podcastmediets opdukken i medievirkeligheden, tilmed fået et andet liv som et mere langtidsholdbart medie med nye æstetiske udtryk – ikke mindst i det grundige arbejde med lyd.
»Vi lever i en post-Radiolab tidsalder,« sagde Ira Glass, vært på det amerikanske magasinprogram This American Life, under åbningstalen på Third Coast International Audio Festival i Chicago i oktober i år. Glass henviste til Radiolabs levende fortællestil og til deres nøje producerede lyddesign, som inden for amerikansk radioformidling er blevet toneangivende og går igen i radioprogrammer og podcasts om alt fra matematik (Freakonomics) og økonomi (Planet Money) over arkitektur og design (99% Invisible) til populærkultur (Studio 360). En ny online-nyhedsradio, Decode DC, har endda Radiolab som erklæret forbillede. Fælles for denne nye slags radio er bevidstheden om, at radio er lyd, og at lyd kan formidle på sin egen helt særlige måde.
Dansk lyd og LARM
I Danmark afspejles inspirationen fra de amerikanske lydproduktioner i det internationalt prisvindende digitalmagasin Third Ear, der fra januar atter begynder at producere podcasts. Og så forskes der flittigt i radio under det omfattende radioforskningsprojekt, LARM, på Københavns Universitet. Her er det kreative lydarbejde også i fokus. I foråret samarbejdede LARM og DR således om teoretisk og praktisk undervisning i Radio Drama på KU.
I begyndelsen af december inviterede genreorganisationen for eksperimenterende musik og lydkunst, Snyk, og LARM til en gør det selv-inspirationsdag for radiointeresserede på Københavns Universitet med indføring i radioredigering og kreativ lydformidling.
Og i sidste weekend var Cinemateket i København sammen med den nordiske lydkunstfestival LAK og CPH:DOX vært for nogle af den internationale scenes fremmeste lydkunstnere udi field recording, det vil sige optagelse og forstørrelse af virkelighedens lyde.
Radio og lyd har flere og flere stier at betræde, og i den kommende tid vil Information fokusere på konsekvenserne af, og potentialerne i, denne nye interesse for lyd og radio. Vi ser på, hvordan lydkunst kan anvendes på Radio Drama-produktioner på, hvordan man forsker i radio på, hvordan internettet kan skabe platforme for alternativer til public service, heriblandt musikradio.
Vi ser på udviklingen inden for traditionelle genrer som reportagen og spørger til, hvordan storytelling, som hitter på podcasts i USA, trives i Danmark. Hvordan lyder fremtidens radio?

