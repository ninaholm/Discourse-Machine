Nibali er nu alene på bjerget
Det store spørgsmål efter Alberto Contadors afgang med et brækket skinneben er, om Astanas kaptajn, Vincenzo Nibali, efter sin kørsel i går overhovedet vil møde modstand på de resterende 11 etaper
Nibalis sejr på La Planche des Belles Filles i går så imponerende ud, men illustrerede en lidt trist historie om, at han – hvis hans form holder – ikke længere har seriøse rivaler i feltet.


 Vincenzo Nibalis finale på den sidste etape i Vogeserne fortalte også om risikoen ved, at kun nogle få hovedpersoner har – eller rettere: havde – klasse til at tilføre det vigtigste etapeløb den fornødne spænding. For efter Alberto Contadors styrt på nedkørslen fra den tredje af syv stigninger på etapen fra Mulhouse til La Planche des Belles Filles er to af de tre ryttere, der lå et niveau over resten af feltet, ude af løbet. Nibali er nu alene på bjerget, så at sige.
Hvilket Astanas italienske holdkaptajn skrev med meget store bogstaver, da han på de sidste 8,5 procents stejle tre kilometer rykkede forbi Omega Pharma-Quicksteps Michael Kwiatkowski og dernæst Katusha-holdets klatrer, Joaquim Rodriguez, og kørte alene i mål efter en etape, der i øvrigt var præget af mange af sportens mest fascinerende aspekter.
Nibalis sejr så imponerende ud, men illustrerede en lidt trist historie om, at han – hvis hans form holder – ikke længere har seriøse rivaler i feltet, efter Sky-holdets Chris Froome udgik på femte etape efter tre styrt, der brækkede både en hånd og et håndled, og i går da Tinkoff-Saxos Alberto Contador satte sig ind i en løbsbil og blev kørt på skadestuen med et brækket skinneben.
Dumdristig kørsel
Hvad der egentlig skete, er uklart, da faldet ikke blev filmet, men Jakob Fuglsang kunne bagefter berette, at spanieren havde passeret ham i meget høj fart på vej ned ad bjerget i »både regnvejr og på dårlig asfalt«. Alt tyder på, at Contador, der før dagens etape lå to et halvt minut efter Vincenzo Nibali, tog en chance, der viste sig at blive fatal. Og dermed berøvede sig selv – og løbet – det forventede da capo af duellen på 8. etape, hvor de to kombattanter side om side forcerede den sidste stigning til målstregen i en åndeløst dramatisk optakt til de fortællinger, der ventede i Alperne og Pyrenæerne. Straks efter styrtet, da Contador stod i vejsiden og havde fået sit smadrede knæ bundet ind, kom han på cyklen igen i et forsøg på at fortsætte, kun for snart efter at stå helt af.
Kun et par dage i forvejen, efter den spektakulære første duel mellem de to favoritter, var en mere end sædvanligt meddelsom – og på et tidspunkt lige ved og næsten smilende – Bjarne Riis i TV 2’s studie med en bemærkning om, at »vi er her for at vinde Tour de France«.
Det bliver ikke til noget – og efter Nibalis magtdemonstration i går, da han ubesværet sagde farvel til sit sidste lokomotiv opad, Michel Scarponi, er det vanskeligt at se, hvem i feltet der kan true ham i de høje bjerge, medmindre da – som Bjarne Riis også fik sagt i førnævnte interview – at italieneren »lige pludselig knækker«.
Tony Martins motor
Men, som tv-kommentatorerne sagde med tilkæmpet optimisme, løbet kører videre med nye ansigter. Hvilket sådan set skete allerede i går, da Omega Pharma-Quicksteps tempofænomen, Tony Martin, tidligt lagde sig i spidsen af feltet som motor for den unge polak, Michel Kwiatkowski, og holdt høj fart til den næstsidste af de i alt syv stigninger. Martins opvisning var så meget mere opsigtsvækkende derved, at han dagen før havde vundet Vogesernes ’mellem-etape’ efter et 60 kilometer langt soloridt.
Hvor Martin fik kræfterne fra til endnu en solo-opvisning, var det store og ubesvarede spørgsmål i TV 2’s kommentatorboks, hvor Rolf Sørensen dog fik antydet en mistanke om, at den ikke var helt ’ren’. Hvorefter han skyndte sig at tilføje, citeret efter hukommelsen, at »jeg jo nok ikke er den rette til at sige noget om det«.
Og indtil videre har de doping-diskussioner og -mistanker, der også dominerede touren i 2013, været fraværende. Dels kører rytterne generelt langsommere, hvilket tyder på et mere ’rent’ felt – således var Nibalis opkørsel til målet i la Planche des Belles Filles godt et halvt minut langsommere, end da Chris Froome vandt på samme stigning i 2012 – og selv om Froome kørte i fladere terræn før den sidste stigning, er forskellen markant. Og generelt tyder frafaldet i løbet ikke på, at rytterne knækker på grund af ’sygdom’, men på grund af styrt og snue som følge af det generelt dårlige vejr. Hvem husker ikke, hvordan Bjarne Riis trak sig fra et spansk etapeløb, vistnok Baskerlandet Rundt, engang i 90’erne på grund af et ’maveonde’, der angiveligt blev kureret med penicillin!
Porte og Valverde
Spørgsmålet er nu, hvilket løb vi kan se frem til efter hviledagen i dag. På etapen i går kom Thibaut Pinot (FDJ) ind på andenpladsen 15 sekunder efter Nibali, Alejandro Valverde (Movistar) blev treer 20 sekunder efter vinderen, og som nummer syv kørte Richie Porte (Sky) over målstregen 25 sekunder efter.
Valverde og Porte er udpeget som de ryttere, der umiddelbart kan udfordre Vincenzo Nibali, der nu igen kører i gult. Valverde er rimelig god i bjergene, men har de sidste par sæsoner ikke været på niveau med en mere strålende fortid. Porte, der var Chris Froomes løjtnant, er forfremmet til holdkaptajn, og den 29-årige tasmaner kan – hvis han kan klare sig hæderligt gennem højderne – måske udgøre en trussel, da han er rigtig god på enkeltstarter – og som bekendt slutter touren i år med en enkeltstart på 54 kilometer, der kan blive afgørende, hvis tiderne i toppen af klassementet ligger inden for et par minutters forskel.
Det vil alt sammen vise sig – indtil videre må man konkludere, at touren ikke holder, hvad den lovede. Og håbe på, at løftebruddet vil åbne et alternativt drama. Som Vincenzo Nibali kører lige nu, er det svært at skimte – hvad der dog åbner en sprække af håb for reel konkurrence, er, at hans hold, herunder løjtnanten Jakob Fuglsang, tilsyneladende ikke er så stærkt som antaget.

