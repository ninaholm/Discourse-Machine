Camp X uden kampdame
Mette Hvid Davidsen har sagt op som teaterdirektør for Camp X. Danmarks eneste kurator-teater bliver omdefineret - og dansk teater bliver en teatervision fattigere


 Camp X har mistet sin teaterdirektør. Københavns Teater meddelte i går, at Mette Hvid Davidsen har besluttet sig for at fratræde sin stilling, fordi bestyrelserne for Camp X og Københavns Teater har ændret opgaveporteføljen for Camp X. Københavns Teater opslår den tomme stilling i begyndelsen af august.
Det er ærgerligt, at Mette Hvid Davidsen går - og det er et tab. Også selv om det ikke er nogen hemmelighed, at det har været svært for Camp X at slå igennem med sin kompromisløse teatermission. 
Da Mette Hvid Davidsen lancerede sit første repertoire i foråret 2007, viste Camp X sig at være styret af et tårnhøjt ambitionsniveau. For Camp X skulle ikke bare spille teater. Nej, det skulle udvikle idéer, gå i dialog med samfundet, fæstne sig lokalt på Frederiksberg, profilere sig internationalt med de største navne og festivaler - og byde på dagligt repertoire på Aveny og på Rialto. 
Desuden manifesterede Mette Hvid Davidsen den første kurator-ordning inden for dansk teater: En kurator skulle bestemme teatrets bærende tema, og teaterdirektøren skulle så sørge for, at kuratorens idé blev realiseret i samtlige aktiviteter og forestillinger. Kurator-strukturen blev suppleret med en dramaafdeling anført af den erfarne dramaturg Nicole Langkilde, der kom fra Kaleidoskop lige som Mette Hvid Davidsen. Nicole Langkilde valgte dog at forlade Camp X undervejs i sæsonen - diskret, men antagelig efter kunstneriske uoverensstemmelser.
Satsningsvillig
Første Camp X-kurator har været Ditte Maria Bjerg, der har skabt et umiskendeligt gennembrud for queer-tænkning i teatersammenhænge - med 100 dages queer-zone med kønsdebat på Camp X, efterfulgt af fokus på international fairtrade. Ditte Maria Bjerg er også ansat næste sæson, der gennemføres som planlagt. 
Men allerede 1. august skulle den nye kurator for 2009-2010 og 2010-2011 være blevet udnævnt. Nu er et direktørskifte altså kommet i vejen. 
Hvad har Mette Hvid Davidsen så præsteret? Vigtigst af alt har hun formuleret og realiseret teatermodel, der tænker nyudvikling og samfundsspejling ind i selve teatrets grundstruktur - og som ikke blot regner med, at teatret udvikler sig selv. 
Denne satsningsvillighed findes ikke på noget andet dansk teater. Ikke engang på Det Kgl. Teater, hvis aktiviteter er langt mere billetsalgsfokuserede. 
Det eneste teater, der tilnærmelsesvis præsterer lignende laboratorieforsøg, er velsagtens Odin Teatret; men det er ikke bygget op om en organisationsstruktur, men drives udelukkende frem af Eugenio Barbas kunstneriske nysgerrighed. Og så måske Cantabile 2, hvis School of Stage Arts insisterer på konstant nyudvikling - og Mungo Park med snarligt dobbeltlokalt tilsnit i Allerød og Kolding.
Kun Camp X har haft udviklingsambitionerne skrevet ind i en strukturel formålsparagraf. Og kun Camp X har dermed taget konsekvensen af den herskende kulturpolitik, der systematisk udsulter den eksperimenterende kunst til fordel for den forkromede. 
Men måske derfor har bestyrelserne ikke været modne til forsøget. Eller publikum - og nok heller ikke anmelderne (om den nye teaterlovskommision er klar til camp-teater, vil først vise sig i dens udspil i næste uge).
Ærgerlig
"Jeg synes, at ambitionsniveauet er sænket, i forhold til hvad jeg ville," forklarer Mette Hvid Davidsen. "Jeg er overbevist om, at Københavns Teater gerne vil det eksperimenterende teater. Det kommer bare til at tage længere tid."
Og det gør det i hvert fald nu, hvor Camp X's målsætning skal omdefineres "i forhold til balancen mellem 'kerneaktiviteterne', at udvikle og spille eksperimenterende samtidsteater, og iværksættelsen af en lang række sideaktiviteter. Hertil kommer forholdet mellem kravet til billetindtægter og forventningerne til eksperiment og radikalitet", som det hedder i pressemeddelelsen. 
"Jeg er allermest ærgerlig over, at jeg ikke kan få lov til at annoncere den nye kurator den 1. august," siger Mette Hvid Davidsen. 
Vi andre kan være ærgerlige over, at det er så svært at skabe teater på nye præmisser. Måske kan vi også ærgre os over, at Camp X fremover bliver et mere forudsigeligt teater. For uanset hvor godt det vil være for billetindtægterne, så bliver det ikke nødvendigvis et fremskridt for teaterudviklingen.


