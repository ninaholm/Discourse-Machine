Prince skruer op for medietækken
Sangeren udgiver sit  nye album via europæiske aviser. Dermed bevarer han kontrol over distribution og indtjening. Fuld kontrol, erfarede et fransk ugemagasin i denne uge
Prince optrådte forrige søndag på Roskilde Festivalen som den sidste kunstner. Nu udgiver han nyt album via aviser.


 Hypen var intens og forventningerne tæt på håndgribelige blandt franske Prince-fans. Sangerens nye album, 20Ten, skulle udkomme sammen med ugemagasinet Courrier International torsdag i sidste uge til den sædvanlige pris på 3,5 euro (cirka 26 kroner, red.).
Alt var klart til at gå i trykken. Men søndag ved halvtolvtiden fik chefredaktør Claude Leblanc - der havde brugt hele sin lørdag på at redigere en artikel om sangeren - et opkald fra direktøren for ugemagasinet Philippe Thureau-Dangin: Udgivelsen var udskudt. Måske helt droppet.
»Det, der irriterer mig mest, er, at vi ikke ved, hvorfor den beslutning blev truffet,« lyder det fra Claude Leblanc.
Vi sidder på Courrier Internationals terrasse i det 13. arrondissement i Paris under en stor parasol i ly for middagssolen. Nogen stor overraskelse var det dog ikke for Claude Leblanc, fordi forberedelserne skete inden for et par uger, og folkene bag Prince, eller Rogers Nelson, som er hans borgerlige navn, ikke var til kompromiser.
Courrier Internationals journalister skriver ikke selv artikler, men holder øje med udenlandske aviser. Når der er en spændende artikel, bliver den oversat og tilpasset franske læsere. Derfor måtte avisen bruge lang tid på at overbevise Prince's folk om, at de også skulle have ret til at trykke et ellers ekslusivt interview, sangeren havde givet til det belgiske dagblad Het Nieuwsblad i juni i år.
Et sikkert hit
Courrier International forhandler i øjeblikket med Prince's folk om en udgivelse den 22. juli. Men allerede i disse dage udgiver Het Nieuwsblad, tyske Rollings Stones samt britiske Daily Mirror og skotske Daily Record albummet.
Og det er en opskrift på succes - både for Prince og for aviserne forklarer Claude Leblanc. For Prince sikrer aftalen med medierne en stor portion af forbrugernes stadigt dyrere opmærksomhed:
»Han kommer til at være i centrum for nyhederne i flere uger i hele Europa,« siger Claude Leblanc. Desuden slipper sangeren uden om pladeselskaberne, der ofte tegner sig for en stor del af indtægterne: »Ved at indgå aftaler med avishuse er han sikker på at tjene penge. Vi ville have købt 130.000 eksemplarer af hans album. Og det er blot første etape af udgivelsen. Bagefter udgiver han på den traditionelle måde,« forklarer han og henviser til, at Warner Brothers muligvis skal udgive albummet i USA.
Da forhandlingerne endnu ikke er afsluttet, ønsker Courrier International ikke at oplyse prisen pr. album. Men det er sikkert, at Prince kun vinder på aftalerne med avisen.
Mere fortryllelse
Selv om 20Ten er et koncept-album, altså en plade, der groft sagt ikke følger den klassiske formel med 13 sange, hvoraf tre er sikre hits, er det nærmest sikkert, at det vil booste avissalget. Sikkert godt hjulpet på vej af journalisten fra Het Nieuwsblad, som lagde øre til det nye album og - ifølge fransktalende fans oversættelse på nettet - blev sendt tilbage til den tid, hvor »hele verden var fortryllet af hans opfindsomhed«.
»Pressen er generelt i knibe. Med den her slags projekter en gang imellem betyder, at en avis kan komme på højkant igen,« vurderer Claude Leblanc.
»Takket være hans album kunne vi have udvidet vores målgruppe i hvert fald til det her nummer. Og ud af de tusinder af personer, som ville have købt Courrier International for første gang, ville der måske have været et par hundreder, som ville vende tilbage ugen efter for sidenhen at tegne et abonnement.«
Faktisk har Prince tidligere sendt sit album til premiere via en avis. I 2007 udkom Planet Earth sammen med britiske The Mail on Sunday, hvorefter albummet blev udgivet på traditionel vis verden over.
Generelt synes udgivelse af musik uden om pladeselskaberne at være kommet for at blive. Og selv om Prince for nyligt deklarerede, at internettet er dødt, bruger kunsterne netop nettet som en simpel og billig vej til fansene. Radiohead udgav for eksempel deres album In Rainbows på nettet i 2007, hvorefter folk betalte det, de havde lyst til.
Courrier International er da også klar en anden gang igen, hvis en kunstner melder sig. Men:
»Så beder vi nok om nogle flere garantier,« vurderer Claude Leblanc.

