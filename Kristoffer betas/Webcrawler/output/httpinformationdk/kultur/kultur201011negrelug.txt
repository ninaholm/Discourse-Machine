'Negre lugter modbydeligt'
Den racisme, som Tintin i Congo nu er på anklagebænken for,  er langtfra enestående. Der gives langt værre eksempler også på dansk, men hvis vi fortrænger datidens racisme med forbud, vender den bare tilbage, siger forlægger


 Halvnøgne sorte render rundt med lange spyd og slår på tromme. Deres sprog er barnligt gebrokkent, og til slut falder de på knæ for den hvide mand. Det er sådan, negre skildres i øjeblikkets mest omtalte tegneseriealbum.
»Tintin i Congo er racistisk, ingen tvivl om det,« siger Hergés danske forlægger, Carsten Søndergård fra forlaget Cobolt.
»Alle ved jo, at den er lavet for 80 år siden. Men hvis man fortrænger racismen og ikke længere kender den, vil den dukke op igen. Tintin i Congo er en del af det europæiske kulturbillede, den indgår i vores kulturelle bevidsthed, og derfor er den vigtig.«
»Barok retssag,« siger lektor lic.phil. Frits Andersen, forfatter til Det mørke kontinent? Afrikabilleder i europæiske fortællinger om Congo.
»Det helt tåbelige er, at Belgien og Europa er blevet kritiseret for at lægge glemslens slør over den koloniale fortid, og nu vil de samme kredse, må man gå ud fra, have Tintin i Congo forbudt og føje endnu en glemsel til de øvrige.«
Men Hergés album fra 1931, Tintin i Congo, er kun et ud af mange eksempler på datidens opfattelse af sorte mennesker.
Professor i børnelitteratur Torben Weinreich skelner mellem målrettet racisme og ureflekteret racisme. Den sidste kan han give masser af eksempler på, den første er grelt repræsenteret i for eksempel Peder Most-børnebøgerne, (1901-1920) af Walter Christmas, der trods sit engelskklingende nom de plume er dansk. De er fyldt med racisme af den målrettede slags, siger han. Der står for eksempel: »Peder hadede dovne mennesker og nærede den dybeste foragt for negre.«
Torben Weinreich læser højt: »Jeg skød mit sidste skud ind i en hoben negerkød, og jeg masede hovedet på en grim rad.«
Ureflekteret racisme
Helt almindelig var den ureflekterede racisme. Således bruges Jørgen Clevins tegning af en negerhøvding i Strudsen Rasmus ofte til at illustrere denne, fortæller han.
»Han var nem at gå efter, når de kulturradikale skulle finde syndebukke, hvorimod man aldrig kritiserede Egon Mathiesen, der selv var kulturradikal, men ikke desto mindre i Bugivugi tegner negeren med stort, rundt hoved, tykke røde læber og fremstiller ham som en, der er til fest og farver og kan lokkes til hvad som helst for en håndfuld glasperler.«
Faktisk er eksemplerne legio. Torben Weinreich nævner Storm P.s tegninger af sorte, »Elefantens vuggevise«, hvor negerdrengen skal bruges til rangle, Pippi Langstrømpes far, der er negerkonge på en sydhavsø, og norske Thorbjørn Egners liten negergutt.
Negerdukkedreng
De tre sidste er desuden eksempler på den udvikling, der har fundet sted siden Anden Verdenskrig, hvor racisme havde skaffet sig et rigtig dårligt ry. Således er negerdrengen i »Elefantens vuggevise« på et tidspunkt blevet til en kokosnød og senest til en negerdukkedreng! Pippi Langstrømpes far er blevet sydhavskonge og den liten negergutt har borte simpelthen taget.
Torben Weinrich forklarer, at revisionerne blev påbegyndt i 1950erne og især med Den Blå Betænkning, som blev påbegyndt i sidste del af 50erne, bredte en bølge sig i pædagogiske kredse, hvor vægten blev lagt på international og mellemnational forståelse. Der blev dog ikke udstedt dekreter, det var forlagene selv, der registrerede, hvad vej vinden blæste, og gav sig til at rette i de nye oplag, fortæller han.
»Men dem, man i dag kan komme efter, var dengang i selskab med den anerkendte videnskab,« påpeger Torben Weinreich og henviser til Den Store Salmonsen (1915-30), hvor der under stikordet Afrika, afsnittet Befolkning står, at negre er pyntesyge, dumme og »lugter modbydeligt«.
Afmystificerende
Ikke alle congolesere er imidlertid enige i, at Tintin i Congo er udtryk for datidens racistiske holdninger, fortæller Frits Andersen og Carsten Søndergård samstemmende.
»I Congo er de vilde med den, den er en af de mest læste tegneserier« siger Frits Andersen.
»Mange congolesere opfatter den som et eksempel på den hvide mands tåbelighed,« fortæller Carsten Søndergård.
Han understreger desuden, at den danske udgave er forsynet med et forord om heftets racisme, noget der ikke er tilfældet i den franske udgave.
Frits Andersen kan berette, at heftet oprindelig var et bestillingsarbejde, der skulle agitere for den belgiske stats kolonialisering af Congo. På den baggrund synes han, at Hergé gør et godt stykke arbejde. Tintin afmystificerer alt, hvad der er at afmystificere, og danner på den måde modvægt til den fremherskende opfattelse af Afrika som det mørke og mystiske kontinent.
»Tintin viser kolonialismens brudflader, udplyndringen fremstilles, den måde Hergé løser opgaven på er forbilledlig i sin bearbejdning af fordommene,« påpeger han.
Frits Andersen kalder fremstillingen for »chaplinagtigt overdrevet« og kalder det »forunderligt og svært at forstå«, at retssagen nu finder sted.
»Det hele beror på en dårlig læsning af albummet,« siger han.


