Nazi-bødlens barnebarn
I anekdotisk, sørgmunter prosa undersøger Julia Butschkow forbundetheden mellem tre generationers skæbner, fra nazi-tyran over blomsterbarn til depressiv angstneurotiker. Julia Butschkow er Knud Romer heavy


 Det ligner en tendens i samtidslitteraturen at bearbejde det 20. århundredes historiske traumer, og at gøre det i den form, man kan kalde autofiktion, som bæres af en jegfortæller, der kan synes at være identisk med forfatteren. Heraf opstår romaner, hvor der er en eller anden grad af sammenfald eller parallelløb mellem bearbejdelsen af det kollektive og af det private traume.
Den europæiske mester i denne type romaner er spanske Javier Cercas, med Salamis soldater og En tunnel af lys, som begge lader deres jeg-fortællers efterforskning af historisk traumatisk stof (henholdsvis Den Spanske Borgerkrig og Vietnamkrigen) blive en forskning også i deres egen eksistens, på uventede, overraskende måder. Herhjemme kan man tænke på en roman som Pablo Lambías' Et ukendt barn (2005) og Knud Romers Den der blinker, er bange for døden (2007). Både hos Cercas, Lambías og Romer handler det desuden i forskellige varianter om at dele perspektiv med dem, historien har dømt som skurke (hos Cercas francisten og Vietnam-veteranen; hos Lambías og Romer tyskerne).
Julia Butschkow (f. 1978) indskriver sig i denne tendens med sin seneste roman Apropos Opa, hvor en kvindelig jegfortæller i en anekdotisk mosaik af små sørgmuntre prosastykker fortæller historien om, hvordan hun efter sin tyske farfars død opdager, at han under krigen var SS-officer med ansvar for kz-lejren Chelmno. Et enkelt sted i bogen anråbes farfaren ved sit efternavn "Butschkow!", hvilket giver os et hint om, at der er tale om stof fra forfatterens egen slægsthistorie. 
Episodisk, anekdotisk
Romanen starter helt lakonisk: På en hel side står der ikke andet end de tre linjer:
"Opa er død. / Min far ringer på min mobil./ - Det var det, siger han." Herfra flettes så mellem hinanden episoder (der strækker sig fra et par linjer til et par sider) fra jeg-fortællerens opsporende nutid samt hendes egen, hendes forældres og hendes farfars opsporede fortid. Episoderne kan stykkes sammen til tre livshistorier: farfarens liv, fra han flygter fra en fangekælder i Berlin til hans regime som familietyran; farens liv, fra han flygter til København fra sin tyranniske far og bliver hippievegetarisk psykolog med tusind elskerinder; jegfortællerens eget liv fra en barndom med skæve, lesbiske, frisindede, rundtbollende, skilte forældre til hendes nuværende tilværelse på standby og lykkepiller. 
En slægtshistorie om reaktion og modreaktion: sønnen, der reagerer på sin fars tyranniske disciplin med frisind og vegetarisme; datteren, der reagerer på sin fars vegetarisme og frisind med stor kødlyst og depression.
Den angstneurotiske jeg-fortæller tilbringer sine dage som ekspeditrice i en urmagerbutik på hovedbanegården, mens hendes eget liv ironisk nok er gået i stå. Ind træder her hendes fætter fra Berlin: en radmager, forførende, avantgardistisk sultekunstner: "Nazist, siger min fætter./ - Vores bedstefar var topnazist, siger han./ Han sidder nøgen i et bur i et galleri i det indre København./ Måske er det en fange i en koncentrationslejr, han forsøger at ligne, hans knogler rager frem, under huden."
Som man kan høre, er der en egen rå, lavmælt ironi i romanens prosa. Den rammer måske meget godt fortællerens tilstand: depressiv på lykkepiller. En tilstand, hvor raseri er vendt indad til smerte, og smerten på sin side kemisk dæmpet til ironi.
Ingen fordømmelse
Det er historien om den yngre generations oprør mod den ældre, men i en tone, der undgår fordømmelsen. Med stor kærlighed fortælles der om den far, der ellers har udsat sin datter for lidt af hvert: glemt hende i Dalle Valle for at bolle med en kvinde i et omklædningsrum; ladet hende trøste sig med børnesange efter hårde nætter med sprut og damer på ø-lejr. 
Det kærlige perspektiv på faderen finder et smukt udtryk i these foolish things, datteren kan savne ved ham, når hun er hos sin mor: "måden, han pudsede sko på om morgenen, eller måden, han børstede tænder på, hurtigt og afsindigt grundigt, med lysegul tandpasta fra Japan, der smagte af salt." Også den 'Opa', som faderen hader uforsonligt, forlenes af fortælleren med et strejf af menneskelighed, når hun forestiller sig, at han, i det øjeblik han i krigens sidste dage undslap fangekælderen i Berlin, "for første og sidste gang i sit liv" oplevede medfølelsen åbne sig i ham som et stort, smertende sår.
Med sin måde at omgås det historisk-traumatiske på gennem det anekdotiske og humoristiske kan romanen give mindelser om Knud Romer. Men Butschkows skrøner er mindre skrydende og humoren mere lavmælt end Romers; projektet er mere åbent undersøgende og mindre identitetsbestyrkende (selvfølgelig også med den forskel, at Romers jegfortæller i dén grad fremstiller sig som søn af et offer, mens Butschkows er barnebarn af en bøddel). Enkelte steder skæmmes bogen af enten at blive for pludrende (indskudte filmreferater og børnesange) eller for konstrueret (den dag, Opa blev alkoholiker-). Ellers fristes man til at kalde dette for Knud Romer heavy.


