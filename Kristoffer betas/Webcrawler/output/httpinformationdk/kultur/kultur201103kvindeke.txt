Kvinde kend din pult
Kvindelige dj's er ikke længere en eksotisk sjældenhed, men dirigerer i dag for alvor dansegulvene. Modsat resten af musikverdenen sætter kvinder her for alvor standarden i en ekspanderende festkultur
Kvindelige dj's vinder frem i Danmark og er synlige i festkulturen bag mixerpultene mere end noget andet sted i musikbranchen. Her vender Rosa Lux plader.


 Mens kvinder generelt er svagt repræsenteret på den rytmiske musikscene, står det anderledes til for de dj's, som huserer rundt på klubber og barer. Kvinder som Djuna Barnes og Le Gammeltoft er stormet ind bag dj-pultene og er i dag samlende ikoner for den feterede pladevenderkunst.
Denne udvikling er sket over en årrække og parallelt med, at dj'en som figur behændigt har overtaget rockmusikerens plads på musikkens glitterpapir. En dynamo i det forløb har været gruppen af festarrangører og dj's, dameUlove, som med udknaldede fester og en punket etos om at 'gøre det selv' for længst har banet vej for kvindelige dj-talenter. I syv år har gruppen haft som mål at give plads til kvinder bag pulten og på scenen inden for mandedominerede genrer som hiphop, electro og punk. Festerne har givet plads til anerkendte kvindelige kunstnere som Fagget Fairys, Nite Jewel, Ung Flugt og kunstgruppen Ingen Frygt. Men på lørdag takker dameUlove endegyldigt af.
»Vi har festet og fyret den af, men nu er damen træt og øm i fødderne af at slæbe basforstærkere og ølkasser,« skriver gruppen i en afsluttende erklæring.
Det er ikke underligt, for gruppens mål er for længst nået, mener dj og producer Rosa Lux, der også har optrådt til en række af dameUloves fester.
»Kvinder har sat sig så massivt på dj- og klub-verdenen, at gruppen jo egentlig er blevet unødvendig. Og der er flere kvindelige dj's i København end i nogen andre byer, jeg har været i. Det er ikke noget, man kigger mærkeligt på, tværtimod bliver kvindelige dj's regnet for nogle af de sejeste,« siger hun.
Gruppens bidrag er ikke til at tage fejl af, mener også Anya Mathilde Poulsen, som er kulturjournalist og forfatter til bogen Feminint Forstærket, der afdækker den kvindelige musikscene i det nye årtusinde.
»dameUlove har været en vigtig brik til forståelsen af, at kvinder kan være dygtige dj's — selv om de i det store hele har befundet sig i undergrunden af klubscenen. Men herfra har de effektivt sprængt hul ind til en mandedomineret scene,« fortæller hun.
Nørdet dyrkelse
I dag har internettet og fremkomsten af musikblogs gjort musikkendere til mulige eksperter i alverdens obskure musiktendenser. Samtidig har ny musikteknologi givet enhver eksalteret teenager mulighed for at øve sig i dj-faget hjemme i soveværelset.
Men dj'ens nørdede dyrkelse af vinylplader, mixerknapper og formidling af nettets musikalske afkroge har ofte båret præg af mandlig beherskelse. Det mener dj og producer Katrine Ring, som i 90'erne var en af de eneste kvindelige dj's i Danmark.
»Hidtil har en stor kønsforskel været, at drenge på 17 år kalder sig verdensmestre, når de stiller sig bag pulten uden nogen sinde at have rørt en pladespiller, mens mange kvinder først tør sige det samme, når de er 30 og rent faktisk er det,« siger hun.
Feministisk strømning
Samme fornemmelse sad en række aspirerende koncertarrangører med i 2004. De så mod Tyskland og USA, hvorfra en variant af den oprørske 'riot grrrl'-musik var skvulpet ind over den danske kystlinje med sædvanlig forsinkelse. Numre som »Wax My Anus« og »Universal Pussy« var med deres morsomme og promiskuøse tekster i gang med at blive et vartegn for en ny musikstrømning af feministisk tilsnit. Der manglede bare en dansk udløber, tænkte kvinderne i dameUlove.
»Flere af os arbejdede på spillesteder, hvor der begyndte at vokse klubber frem. Som kvinde blev man bare sjældent opfattet som musikekspert, og det var ofte alle fyrene, der dannede netværk med hinanden. Der var meget brodersolidaritet, men ingen søstersolidaritet,« siger Ursula Søndergaard fra dameUlove.
»I starten blev en masse forargede over, at vi kun ville have kvindelige artister. Og der var mange fyre, der gerne ville være med. Men vi sagde nej, fordi ingen skulle påstå, at en eller anden bagmand havde fået ideen og slæbt de ølkasser og det musikanlæg,« siger hun.
Rosa Lux husker også perioden for, at hun skulle kæmpe mod forventningen om, at hun ikke kunne vende plader, men blot fik fripas på sit køns vegne. I dag er stemningen vendt, kvinder troner også bag dj-pulten, og de fleste er trætte af at tale om kønnets betydning.
»Stemningen fra nullernes riot grrrl-lyd er fuldstændig død. Man bliver altid træt af kampen på et tidspunkt. Så vil man ned fra barrikaderne og lave det, ens hjerte brænder for. Men al respekt for kampen,« siger Rosa Lux.
Samtidig har nattelivets betingelser ændret sig markant. Klubkulturen er blevet hvermandseje, og hver weekend vælter entreprenante unge rundt i nattelivet for at promovere nye fester, danne netværk og udveksle dj-kundskaber. Knaphed på kontakter er en selvforskyldt synd, og festivaler er ikke noget, man deltager i, men konceptudvikler til.
»Publikum har ændret sig. I dag er de selv promotere med reklameindtægter. Reklamefirmaer bejler til de unge fra alle sider, fordi de er parate til at få ting op at stå, også uden at blive aflønnet. Men måske har vi nået et mæthedspunkt, hvor der er så mange tilbud, at folk ikke når at blive sultne efter nye oplevelser,« siger Katrine Ring.
DameUlove har også set skriften på væggen og erkender, at gruppen er overrendt af en ekspanderende festkultur.
»For 10 år siden kunne du ikke komme og sige, du var festarrangør og havde tænkt dig at leve af det. I dag er der en anderledes professionel festindustri,« siger Nanna Widding fra dameUlove.
»Men jeg er ikke den gamle sure arrangør, der træder tilbage og synes, det hele er blevet for kommercielt. For forhåbentlig er den kvindelige dj ikke et modefænomen, men kommet for at blive. Og der vil altid sidde nogle finurlige drengepiger et eller andet sted, der bliver deprimerede over, at festkulturen handler om, hvem der har scoret, og ikke musikken. Håbet ligger hos dem.«

