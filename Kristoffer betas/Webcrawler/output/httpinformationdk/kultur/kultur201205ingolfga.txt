Ingolf Gabold: ’Skandale at ’MGP Missionen’ ikke fik filmstøtte’
Den succesfulde dramachef Ingolf Gabold har læst manuskriptet til ’MGP Missionen’ og vurderer, at den vil blive en ’kæmpemæssig publikumssucces’ – ikke mindst i provinsen. Han har svært ved at forstå Filminstituttets afslag: ’Der er både MGP, X-faktor og morsomme replikker’, siger han


 MGP Missionen har alt det, der skal til for at blive en kæmpemæssig publikumssucces. Det mener den nyligt afgåede dramachef på DR, Ingolf Gabold. Han har læst manuskriptet og har svært ved at forstå, hvorfor redaktionen på Filminstituttets markedsordning ikke har ment, at filmen har et kommercielt potentiale:
»Jeg mener faktisk, at det er skandaløst, at folkene på markedsordningen er kommet frem til den vurdering. Det er mig helt ubegribeligt,« siger Ingolf Gabold.
MGP Missionen blev landskendt i fredags, da Information kunne fortælle, at filminstituttet i sit afslag havde skrevet, at »film med et cast med anden etnisk baggrund ikke har vist sig at være specielt salgbare i provinsen«. Ud over denne begrundelse var der ifølge Filminstituttet en række andre grunde til, at filmen blev afvist – men disse er af forretningshensyn streget over i det dokument, Information har fået aktindsigt i. Ingolf Gabold har imidlertid svært ved at få øje på gode grunde til, at filmen ikke skulle blive en kommerciel succes – også i provinsen:
»Jeg indrømmer, at jeg ikke har specifik viden om, hvad der sælger billetter i provinsens biografer. Men jeg mener, at jeg igennem de seneste 12 år på DR har vist, at jeg har en god næse for, hvad der generelt har publikumstække. Og jeg er sikker på, at MGP Missionen vil blive en succes,« siger Ingolf Gabold, som stod bag nogle af DR’s største dramasucceser, herunder Krøniken, Rejseholdet, Forbrydelsen og Borgen. Produktionsselskabet bag MGP Missionen er siden afslaget gået sammen med FilmFyn, SF Filmdistribution og DR om finansieringen af filmen – og det er i den forbindelse, at Ingolf Gabold har læst manuskriptet.
Børn og unge
Det er specielt børn og unge, som MGP-Missionen ifølge Ingolf Gabold vil kunne tiltrække:
»Det er et manuskript, som vil have stor identifikation hos de unge. Filmen handler om MGP, og der er noget X Factor over den. Så den henvender sig både til X Factor-segmentet og MGP-segmentet. Det er jo nærmest børne- og ungdomsbevægelser, vi her snakker om. Vi ved, hvor stort et ’træk’ netop de to programmer giver. Derfor må det nærmest være imod bedre vidende, når man siger, at den film ikke vil have et markedspotentiale,« siger Ingolf Gabold:
»En ung pige, som tager et opgør med sine forældre og melder sig til MGP i Aarhus. Det er altså også noget, der vil interessere unge mennesker i Skanderborg og Vejle,« siger Ingolf Gabold. Pigens hudfarve vil publikum være bedøvende ligeglade med i den forbindelse, mener han:
»I den generation er man ligeglad med hudfarve. Det ser man også i X Factor, hvor der jo både er hvide, brune og sorte. I MGP Missionen er det så en brun pige, der spiller hovedrollen, men det kunne det lige så godt have været en lyshåret pige med strenge forældre. Det havde ikke gjort nogen forskel i forhold til publikum.«
Dertil kommer, at manuskriptet ifølge Ingolf Gabold er yderst velskrevet:
»Det er humoristisk. De replikskifter, lillebroderen har med sin klasselærer, er noget af det morsomste, jeg nogensinde har læst. Jeg er meget glad for det manuskript, og jeg syntes, det kan en helt masse,« siger Ingolf Gabold.
Han gik i 2012 på pension som dramachef. Han er siden blevet ansat som seniorproducer af det hollandskejede medie- og produktionsselskab Eyeworks, hvor han skal udvikle ideer til tv-serier og spillefilm.
Filminstituttets områdedirektør for Produktion & Udvikling Claus Ladegaard tager den tidligere dramachefs betragtninger til efterretning – men understreger, at han ikke kan gå i detaljer med begrundelsen for afslaget.
»Vi har givet MGP Missionen afslag, fordi vi ikke mener, den ville kunne ramme det brede publikum, som den skal. Det sker med jævne mellemrum, at ansøgere, tv-stationer og distributører er uenige i vores afslag. Og det er måske ikke så overraskende, at DR er uenige med os nu, når de selv er med til at finansiere filmen,« siger Claus Ladegaard.

