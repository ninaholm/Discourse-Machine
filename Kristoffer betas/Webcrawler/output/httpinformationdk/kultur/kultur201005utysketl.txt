Utysket Lena
Tyskland har fået 'lenamania'. Alt og alle kaster sig beruset i armene på den unge popmusiker, som var hun et varsel om nye, mindre bundesligafrisure-prægede tider for det økonomisk plagede land


 Den sidste uges tid har hun været allestedsnærværende, Lena Meyer-Landrut, Forbundsrepublikkens 19-årige deltager i årets internationale Melodi Grand Prix. Undskyld, efter i lørdags kender læserne hende nok bedre som Lovely Lena from Germany, som blandt mange andre den danske gesandt kaldte hende, da han bidrog til den endelige tyske sejr ved at tildele Lena og hendes sang »Satellite« maximumpoints.
Alle medier er inficeret. Spiegel Online har netop nu en fotoserie liggende på sit site, der hedder Prinsesse Oslo: Lena M's nat. Serien er underlagt en række strygere, som musikalsk kunne illustrere en af Familiejournalens noveller.
Også den fremragende tyske avis Süddeutsche Zeitung havde dagen før dagen Lena på kulturforsiden. For Lena rammer bredere end det sædvanlige folkedyb, der normalt er Melodi Grand Prix' kernesegment. Eller som Süddeutsche Zeitung kaldte hende, endnu før hun vandt:
»Den musikalske integrationskraft i et samfund, der er ved at falde fra hinanden.«
Lena er (et) utysk(e): Hun synger engelsk helt uden tysk accent, men i stedet på et hjemmelavet cockney-bryg, der klart klinger bedre end de velkendte tyske stemte s'er på de bløde th'ers plads. Hun ser bedre ud end Brødrene Olsen og er slagfærdig som ind i helvede. Gang på gang har hun sat nyfigne journalister på plads, når de forsøgte sig med spørgsmål om hendes privatliv. Hun er naturlig, står på scenen med Bambi-indadvendte tæer og en dans, der begrænser sig til ukontrollerede armsving, som var hun »elev af den unge Joe Cocker«. (Citat: Desværre en Spiegel-journalist og ikke undertegnede.) Endelig var hun i sin optræden i en lille enkel sort sag meget langt fra den glitter og kitsch, der i den mest rendyrkede form blev præsteret af Hviderusland med udklappelige sommerfuglevinger som sangens højdepunkt.
I modsætning til dette og mange andre bidrag virkede Lena som en af de få, der rent musikalsk og i sin optræden var ankommet til det 21. århundrede. Så meget som man nu ankommer dér ved et Melodi Grand Prix. Og vigtigt for tyskerne: Meget langt fra den Schlager-tradition med blonderet Bundesligafrisure og store flipper, som de tyske tv-stationer ellers stadig flittigt underholder seerne med  i prime time. Den mandlige halvdel af den danske duo lagde sig i øvrigt fint i halen på denne bedagede tyske specialitet og kan helt sikkert med held sende en ansøgning af sted til Mitteldeutsche Rundfunk, genrens paradis. Og formentlig netop derfor fik Danmark ikke et eneste point af Tyskland. For er der noget, tyskerne ikke længere gider være, så er det vokuhila-hår, kunsttoftøj og overskæg. Eller som den tyske kansler Angela Merkel udtalte:
»Jeg gratulerer Lena Meyer-Landrut med hendes super-succes i Oslo. Lena har gjort stort indtryk på mig med sin naturlighed og hjertelighed. Hun er et vidunderligt udtryk for det nye Tyskland.«
Det er ikke mærkeligt, at Merkel er oppe at ringe, for Lenas sejr falder på et helt udtørret sted. Forbunds- republikken står med sit hidtil største statsunderskud på 80 milliarder euro, og der skal spares på alt fra gynger til karruseller, og folkedybet kan ikke forstå, at Tyskland må stille garantier for den græske statsgæld.
40.000 begejstrede fans modtog søndag Lena i hjembyen Hannover, og hermed slog hun den rekord, Englands dronning Elizabeth satte, da hun besøgte byen i 1965. Lena forenede Motörhead-fans og atomkraftmodstandere med hr. og fru Niedersachsen ført an af delstatens svært stolte og PR-bevidste ministerpræsident Christian Wulff.
Og Lena selv? Hun steg ud af maskinen i Hannover i læderjakke, boyfriendjeans og en blomsterkrans i de tyske farver i håret og råbte til den forsamlede masse:
»I er ikke rigtig kloge! Det regner. Gå dog indenfor!«


