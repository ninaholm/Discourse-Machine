Udødelighed til salg



 Har du gennem længere tid næret et ønske om at være blandt heroinmisbrugerne Renton, Sick Boy, Spud og Begbie fra bogen og filmen Trainspotting? Svaret er måske nej, men nu kan det ikke desto mindre lade sig gøre. Den skotske forfatter Irvine Welsh har ifølge The Guardian indvilliget i en auktion, hvor den højestbydende kan blive udødeliggjort som karakter i hans kommende bog Skagboys, der er en forgænger til bestsellerromanen Trainspotting. Pengene går til velgørenhedsfonden Love in Action, som forventer at indkassere helt op til 10.000 pund. 
Love in Action hjælper hjemløse børn i Indien, og den engelske forfatter Ken Follett, bedst kendt for murstensromanen Jordens Søjler, har betalt 2.000 pund for at optræde i en fantasy-roman af Terry Pratchett. "Jeg vil gerne være en kæmpe, men Terry vil ikke love noget," fortalte Follett dengang. "Det eneste, han spørger om, er, hvordan jeg gerne vil dø, og dét finder jeg finder en smule ildevarslende."
Irvine Welsh vil heller ikke røbe noget om, hvilken rolle man kan forvente at få i Skagboys, men historien foregår i Edinburgh omkring 1984, og handler om, hvordan hovedpersonerne fra Trainspotting starter med at ryge heroin for nydelsens skyld, for siden at havne i et altomfattende misbrug. 
Auktionen finder sted i maj i Edinburgh. /amm

