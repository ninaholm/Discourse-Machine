Og de Oscarnominerede er ... ikke danskere
Ingen danskere er med i Oscarkapløbet, men som ventet stjal den franske stumfilm ’The Artist’ rampelyset, da årets Oscarnomineringer i går blev offentliggjort


 Michel Hazavanavicius’ sort-hvide stumfilm The Artist vakte begejstring, da den i maj sidste år blev vist på filmfestivalen i Cannes. De færreste havde dog dengang regnet med, at filmen — der handler om en stumfilmstjernes nedtur, da talefilmen kommer til — siden skulle erobre stort set hele verden, og at Hazavanavicius og co. søndag den 26. februar kunne gå hen og blive årets store Oscarvindere
The Artist og folkene bag fik ikke færre end 10 nomineringer — til film, skuespillere, instruktør og i mere tekniske kategorier — da The Academy of Motion Picture Arts and Sciences (Det Amerikanske Filmakademi) i går løftede sløret for hvem, der skal deltage i kampen om de eftertragtede, gyldne Oscarstatuetter.
Intet dansk
Desværre var der ingen nomineringer til danske filmfolk. Ole Christian Madsens SuperClásico var ellers blandt de sidste ni film på shortlisten i kategorien Bedste Fremmedsprogede Film, og mange havde regnet med, at Nicolas Winding Refns første amerikanske film, den stilfulde, kritikerroste film noir Drive, ville blive nomineret i flere af de store kategorier (måske især Albert Brooks for sin stærke birolle). Det gjorde den ikke, men måtte ’nøjes’ med en nominering i Bedste Lydklip-kategorien.
Efter The Artist var det film som Martin Scorseses Hugo,Bennett Millers Money Ball, Woody Allens Midnight in Paris, Tate Taylors The Help (Niceville på dansk) og Simon Curtis’ My Week with Marilyn, der blev begavet med de fleste og vigtigste nomineringer.
Ikke overraskende blev Meryl Streep nomineret for sin præstation som Margaret Thatcher i Phyllida Lloyds The Iron Lady, og i Bedste Kvindelige Hovedrolle-kategorien fik hun selskab af Glenn Close, der spiller en kvinde, som giver sig ud for at være en mand, i Rodrigo Garcias Albert Nobbs, Viola Davis i Tate Taylors The Help, Michelle Williams i My Week with Marilyn og, lidt overraskende, Rooney Mara for rollen som Lisbeth Salander i David Finchers The Girl with the Dragon Tattoo.
Lige så overraskende er det, at Tilda Swinton ikke er nomineret for sin fremragende præstation i Lynne Ramsays uafrystelige familiedrama We Need to Talk about Kevin.
Stærke felter
Jean Dujardin, der med sit blændende smil er umulig at stå for i The Artist, blev fortjent nomineret i Bedste Mandlige Hovedrolle-kategorien, og han får selskab af George Clooney i The Descendants,Gary Oldman i Tinker Tailor Soldier Spy, Brad Pitt i Moneyball og den stort set ukendte Demián Bichir i A Better Life.
Woody Allen (Midnight in Paris), Martin Scorsese (Hugo), Michel Hazanavicius ( The Artist), Terrence Malick ( The Tree of Life) og Alexander Payne ( The Descendants) blev alle nomineret for Bedste Instruktion, og det er et stærkt og ikke urimeligt felt; man savner dog Nicolas Winding Refn, der sidste år i Cannes vandt instruktørprisen for Drive.
De ni film, der blev nomineret som Bedste Film er: The Artist, The Descendants, The Help, Moneyball, The Tree of Life, Hugo, Midnight in Paris, Steven Spielbergs War Horseog Stephen Daldrys Extremely Loud & Incredibly Close. 
Det er heller ikke noget dårligt felt, men igen savner man Drive og kunne godt have undværet War Horse til fordel for f.eks. Tomas Alfredsons Tinker Tailor Soldier Spy.
My Week with Marilyn og War Horse har begge dansk premiere i morgen, torsdag. The Descendants, Tinker Tailor Solider Spy og Extremely Loud & Incredibly Close kommer inden for det næste par måneder
Oscarstatuetterne bliver uddelt søndag den 26. februar — natten til mandag dansk tid. Se alle de nominerede på www.oscars.org 

