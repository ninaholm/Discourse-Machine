Biblioteket er blevet det nye forsamlingshus
Færre og færre låner bøger på folkebiblioteket, selv om besøgstallet sidste år steg med 150.000. Ifølge eksperter er institutionen med de støvede bøger i dag ’et hjem uden for hjemmet’, som får lokalsamfundet til at hænge sammen. Det er også ambitionen hos biblioteket i Tårnby


 I skriggrønne plasticstole sidder tre herrer og læser avis. Aviserne er lige så forskellige som de tre læsere, og ved et bord i nærheden sidder en hel dagpleje og åbner madpakker. Fem drenge er lidt længere væk optaget af to kammerater, som dyster i et spil kæmpeskak. De larmer.
Det er torsdag formiddag på Tårnby Bibliotek, et af de »moderne forsamlingshuse«, som kulturminister Uffe Elbæk (R) kalder folkebibliotekerne. Og der er gang i det hus.
»Der skal ske noget på biblioteket. Der skal være liv,« siger bibliotekschef Jens Lauridsen.
Han er en mand midt i 50’erne med åbne arme. På hans næseryg hviler et par spinkle læsebriller, og hans sølvfarvede pjuskede skægstubbe vokser sammen med håret.
»I gamle dage havde vi et bibliotek, der var præget af bog- og materialesamlinger. Der var for få kvadratmeter til formidling, til at fortælle om indholdet. Generelt var biblioteket for introvert og anonymt,« siger Jens Lauridsen.
Uden på hans nålestribede skjorte hænger et skilt med teksten »Spørg mig!«, men det er ikke let, for han taler meget. »Det nye bibliotek er behovsopdelt. Hos os i to etager, så du kan få stillet dit behov for leg og liv i stuen, mens viden og information er på første sal,« siger han og peger ud gennem glasset, som opdeler mødelokalet, vi sidder i, med resten af biblioteket.
»Det er en åben og mere transparent, dynamisk institution, som har potentiale til at blive en endnu vigtigere institution, end biblioteket i gamle dage var.«
Meget mere end bøger
54 procent af danskerne har besøgt et bibliotek det seneste år mod 64 procent i 2004, viser kulturvaneundersøgelsen. Andelen af danskere, der bruger biblioteket mindst en gang om måneden, har været nedadgående siden 1993, hvor tallet var 37 procent. I dag er det 25 procent.
Samtidig fortæller Danmarks Statistik, at vi låner markant færre materialer fra biblioteket, mens bibliotekerne skærer kraftigt ned på deres udvalg.
Men direktøren i Danmarks Biblioteksforening, Michel Sten-Hansen, opfordrer til at læse tallene med visse forbehold:
»Folk associerer stadig biblioteker med bøger, selv om de kommer efter noget andet,« siger han.
»Så hvis de har været på kursus, til foredrag eller set børneteater på biblioteket, tænker de ikke, de har været på biblioteket. Så siger de måske, de har set scenekunst. Det, vi ved, er, at andelen af folk, der siger, at de ofte kommer på biblioteket, er faldet. Men det må vi holde op imod, at over 36 millioner går ind ad døren hvert år – og det tal er steget de senere år,« siger han.
I 2009 blev der registreret 36,01 millioner besøg, mens dørtælleren bippede 36,3 millioner gange sidste år.
Omkring sommerferien lavede Biblioteksforeningen en tænketank for fremtidens biblioteker, som på et antropologisk grundlag undersøgte, hvordan folk bruger biblioteket, og hvad de forventer af det. Her var konklusionen, at det stadig er en »krumtap i demokratiet«.
»Det sikrer adgang til viden og information, ligesom det var tanken, da biblioteket opstod. Dengang var viden i bøger, og man skulle sikre borgerne adgang til denne viden. I dag er viden et andet sted, men biblioteket hjælper borgeren med at tilegne sig den.«
I medierne har kulturvaneundersøgelsens konklusion været, at nydanskerne går på biblioteket som aldrig før. Men det er ikke nogen ny konklusion, siger Michel Sten-Hansen, som fortæller, at nydanskerne længe har brugt biblioteket mere end gennemsnitsdanskeren.
»Det har de altid gjort, og det har vi haft empiri for i en del år. Det skyldes blandt andet, at bibliotekerne gør en stor indsats i udsatte områder for at være medborgercenter.«
Men faktum er, at stadig færre låner bøger, mens stadig flere besøger biblioteket: »Og det er også baggrunden for, at man skal udvikle et helt nyt bibliotekskoncept med mere vægt på rummet og mindre vægt på bøgerne,« siger tidligere direktør for Styrelsen for Bibliotek og Medier, Jens Thorhauge, som i dag er selvstændig konsulent med ekspertise i strategisk biblioteksudvikling.
»Brugerne bruger rummet til forskellige ting; nogle bruger computerne, andre læser aviser, mens helt andre deltager i undervisning, kurser og møder. Det er en tendens, man skal arbejde for at styrke.«
Et arbejde, der ifølge Thorhauge foregår på biblioteker i hele landet – blandt andet i Tårnby. Dorte Skot-Hansen, Centerleder ved Center for Kulturpolitiske Studier, siger, at mennesker har brug for noget at samles om, og at internettet har skabt et stigende oplevelsesbehov i al almindelighed. Et behov for at opleve noget i lokalsamfundet.
»Biblioteket er det moderne forsamlingshus, hvis et forsamlingshus handler om møder på tværs af befolkningsgrupper. Det er blevet et møde- og oplevelsesrum, og det afspejles i de mange arrangementer, der i stigende grad tilbydes,« siger hun og opremser blandt andet forfatterarrangementer, debataftener i samarbejde med lokale institutioner og poetry slam.
Åbent og transparent
På Tårnby Bibliotek lugter der ikke af bøger eller papir, men af kaffe og madpakker.
Skakspillet er slut, og drengene fordeler sig i huset. De er på det ugentlige biblioteksbesøg med folkeskolen, men de kommer ikke for at låne noget, fortæller de. De kommer, fordi der er hyggeligt. Og så er det »fedt«, at man kan spille mod hinanden på computerne i den særligt indrettede afdeling, ’Gamer Street’. På vej til Gamer Street har to piger fundet noget, de kan bruge.
»Vi skal låne Ratatouille,« siger den ene og vifter med en dvd-version af Disney-tegnefilmen.
»Jeg har aldrig set den, men jeg har hørt, at den skulle være helt vildt god.«
I stueetagens midte, hvor dagplejen har spist færdig, hvorfor der nu er mere roligt, pakker Muhammed Ayoubi dagens Berlingske sammen.
»Jeg kommer her så tit som muligt og helst en gang om dagen,« siger den 45-årige amagerkaner.
»Jeg ved godt, jeg kan læse alle mulige aviser gratis på internettet derhjemme, men det er ikke det samme som en rigtig avis. Og så kan jeg godt lide, at der er liv omkring mig, når jeg læser.«
Muhammed Ayoubi kommer ikke for at snakke med de ansatte eller andre lånere, men som han siger, er det »godt at komme ud og se mennesker« – uden nødvendigvis at tale med dem.
»Det er vigtigt at etablere et åbent sted i samfundet, hvor den demokratiske kulturelle innovative samtale kan tage plads,« siger bibliotekschef Jens Lauridsen, da han bliver bedt om at forklare, hvorfor biblioteket stadig er vigtigt. Bare i november har der på Tårnby Bibliotek været mødregruppemøder, teaterforestillinger, brugerdrevne foredrag og adskillige kurser: »I nogle kommuner er biblioteket ikke særlig prioriteret, men jeg argumenterer for, at det er vigtigt i et moderne digitaliseret samfund med fare for fremmedgørelse. Den manglende sammenhængskraft kan skabe ensporethed, og det er vigtigt med et kommunalt modbillede eller modsvar til den åndelige forarmelse, man risikerer, hvis man bliver hjemme i hulen, hvor man ellers har adgang til umanerlige mængder information.«
Bekymrende filiallukninger
Siden 1980’erne er antallet af biblioteker i Danmark halveret, så der i dag er cirka 480. Filiallukningen hænger sammen med et fald i kommunernes tilskud til bibliotekerne, men det betyder ifølge Dorte Skot-Hansen ikke, at bibliotekerne har mistet deres funktion.
»Biblioteket er det sidste ikke-kommercielle mødested, der er i lokalsamfundet. Et public domain, hvor man møder nogle, der er anderledes end en selv,« siger hun og kalder biblioteket et af de få ’lavintensive mødesteder’, der i modsætning til de fleste af samfundets moderne mødesteder rent faktisk skaber sammenhængskraft.
»Det er et hjem uden for hjemmet, som mange har brug for. Et sted, man kan bruge til at læse eller arbejde og møde bekendte og nye mennesker.«
Og fordi man gennem bibliotekets mange arrangementer og tilbud stadig kan få inspiration til, hvilke ting man for eksempel kan bruge nettet til, mener hun, bibliotekslukningerne er bekymrende:
»Det vil vise sig at få en vis social skævhed, når så mange filialer lukkes,« siger hun. Centerlederen peger dog på, der bygges nye store, spektakulære biblioteker i bl.a. Seattle, Birmingham, Aarhus og Hjørring, fordi man er opmærksom på, at bibliotekerne netop kan skabe liv for borgerne i en tid, hvor internettet fylder mere og mere.
Kulturvaneundersøgelsens tal sammenholdt med de kommunale nedskæringer skal bibliotekerne tage alvorligt, mener Michel Sten-Hansen.
»Bibliotekerne har hele tiden været en institution, der har ændret sig i takt med samfundets forandring. Men worst case; hvis folk holder op med at bruge det, så forsvinder de små biblioteker. Det har specielt betydning for de mobilt svage: De unge, de ældre og børn. Samfund uden biblioteker i nærheden mangler det fælles rum, og det kan være et problem.«
Derfor mener Michel Sten-Hansen, at der bør være særlig opmærksomhed på at få fortalt borgerne, at bibliotekerne i dag er mere end bare bøger.
Samtalen i lokalområdet
»Mange filialer udvider åbningstiderne ganske betragteligt,« fortæller Jens Lauridsen på Tårnby Bibliotek, »men der er en grænse for, hvor meget man skal udvide. For hvis man udvider for meget, udvander man muligheden for det mangfoldige menneskeliv. Det er et spørgsmål om balance, for hvis biblioteket har åbent 100 timer om ugen, er chancen for, at vi mødes her, ikke så stor, som hvis der var åbent 50 timer.«
Mens han snakker, viser han rundt mellem legetøj og litteratur. Vi går fra stueetagen, hvor fokus er på oplevelse, og op på første sal, som mere ligner et traditionelt bibliotek. Jens Lauridsen hilser på alle, både personale og lånere.
»Jeg er meget skeptisk over for det døde bibliotek,« siger han. »Der skal være åbent, og der skal være aktivitet, for samfundet har behov for samtalen i lokalområdet ...«
Han tøver lidt.
»Hvis ikke biblioteket var her, for fanden, hvor skulle du gå hen i Tårnby?,« siger han og slår ud med armene, så den ene peger mod det vindblæste område ved lufthavnen og den anden mod Tårnby Torv.

