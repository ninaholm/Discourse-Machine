Apokalypse uden morale
De nominerede til Montanas Litteraturpris skriver alle gudsbenådet smukt om en skrøbelig eller udsat eksistens og afdækker nye sider af det at være menneske i det der føles som de sidste tider


 Den dystre rubrik kunne antyde, at vi her i 10-året for Montanas Litteraturpris er nået til vejs ende. Det er vi imidlertid kun i det, der i vores øjne er årets bedste bøger. Vi befinder os i de sene tider, på de trøstesløse steder, hvor reproduktionen er gået i stå, sådan som Christian Dorph karakteriserer Ursula Scavenius’ fortællinger Fjer, det ene af seks nominerede værker til Montanas Litteraturpris 2015. Meget er sort og stilstand her, men selv midt i undergangen er der ømhed og begær og det smukkeste sprog.
Det er blevet en sport at forsøge at finde et fælles spor gennem årets bedste bøger. Det vil i sagens natur altid være et kunstigt greb, for hvert vellykket værk taler for sig selv og etablerer sin egen ret. Og alligevel er det ganske påfaldende, at man i årets nominerede værker kan lokalisere denne bestræbelse på at skrive om en skrøbelig eller udsat eksistens. Det gælder i udstrakt grad i Dorrit Willumsens helt vidunderlige og fuldstændig blærede roman Nær og fjern, hvor hun skaber en legende let og smuk fortælling om nogle i bund og grund triste og grumme skæbner.
Morsom og grotesk
Andre går helt tæt på kroppen, som eksempelvis Kirsten Hammann, der i romanen Alene hjemme skriver om Sara, hvis skelet er vokset forkert sammen. I denne morsomme og groteske sorte parabel på et moderne kvindeliv går Hammann mere radikalt til værks end tidligere i forfatterskabet. I momenter ligner det chicklit, men jeg lover, at det er alt andet. Knaldhårdt og morsomt.
Lige så brutalt går Hanne Vie-mose til værks i Mado, hvor skyld og skam-tema gennemspilles i en vild roman om at være mor, der bevæger sig mellem autobiografi og surrealistisk rejsebog. Og hos Jonas Rolsted, i Abandon Green Language, undersøges i en meget egensindig struktur af forskudte gentagelser det at blive forladt og kærlighedens relationer.
I et stort setup undersøger Kim Leine i Afgrunden de dybder i mennesket, der blandt andet får dem til frivilligt at opsøge krigen, og hvad krigen får mennesker til at gøre. Det gør han, samtidig med at han undersøger selve den historiske romans genre og de muligheder, den tilbyder for at afdække dæmoniske sider af menneskelivet.
Der er skrevet mange gode bøger i år, som ikke er blevet nomineret. Det er ikke sådan, at vi for enhver pris viger uden om de populære bøger, men der er klar tendens til at gå uden om de bøger, der bare formidler en god historie, men som formmæssigt ikke for alvor forsøger noget nyt. I år er det en særlig glæde, at kunne nominere så mange bredt anlagte romaner, der virkelig lever op til Montanaprisens kriterium om æstetisk at kunne noget særligt.

