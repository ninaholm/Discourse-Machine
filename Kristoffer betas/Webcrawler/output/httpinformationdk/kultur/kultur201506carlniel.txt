Carl Nielsens fødselsdag skal smøre pr-maskineriet
Som mesterlig sangskriver rev Carl Nielsen den ene landeplage efter den anden af nodearket, og selvom vor  nationalkomponist i år ville være fyldt 150, gør de vitale orkesterværker ham stadig til en vigtig musikambassadør i udlandet


 I sin levetid higede Carl Nielsen efter anerkendelse uden for landets grænser. Hjemme blev han båret i kongestol af folket og musiklivet, selvom han med sin koncertmusik udfordrede den gode smag.
»En knytnæve i ansigtet på et værgeløst, nyhedssnobbet og pirringssygt publikum. Jeg hader den, men den fængsler mig,« sagde en kollega.
Uden for dammen var det småt med begejstringen for Nielsens folketoneprægede og optimistiske kompositioner, selvom han dog kunne opleve sin 5. Symfoni blive opført af Berliner Filharmonikernes chefdirigent, Wilhelm Furtwängler.
Efter sin død i 1931 er der med intervaller hændt noget, som har rettet internationale ører mod danskeren. Det startede med overrækkelsen af Léonie Sonnings Musikpris til den karismatiske Leonard Bernstein i 1965, som udgav referenceindspilninger af symfonierne med sine New York Filharmonikere. Den svensk-amerikanske Herbert Blomstedt faldt for Nielsen under årene i front for DR SymfoniOrkestret (1967-77), som han indspillede symfonierne med, og senere tog han partiturerne med til San Francisco Symfoniorkester. I England og i de nordiske lande sætter man også pris på symfonierne, og den viltre Klarinetkoncert og den eventyrlige Blæserkvintet er ganske enkelt blandt de bedste værker i deres respektive genrer.
Sikre og usikre skridt
Netop udkommet er de seks symfonier med John Storgårds og BBC Filharmonikerne (Chandos). Den finske dirigent er en kender af dansk musik, han stod såmænd bag bestillingen af Per Nørgårds 8. Symfoni, og han har flere gange dirigeret DR SymfoniOrkestret. New York Filharmonikerne valgte at bryde ti års pladepause med at indspille Nielsens symfonier og koncerter (Dacapo). Årsag: Deres chefdirigent, Alan Gilbert, lærte Carl Nielsens musik at kende under sin tid med svenskernes Kongelige Hofkapel.
BBC Filharmonikerne holder til i Manchester i Nordengland og er et af fem af radiofoniens orkestre. Styrken i deres fortolkninger ligger i de sidste to symfonier. Hvor Storgårds tager de tidligere værker lidt for pålydende, vover han mere utæmmet vildskab i den femte, hvilket også er absolut livsnødvendigt for det værk, så man frydes over, hvordan solo-klarinetten næsten kammer over, og hvordan lilletrommen lyder som vilde hestes indestængte energi. I den overraskende gakkede sjette truer musikken igen med at sprænge rammerne, men den holdes i ave og siver flabet ud som en drengestreg. Storgårds slipper dårligst fra 1. Symfoni, hvor han ikke virker til at have så meget på hjerte. I et interview med BBC Music Magazine skyder han sig måske i foden angående dette værk: »Nielsen har en masse ideer, men er ikke så sikker på, hvordan de skal formes. Så det overlader meget til fortolkeren.«
Det lyder ikke i nærheden af en ung mands usikre skridt, når New York Filharmonikerne tager teten.
Hos BBC og Storgårds er dynamikken for unuanceret, tempoet til den langsomme side og klangligt ligner 2. og 3. sats hinanden for meget. Og i flere af symfonierne er violinerne mikset for langt ned.
Sådanne studiekiks finder man ikke på Dacapo-indspilningerne. Hos New York Filharmonikerne lyder 1. Symfoni som en moden komposition spillet af tændte musikere, og deres 4. Symfoni, Det uudslukkelige? rummer noget mere desperation og vovemod end hos BBC-orkestret, der spiller det for ærbødigt.
Det evige lyssind
I alt, han gør, er Carl Nielsen først og fremmest melodiens mand. Et friskt bud på, hvordan de folkekære sange kan fortolkes, hører vi på den nye cd The melodies of Carl Nielsen (Gateway Music) med jazzpianist- og komponist m.m. Michael Sunding og på kontrabas nestoren Mads Vinding. Det er en virkelig forfriskende plade, som man umuligt kan være i dårligt humør til. De fine, jazzede arrangementer og improvisationer er stemningsfulde, lyriske, fulde af lys og indimellem ganske legesyge.
Sunding er på ingen måde andægtig over for forlægget, som det høres i »Jeg ved en lærkerede« med funky bas. Ofte oplever man en nordisk tone i stil med Jan Johansson og Niels Lan Doky, andetsteds lyder det mere solbeskinnet i retning af Chick Corea, Michel Camilo og Esperanza Spalding. Man er badet i vellyd og gode vibes fra først til sidst. Og det lave selvværd, som jantelov har banket ind i danskerne, hører vi intet til.
Hele den ’nationale’ 150-årsfejring er lettere komisk med danske øjne. Han er aldrig gået af mode herhjemme, men spilles hvert eneste år overalt inden for folden. Det må være et nødblus til musiklivet i udlandet, der endnu ikke er blevet ramt af Nielsen-feber, et forsøg på at trække PR-maskineriet i gang, som den britiske musikskribent Stephen Johnson mente, at vi godt kunne være bedre til: »Danskerne er nok verdens dårligste til at reklamere for sig selv. Anden forklaring kan der ikke være på, hvorfor det har taget den ikkedanske verden så lang tid at vågne op til Carl Nielsens originalitet, friskhed og vitalitet.«
Allerede Carl Nielsen selv gav jo pokker i jantelov og stødte ikke så få på manchetterne med sin modernisme. I Tyskland, som han sukkede efter at blive anerkendt af, spilles han stadig ikke i nævneværdig grad. Men ved årets Berliner Festspiele opfører Sir Simon Rattle og Berliner Filharmonikerne 4. Symfoni og Pan og Syrinx. Rattle kalder Nielsens musik forbløffende, original og besiddende en stærk formbevidsthed og personlighed. Ved samme festival opfører Berlin Radioorkester 3. Symfoni og Mahler Kammerorkester 6. Symfoni.
Og de unge musikere i Den Danske Strygekvartet har i bemærkelsesværdig grad slået igennem med livskraftige fortolkninger af Nielsens kvartetter, som de har turneret intensivt i ind- og udland med. Ringene i vandet breder sig, Carl.

