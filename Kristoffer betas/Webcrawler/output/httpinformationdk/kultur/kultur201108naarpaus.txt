Når pauserne bliver lange
Virale film kan give uventede, visuelle pauser, som når man opdager, at film om flysikkerhed kan være en underholdende, overraskende genre


 Det er altid sjovt at se en velkendt genre blive fornyet. Ikke mindst når det gælder en af den slags film, man har set mange gange før og ikke orker én gang til. Som f.eks. informationsfilm om flysikkerhed. Det er en subgenre, som sjældent får sind i kog, men de sidste år har Air New Zealand taget utraditionelle midler i brug for at få folk til at følge med i redningsvestdemonstrationer og udpegninger af nødudgange. Filmene er blevet et hit på nettet, og mange i min omgangskreds har modtaget den seneste viralt, når begejstrede fans har sendt links rundt i verden.
Dette års flyinformation fra Air New Zealand er nemlig et overgearet disco-farveorgie med den fascinerende fitness-guru Richard Simmons, som overentusiastisk forklarer, hvordan man kan strække ud, når man lægger bagagen på plads over sæderne, eller hvordan man på begejstret John Travolta-dansevis kan prøve at udpege, om nogen har brug for hjælp, hvis der skulle opstå en nødsituation.
'Crazy about rugby'
Air New Zealand har tidligere vakt opmærksomhed med en informationsfilm om det 'rent nødvendige', hvor det medvirkende flypersonale kun var iført bodypaintede uniformer. I deres 'Crazy about rugby'-film om flysikkerhed har de stuvet et fly fuld af rugbyfans, som får hjælp af spillere fra holdet All Blacks med lidt af hvert.
Air New Zealand-filmen med Richard Simmons er set af over to millioner på Youtube og har cirkuleret flittigt fra mail til mail og profil til profil. Andre populære flyinformationsfilm er Virgins animerede udgave, hvor en mand med lettere træt stemme bl.a. forklarer den efter hans overbevisning forsvindende lille del af passagererne, som aldrig har brugt et sikkerhedsbælte, hvordan det fungerer.
Xylofonmeditation
Der er mange overraskende film derude, men med et hav af youtube-klip og virale billedstorme i omløb, er det tit svært at vide, hvor man finder dem. Jeg får for tiden mail fra en veninde i reklameverdenen, som sorterer og sender de sjove i min retning. Det har givet anledning til mange inspirerende, visuelle pauser, som når en japansk reklame for mobiltelefoner med træcover er et uventet, meditativt øjeblik med en enestående xylofonoplevelse i en skov.
Andre steder at finde inspiration er mashable.com, hvor man ud over at få nyheder fra de sociale mediers forunderlige verden og en smule om den gammeldags films univers også kan finde diverse lister med f.eks. de 10 bedste Harry Potter spoofs eller film med original brug af typografi.
Kunsten er bare ikke at fortabe sig, for bliver man bidt af at gå på opdagelse i de mange korte formater, kan pauserne hurtigt blive lange.

