Litteraturklub på afveje
En litteraturklub med tre glade jyder farer vild i James Joyces Dublin. Vil de ende som de turister, de ikke vil være? Eller kommer de tættere på 'Ulysses' og annonce-sælger Leopold Bloom?
Et af Dublins mest berømte bysbørn, James Joyce, foreviget som statue i den by, han har anbragt prægnant i litteraturens verden.


 Lad mig præsentere den litteraturklub, jeg deler med to gamle venner. Det ene medlem, arkitekten, ser verden i konkreter og koordinater. Han kan tampe rundt i den samme passage i uendeligheder for at aftappe konkrete budskaber, der sjældent findes. Det andet medlem er en sværmende litteraturhistoriker. Han ved det meste, men har den fine egenskab aldrig at vide sig sikker på andet end sin egen tekstanalytiske usikkerhed, hvilket gør ham åben for allehånde udlægninger. Og det er den tredjes, journalistens, store held og stadige redningsplanke.
For seks år siden rejste vi tre sammen til Dublin for at gå den berømte Bloomsday-rute, der er opkaldt efter Leopold Bloom, hovedpersonen i James Joyces roman Ulysses. Blooms vandring igennem Dublins gader en enkelt dag 16. juni 1904 har James Joyce omsat til en roman på 751 sider, som mange nok har læst, men få har forstået.
»Jeg har indlagt så mange gåder og hjernedrillerier, at det vil holde professorerne beskæftiget i århundreder med at diskutere, hvad jeg mente, og det er den eneste måde, hvorpå man kan sikre sig udødelighed,« har Joyce selv udtalt.
Oh yes, Ulysses er Bibelen Shakespeare, Milton, Dante, Goethe og den græske mytologi forløst i én jaloux annoncesælger, der drager ud i Dublins gader vel vidende, at hans hustru, Molly, netop denne dag vil være ham utro i deres egen ægteseng.
Ingen overensstemmelse
De mest entusiastiske Joyce-elskere mødes hvert år i Dublin på selve Bloomsday og går ruten fra morgen til aften. Vi havde afsat fire dage til at snuse rundt efter selv den mindste rest af Leopold Blooms Dublin. Et ambitiøst projekt, vi havde forberedt i flere måneder, og vores rejsetasker var tunge af litteratur af James Joyce og om Ulysses.
Vi valgte at gå ruten uden for sæsonen, og det gik slet ikke. Arkitekten sørgede for, at vi orienterede os efter et originalt bykort fra 1904. Ikke nogen turisttricks her. Om irsk byplanlægning vidste vi uendeligt lidt, men nu ved vi, at uendelig meget er sket med Dublins infrastruktur de seneste 100 år.
Det tog os derfor det meste af en dag bare at finde frem til Eccles Street nr. 7, hvorfra Leopold Bloom indleder sin vandring efter morgenmaden: Stegte nyrer. Jævnlig standsede vi og slog op i hver vores krøllede udgave af Ulysses med æselører, marginnoter og understregninger for at overbevise os selv og hinanden om, at et tilfældigt gadekryds eller en bygning spillede en helt særlig rolle i romanen. På intet tidspunkt fandt vi overensstemmelse mellem roman og virkelighed, men det gjorde ikke så meget, så længe vores forestillingsevne bragte os nye erkendelser.
Frem til Eccles Street nåede vi dog. Og mødte et privathospital. Blooms klassisk britiske rækkehus er for længst jævnet med jorden, og en messingplade med James Joyces portræt var eneste litterære reference. Foran messingpladen lod vi os fotografere som de turister, vi ikke ville være. Fotografiet har avisens billedredaktør afvist at offentliggøre. Af hensyn til de tre glade drenges omdømme.
Heldigere endte vi med at tage toget ud til kysten for at finde Martello Tower, der danner rammen om Ulysses' berømte åbningsscene. Iført gul slåbrok og med sit barbergrej i hånden stiger den »trinde, statelige« medicinstuderende, Buck Mulligan, op fra det runde tårn, der oprindelig blev bygget som forsvarsværk under Napo-leonskrigene.
Vi prøvede at gå 'en Mulligan'. Med buler i hovedbunden til følge. Trappe- opgangen er så snæver og lavloftet, at en middelhøj dansker umuligt slipper igennem en Buch Mulligan-koreografi uden skrammer.
For at leve sig ind i stemningen boede James Joyce seks dage i det trange tårn, der i dag står som museum for forfatteren. Dermed endte vi igen som de turister, vi ikke ville være. Og heller ikke fotoet derfra er fundet egnet til offentliggørelse.
En betydelig del af Ulysses foregår på pub, hvilket ikke var et uvæsentligt argument for turen. Det lykkedes os at finde adskillige beværtninger, og efter en del forsøg og pints nåede vi frem til pubben David Byrne's, hvor Leopold Bloom bestiller en gorgonzolasandwich og et glas bourgogne. Vi hoppede selvfølgelig ikke på turistmenuen og endte i stedet med oppustede maver efter en velvoksen omgang irish stew. Antallet af pints havde deslige besværliggjort de litterære referencer, og dermed endte vi igen som de turister, vi ikke ville være.
Vi er turister
Vores mest succesfulde ekspedition gik til kirkegården Glasnevin nord for Dublin, hvor Leopold Bloom deltog i en begravelse. Ligtoget foregik selvfølgelig med hesteforspand, og vi overvejede at springe ud som de turister, vi ikke ville være, og leje en hestevogn. Vi valgte dog en lokalbus. Da vi nåede frem, blev litteraturhistorikeren i tvivl om, hvorfor denne kirkegård egentlig er central i Ulysses. Det har vi endnu ikke fået udredt.
Men det kan vi nå endnu. Vi endte vores litterære vandring på The James Joyce Center i det centrale Dublin. Væg op, væg ned med James Joyce-udgivelser og udlægninger på alverdens sprog.
Her blev vi enige om, at vi skal genlæse Ulysses hvert femte år efterfulgt af en rejse til Dublin. For Ulysses er den bedste roman, vi har læst. På grund af denne rejse. Vores småforvirrede raven rundt på tilfældige af- og biveje er nemlig ikke fjern fra Leopold Blooms sælsomme færden den 16. juni 1904.
Vi rejste i 2005. Og vi har endnu kun besøgt Dublin den ene gang. Skulle det blive til en ny rejse, må vi stå ved, at vi er de turister, vi engang ikke ville være.

