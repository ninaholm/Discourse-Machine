Amerikas mest tillidsvækkende
I otte år har The Daily Show-værten Jon Stewart serveret falske nyheder og parodieret de øvrige medier - i amerikansk offentlighed har det givet ham en rolle som fornuftens stemme i en verden, der er blevet afsindig
The Daily Show. Jon Stewars kultagtige undergrundssatire er endda blevet en så kulturel hjørnesten, at New York Times for nylig udnævnte ham til at være den mand af alle, som »Amerika har størst tiltro til«.

NEW YORK - Da Jon Stewart påtog sig rollen som 'nyhedsvært' på The Daily Show for otte år siden, var det hans hensigt at skabe et parodisk vrængbillede af amerikanske kanalers mere eller mindre fordrejede nyhedsdækning og om muligt være endnu længere ude end de værste. Men i dag har han ved en paradoksal ironi fortrængt ofrene for sine drillerier og fremstår i den amerikanske offentlighed som fornuftens forvirrede stemme i en afsindig verden.Ja, hans kultagtige undergrundssatire er endda blevet en så kulturel hjørnesten, at New York Times for nylig udnævnte Jon Stewart til at være den mand af alle, som "Amerika har størst tiltro til".Hvis nogen skulle være gået glip af den veloplagte værts udsendelser, så kan hans bud på, hvordan mainstream-medierne kolporterer falske rygter om præsidentkandidat Barack Obama være et instruktivt eksempel. Han kalder de for tiden faste indslag for Baracknophobia og viser klip af andre tv-værter og kommentatorer med føntørrede frisurer, der gentager udbredte, men fuldkommen grundløse påstande om, at Demokraternes kandidat 'i virkeligheden' er muslim, plagiator, kvindehader etc. Leverandøren af falske nyheder hudfletter kabelnettets talende hoveder, når de skyder skylden for den hadske rygtestrøm mod Obama på internettet. Med gravalvorlig mine udbryder Stewart:"Nej, hvor interessant - enellerandenfyrsomingenkender.com rapporterer, at den demokratiske kandidat, Barack Obama, har kvindelige kønsdele. Det er jo åbenlyst grundløst og uforskammet - så det vil vi gå i dybden med i hovedhistorien i aften: 'Barack Obamas vagina: Oktober-overraskelsen i hans bukser'."Hvem beundrer du mest?Hvor langt The Daily Show er kommet en omfavnelse af det etablerede, viser sig også i, at Jon Stewart og hans reportere er fuldt akkrediterede til det demokratiske partikonvent i Denver.Og da amerikanerne i en meningsmåling blev bedt om at nævne den journalist, de beundrede mest, strøg Jon Stewart ind på en fjerdeplads på listen, kun overgået af NBC's Tom Brokaw, Dan Rather (dengang CBS) og Anderson Cooper fra CNN.The Daily Show og det ikke mindre morsomme og succesrige The Colbert Report udsendes over 23 gange ugentligt "fra Comedy Central's World News Headquarters i New York". Sidegadestudiet på Manhattans West Side er ikke kun det ubestridte centrum for falske nyheder, men er tillige epicentret for virkelige nyheder pakket ind i studentikos humor.Rådet om, hvordan man bedst følger med i amerikansk politik, som en talsmand for USA's udenrigsministerium tilhviskede en udenlandsk korrespondent, var da også uhyre enkelt: "Luk op for The Daily Show - jeg ser genudsendelsen hver formiddag kl. 10.30," sagde hun. "Sådan finder du bedst ud af, hvad der i realiteten foregår."The Daily Show er også blevet topprioritet for ambitiøse politikere og blev af nyhedsmagasinet Newsweek betegnet som "tv's mest coole pit stop" for præsidentkandidater, verdensledere og ekspræsidenter. Og hvor mainstreammedierne gav en afbalanceret redegørelse for arven efter Blair-Bush-årene under Tony Blairs farvelbesøg i Washington sidste år, flåede The Daily Show nærmest Blair i stykker.Et af programmets særkender er brugen af videomontager, der udstiller politikere som modsiger sig selv - en teknik, som de øvrige nyhedskanaler efterhånden også har taget til sig. Ej heller viger The Daily Show tilbage fra, hvad det kalder 'superdeprimerende historier' som præsident George Bushs beslutning om at godkende brugen af tortur efter 11. september angrebene og den historisk stærke magtkoncentration i Det Hvide Hus. Interviews med forfattere som Seymour Hersh har bidraget til at fokusere på Bush-regeringens potentielt ulovlige handlinger og udvidet målgruppen for det publikum, de kunne få i tale med deres bøger.Er du vanvittig?Jon Stewarts jævnlige udbrud "Er du vanvittig?" ser ud til at have indfanget den post-M*A*S*H og post Catch 22-sensibilitet, der har bredt sig i et land, som gik i krig i Irak for at finde masseødelæggelsesvåben, der ikke eksisterede. Nu, da den mest lovende kandidat i generationer stiller op til præsidentvalget, spørger Stewart, om Amerika har tænkt sig at forkaste Obama i stemmeboksen på grund af rygter om, at han er muslim.Hensigten med The Daily Show er at underholde, ikke at oplyse, insisterer Stewart imidlertid og sammenligner sit job med at "sende spytklatter" af sted fra bagerste række. Men der er ikke noget han selv og de vittige forfattere, som samarbejder med ham, holder mere af end at tage livtag med døgnets store spørgsmål med metoder, som de sobre nyhedsprogrammer er afskåret fra at benytte sig af."Processen i showet går forhåbentlig ud på at finde ting, der er vand på morskabens møller," siger 45-årige Stewart til New York Times. "På mange måder er de tunge temaer også dem, som rummer de største muligheder ... fordi de har størst potentiel energi. Jeg mener ikke for publikum, men for os."Showets succes kommer af dens særlige blanding af uformel bloggerattitude med dybdeborende research og ekspertise fra nogle af USA's bedste undersøgende journalister. Tilsammen har dette resulteret i en ny form for nyhedsmedie.Hver dag begynder med et morgenmøde, hvor materiale fra 15 videooptagere, aviser, magasiner og hjemmesider bliver gransket."De fleste vil nok finde det ret rædsomt at overvære morgenmødet," siger Stewart."Det er virkelig en forsamling af krakilere, der udtrykker frustrationer og ærgrelser - resten af dagen går med at fortrænge den oplevelse med alle de kreative metoder, vi kan hitte på." Joseph Lieb, en af showets producere, beskriver processens mål som at finde historier, "der kan gøre os vrede på en helt ny måde".Påtaget falskhedKlokken 15 er manuskriptet klar, og Stewarts prøveoptagelser begynder. Efter en times omskrivninger bliver showet optaget klokken 18. Værten for de falske nyheder er måske lige præcis den rette modgift til de falske nyheder, som har det med at dukke op i amerikanske aviser. Det var trods alt den amerikanske regering, som i 2005 tog initiativ til at plante 'positive nyheder' i irakiske aviser for at flytte opinionen i forhold til krigen. Og ifølge professor Robert Love fra Columbia Journalism School har samme regering "brugt marginaliserede forskere og falske eksperter til at forplumre videnskabelige debatter om global opvarmning, stamcelleforskning, evolution og andre ting".Trods al påtaget falskhed kan Stewart have vist vejen til tv-nyhedernes fremtid: En kontant og uformel stil parret med hårdhændet redigering og dyrkelse af absurd morskab, som sikrer, at de historier, han vil dække, også når ud til det store publikum.© The Independent og Information. Oversat af Niels Ivar Larsen
