Jeg håber - men ikke at ufornuften forsvinder
Haitis jordskælv er en ny start for både Haiti og landets danske islæt, Jørgen Leth. »Vi er jo ved verdens ende. Haitianerne forstår, at det er en ekstrem situation. At man må tage fat helt fra bunden af. Det er det, mit håb knytter sig til,« siger forfatteren, der i går udkom med en ny bog om den mytiske stat


Der gik noget tid, før det gik op for Jørgen Leth, hvad der var sket:»Der gik en tre-fire nætter, før jeg kunne sove. Vi lå på presenninger udenfor i FN-lejren, hvor vi havde søgt tilflugt efter jordskælvet. Om natten rumlede jorden under os af efterskælv. Jeg kunne ikke forstå, hvad der var sket, og var helt handlingslammet. Katatonisk. Den første nat gik jeg rundt, og jeg kom forbi en opholdsstue, hvor CNN kørte. Det var stillbilleder fra Port-au-Prince, af præsidentpaladset og andre bygninger, der var kollapset. Det var næsten ikke til at tro. Der gik det op for mig, hvor stort det var,« forklarer han.»Ved fire-fem-tiden om morgenen kunne jeg høre, at folk skreg udenfor. At de sang salmer, tusindvis af stemmer i mørket. Det var meget forskrækkende at være inde i dette projektøroplyste helle midt i et fuldstændig mørklagt kaos og ikke vide, hvad der sker. Men der skete ingenting. Desperationen gik ikke over i vold. Det siger noget om det haitianske folk.«Jeg har ikke mistet livetFire måneder efter, at et voldsomt jordskælv lagde store dele af Port-au-Prince i ruiner, dræbte op mod en kvart million mennesker og ændrede livet radikalt for de overlevende, er den danske forfatter og filmmand tilbage i Danmark.Medierne er linet op for at tale med det hjemlige ansigt på katastrofen i Haiti og få den menneskelige historie om katastrofen fra Leth. Selv er Jørgen Leth rimeligt nøgtern:»Jeg har mistet en masse ting, mit daglige liv, ting, mit hus, men jeg har reddet mit liv, modsat mange andre. Så jeg var ikke så ulykkelig, bare vanvittig chokeret. Først er man mest optaget af sin egen katastrofe, men hurtigt går det op for én, at det er en fuldstændig altomfattende katastrofe, og at landet er i fare for at kæntre fuldstændigt.«Leth har siden jordskælvet i januar holdt sig væk fra medierne for at samle tankerne, men i de seneste dage har han inviteret medierne indenfor i anledning af en ny Haiti-bog, der udkom i går med en blanding af nye og genudgivne tekster om landet. Mellemtiden er brugt i Haitis naboland, Den Dominikanske Republik, i et mentalt fluxus, hvor brudstykkerne er samlet sammen igen, mens det eneste fikspunkt har været franske brostensveje og en kommentatorrolle i cykelløbet Paris–Roubaix denne weekend i en nærmest absurd afstand af Haitis nød.»Jeg besluttede mig med det samme til, at jeg ikke ville tilbage til Danmark. Jeg ville ikke flygte hjem. Jeg var ikke i stand til at tænke en tanke, men dén beslutning forekom mig enkel,« konstaterer han.Iagttager og deltagerPå den anden side af grænsen i den relativt velstående og rolige Dominikanske Republik er et nyt stadie i 20 års forhold til den caribiske stat blevet gennemtygget.— Du er vel gået fra at være en iagttager til at være en deltager?»Ja, pludselig er man en del af katastrofen. Jeg blev spurgt, mens jeg stadig var i lejren, om jeg ikke ville skrive noget om jordskælvet, men jeg kunne ikke. Jeg følte, at jeg havde nok at gøre med at absorbere mit eget chok til at kunne træde udenfor og iagttage, hvad der skete. Da forlaget foreslog bogen, syntes jeg, det var en god idé. Men i første omgang sagde jeg, I må ikke forvente, at jeg kan skrive noget nyt. Jeg kunne ikke bare være iagttager, jeg var med i det, og der er folk, der er tæt på mig, som det har ramt. Det har ændret hele mit perspektiv. Men samtidig er jeg tilbage i en vis professionel observation også. Jeg er jo den, der kan Haiti. Det er ikke uadskilleligt at være en del af det og en iagttager samtidig,« forklarer han.Fra den observatørpost er det måske lidt overraskende et positivt filter, der bliver lagt ned over katastrofen. En idé om en ny start for en fattig nation, der er på vej ind i en af verdenshistoriens mest radikale genopbygningsprojekter, hvis form afgøres i disse dage:»Vi er jo ved verdens ende. Omverdenen har været ekstremt generøs og ønsket at hjælpe Haiti. En anden ting er, at haitianerne forstår, at det er en ekstrem situation. Det er som en apokalypse. Man må starte fra scratch. Det er det, mit håb knytter sig til. I de planer, der er lagt frem – også fra Haitis regering – er der en vision. Man gør en række ting, man aldrig ville drømme om før katastrofen. Man vil decentralisere, man vil, som Clinton har sagt, rebuild better. Man vil prøve at lave et nyt Haiti fra bunden af.Det lyder som en utopi, men jeg tror, viljen er der,« siger Jørgen Leth og nævner som eksempel den kommission, der er blevet nedsat for at træffe beslutninger om, hvordan pengene skal bruges, og som består halvt af udenlandske eksperter og halvt af kompetente haitianske eksperter, ledet af Bill Clinton og den haitianske premierminister. Et alternativ til den strøm af ineffektive regeringer, der primært har udmærket sig ved at få penge og drømme til at forsvinde op i det blå som duftløse luftspejlinger.»De ved, at de ikke bare kan lade pengene forsvinde denne gang. Mit håb er, at der pludselig er et samfundssind. Det har der aldrig før været i Haiti. Der er udtalelser fra ledende forretningsfolk, som fuldstændig plejer at mangle et socialt sindelag – de er klar over, at det er der brug for nu, og at udlandet kigger på dem. Det er så mange penge, der smides efter dem, at de ikke bare vil lade dem forsvinde ned i et sort hul,« siger hanEt kompromis»Kleptokratiet er så udbredt i Haiti, at man hele tiden er bange for, at de bare fordeler pengene mellem sig. Det er mønsteret i Haiti. Men jeg tror, alle er klar over, at det mønster må brydes denne gang. Katastrofen er så altomfattende, at den næsten ikke er til at forstå. Det er dens omfang, dens omvæltende indflydelse på, hvordan alting ser ud fysisk og mentalt, der giver mig en fornemmelse af, at det kan vække en vilje til forandring,« siger han og banker stilfærdigt i bordet.— Nogle internationale kommentatorer taler om en kultur i Haiti, som gør befolkningen ude af stand til at bevæge sig videre, og at det bedste ville være at sætte landet under administration. Hvad mener du om det?»Før katastrofen har jeg indimellem tænkt, at det ikke nødvendigvis er en dårlig idé, selv om den er meget politisk ukorrekt. Jeg har haft perioder, hvor jeg har været meget pessimistisk, og tænkt: Det kører ad helvede til, evig korruption og snyd og bedrag. Ingen tager hensyn til befolkningen, og jeg har tænkt, det ville være meget bedre, hvis de var under administration. Men det er et godt kompromis, hvor haitianerne er med til at bestemme. Det er vigtigt, at det internationale samfund er med til at kigge ned i de enkelte processer. Der er et udtryk om, at ’den haitianske stat har svært ved at absorbere hjælpen’. Det betyder, at de tager pengene, men ikke har projekterne. Det er en vidunderlig eufemisme. Derfor bliver de ikke udbetalt, eller også forsvinder de. Men de har strengt sig meget an. Planen er født af dem selv, og det har jeg ikke set før.Men det er ikke det samme som, at pengene ikke bliver stjålet. Men lige nu vil jeg fastholde min optimisme,« siger Jørgen Leth.— Men det er vel også den her irrationelle kultur, der har næret dine skriverier om Haiti?»Jeg må indrømme, at jeg er meget fascineret af ufornuften. Det er sådan en ansvarsløs forfatteropfattelse af den virkelighed, der har været en blanding af komedie og tragedie hele tiden, hvor tingene altid gribes fuldstændig absurd an. Det er ikke tiden til at more sig over, at det går ad helvede til, men den haitianske ufornuft har som regel været koblet med en stor kreativitet og overlevelsesevne, som jeg altid har beundret. De er verdensmestre i at overleve de mest usle vilkår. De er fuldstændig ukuelige – også i den her situation«.— Du skriver i bogen om »Haitis makabre folklore« som baggrund for mange af de problemer, der er, en reproducerende myte. Er det noget, man kan gøre op med?»Man må gøre op med nogle af de spøgelser, der er, men det er svært, for der er noget af det, der ligger utrolig dybt. Bagsiden af det opgør er prædikanter, der siger, at voodooen er så indbygget i Haiti, at man ikke kan gøre fremskridt. Det er det værste sludder. Men der er en kultur for ødelæggelse, og det er meget mere helbredeligt. Jeg har tit tænkt på, at haitianerne ødelægger meget for sig selv, men det er som regel, fordi folket ikke er med. Det er et parlament og nogle forretningsfolk, som først og fremmest gør noget til gavn for sig selv på den mest kortsigtede – og ofte kriminelle – måde. Man kan håbe på, at der nu bliver taget hensyn til folket, og at nogle af de penge drypper ned til befolkningen,« siger Jørgen Leth med et pludseligt engagement:»Den almindelige befolkning glemmes hele tiden. Det er jo ikke sådan, at almindelige mennesker ikke er politisk vakte i Haiti. Det er ikke, fordi de ikke ved, hvad de vil. De ved, at det her er en enestående situation, hvor de nødvendigvis må have noget ud af det. Jeg har aldrig tænkt om haitianerne, at de er umælende. De har bare altid levet i en elendighed, som har været fastlåst og ikke til at rokke. Men de vil ikke finde sig i, at der bliver lavet et barn på dem i den her situation, hvor de lider så ekstremt.«Om Jørgen Leth selv kommer til at være med til det nye projekt, er imidlertid usikkert. Huset i Jacmel er styrtet sammen, og i e-mails forud for samtalen træder en træthed igennem og en tvivl om, hvorvidt han vil vende tilbage eller starte forfra et nyt sted.Det bliver sgu ikke fornuftigt»Jeg har ikke fundet ud af, hvad der skal ske. Huset er tabt. Jeg kan ikke forestille mig at genopbygge det. Jeg har oplevet det som en slutning på en del af mit liv. Jeg kan ikke forestille mig at komme tilbage og leve på samme måde, hvor jeg holder et stort hus i provinsen. Nu har skæbnen valgt for mig,« siger han.— Har du ikke lyst til at være en del af det nye Haiti, du og andre taler om?»Jo, men jeg prøver også at overskue min egen energi. Jeg er ikke ung. Jeg kan ikke deltage i genopbygningen, men jeg vil gerne være vidne til det nye Haiti, hvis det lever op til optimismen. Så vil jeg helst ikke være for langt væk,« konstaterer han.— Er du bange for at miste det ufornuftige Haiti, der løber igennem dine bøger?»Sjælen i Haiti kommer ikke til at forandre sig. Haiti bliver ikke fornuftigt lige pludselig. Jeg håber, at man finder en fornuftig løsning på alle de praktiske problemer og får skabt en bedre stat ud af det, en ny struktur. Får landet til at fungere igen. Men haitianerne vil være de samme, med en stor overlevelsesevne og en grundlæggende irrationalitet i forhold til tilværelsen. Det bliver ikke fornuftigt, det gør det sgu ikke.«toha@information.dk
