Byens svingdør
Hundredtusindvis af rejsende benytter dagligt Nørreport Station. Ny fotobog viser os,  når vi kommer, går eller bare venter. Sammen, men ofte alene i mylderet


 »Nørreport er et ikke-sted. Det bliver ikke tillagt nogen betydning, fordi det bare er et sted, man skynder sig til og fra. De ting, der karakteriserer Nørreport, gør, at man næsten ikke kan holde ud at være der,« siger Klaus Holsting.
På Nørreport Station er der ikke noget, der holder på folk. Det er et sted i bevægelse. På vej gennem porten ind til København eller på flugt mod forstæderne. Her glider man ubemærket ind i virvaret af folk, der kommer og går.
De færreste tager sig tid til at stoppe op for at iagttage stedet, men det har fotograf Klaus Holsting gjort. Med sit kamera om halsen har han gennem fire år besøgt Nørreport Station 150 gange og taget næsten 40.000 billeder. Af stedet og de tusindvis af rejsende, der hver dag lægger vejen forbi.
»Nørreport er Københavns dieselmotor og byens dørtrin. Det er der, hele bevægelsen gennem byen starter. Det er der, man ankommer til, går ud fra og bliver en del af byen.«
Den smukke, grimme hverdag
Klaus Holsting har taget billeder af det hele. I snevejr og i solskin. Dag og nat. Af folk, der cykler, griner, drikker sig fulde, skændes, slæber på tunge indkøbsposer eller bare står stille og venter på det næste tog. Men selv om perronen er fuld af mennesker, venter vi ikke sammen. Vi venter alene.
»Man begynder ikke at snakke med fremmede eller kommentere sidemandens sko. Det er ret usædvanligt, hvis det sker,« siger Klaus Holsting og fortsætter: »Så bryder man reglen om, at vi står og tier stille sammen med hinanden.«
I næste uge udkommer bogen Nørreport Station, resultatet af Klaus Holstings mange besøg på og omkring stationen. Scenarier fra fuldstændigt almindelige dage, som alligevel har hver deres særpræg.
»Jeg har taget mange billeder, og de fleste af dem er dødssyge at se på. Dagligdagen er dødssyg at se på, hvis den ikke tilføres et æstetisk element. Jeg forsøger at få æstetikken og dagligdagen til at smelte sammen. Man kan først holde ud at se på hverdagen, når man lægger noget kunstnerisk ned over alt det snuskede og snavsede,« siger Klaus Holsting.
 
Nørreport Station. Af fotograf Klaus Holsting. Essays af bl.a. Søren Ulrik Thomsen, Bo Tao Michaëlis og Morten Søndergaard. Udkommer den 27. april på Forlaget Ajour

