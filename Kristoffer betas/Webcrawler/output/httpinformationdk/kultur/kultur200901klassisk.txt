Klassisk vokseværk i København
DR oplever med Koncerthuset en mangedobling af billetsalget. Også Det Kongelige Teater glæder sig over succesen


 Det er næppe gået manges opmærksomhed forbi, at København har fået et nyt Koncerthus i DR-byen på Amager. I kølvandet på store forsinkelser i byggeriet og en krise i Danmarks Radio, står koncerthuset endelig færdigt og billetsalget går strygende. 
”Henover efteråret og vinteren er det ugentlige billetsalg steget fra ca. 1000 til 3000, men i disse uger slår vi alle rekorder med 5000 billetter om ugen,” siger Leif Lønsmann, der er musikchef i DR. Han anslår, at DR nu sidder på en fjerdedel af markedet for klassiske koncerter i hovedstaden.
”Generelt er der tale om opmuntrende salgstal. Man kan ikke sige, salget går over forventning, men det skyldes alene, at forventningen var meget stor,” tilføjer Leif Lønsmann beskedent.  
Men hvad betyder det for markedet for klassiske koncerter i København, at den arkitektoniske perle med en kapacitet på 1800 sæder i sin største sal nu står klar? Vil det give et boost til den klassiske musik i København, eller er det kun DR, der lukrerer på de nye rammer? 
Et hus til hver kunstart
Ifølge Leif Lønsmann, er det først og fremmest vigtigt, at hovedaktørerne på markedet for klassiske koncerter i København forstår at supplere hinanden.
”Markedet kan vokse, hvis det lykkes de københavnske spillesteder at profilere sig hver især. Hvis vi derimod alle ruller Mahler og Mozart udover programmet til samme målgruppe på 30 procent flere sæder, så går det galt for nogen,” siger Leif Lønsmann.  
”Hvis vi forstår at optimere, hvad vi er gode til, hvis Operaen fokuserer på opera, Gamle Scene på ballet, Skuespilhuset på teater og vi så til gengæld bliver musikstedet, så tror jeg, at de fire kunstarter som nu har hver deres hus tilsammen vil kunne generere ny interesse.” 
Det Kongelige Teater glæder sig
Hos det kongelige teater, der blandt andet står for Gamle Scene, Operaen og Skuespilhuset er der glæde over det nye koncerthus.
”Koncerthuset nyder en stor og velfortjent opmærksomhed pt, og det er da glædeligt. Helt konkret får jo også Det Kongelige Teater og teatrets koncertpublikum glæde af de nye rammer med Det Kongelige Kapels koncertrække i Koncerthuset i foråret,” siger Eva Hein, der er informationschef på Det Kongelige Teater.
Men hun ser dog ikke nogen tendens til, at den øgede opmærksomhed på klassisk musik i forbindelse med Koncerthuset er noget, der også vil påvirke billetsalget hos Det Kongelige Teater.
”Det Kongelige Teater satte publikumsrekord i 2008, også for Operaen, men generel fremgang for det klassiske koncertmarked, affødt af koncerthusets åbning, kan vi ikke se nogle umiddelbare indikationer på,” siger Eva Hein.

