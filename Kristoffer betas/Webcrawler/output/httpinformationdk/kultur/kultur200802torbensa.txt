Torben Sangild: Tant, fjas og tidsspilde – men med mulighed for nyskabelser
Overfladisk tidsspilde eller kunstnerisk nyskabelse? Kunst- og kulturforskeren Torben Sangild mener Facebook har potentiale til mange ting


 »Facebook er først og fremmest overfladisk tidsspilde.« Det er dommen som anmelderen og kunst- og kulturforskeren Torben Sangild fælder over Facebook på sin weblog. Alligevel mener han at Facebook-fænomenet er interessant og at det faktisk også kan bruges til noget i kunstnerisk og litterær sammenhæng.
Information fangede den nybagte far til en snak om litteratur og kunst på, med og om Facebook.
- Torben Sangild, hvad er din generelle opfattelse af Facebook?
»Som jeg har skrevet på min blog, så er Facebook ikke vigtigt. Der er enormt meget tant og fjas og tidsspilde. Men på den anden side, så har Facebook også en værdi i forhold til networking og interessegrupper, hvor det åbner op for nogle interessante sociale møder der ellers ikke ville være fundet sted, med folk man ellers ikke ville have mødt.«
- Hvad kan du se af muligheder for kunst og litteratur på Facebook?
»Man skal nok ikke overdrive mulighederne. Men der er selvfølgelig mulighed for at lege med mediet og med sin kunst. Og her mener jeg en figur som Ejler Nyhavn er en nyskabelse. Han er en meget interessant figur der så dagens lys på Facebook, men som nu både har udgivet digte i Politiken og givet interviews i Information. Han har endda også kommenteret på min blog. Hele det litterære miljø i Danmark er ven med Ejler Nyhavn, men jeg tror det er et fåtal der egentlig kender hans rigtige identitet. Og det er nyskabende. Der er jo skrevet en masse under pseudonym før, men Ejler Nyhavn agerer, handler og bliver behandlet som en rigtig person – der findes endda billeder af ham. Så på en eller anden måde findes Ejler Nyhavn jo.«
»Men der findes også andre måder at bruge Facebook på kunstnerisk, fx kunstneren Colonel (Thierry Geoffroy, red.). Han er en socialt orienteret kunstner og meget optaget af de sociale strukturer, magtforhold osv., og han bruger Facebook meget aktivt i sin kunst. Jeg har fx været til et arrangement som han har annonceret via Facebook, hvor vi, de inviterede, fik vores billeder taget og som han så måske vil bruge kunstnerisk. Colonel iagttager, bearbejder og bruger Facebook.«
»Ellers kan specielt Facebooks notefunktion, hvor det kun er ens Facebook-venner der kan læse hvad man skriver, bruges til at holde nogle afgrænsede diskurser. Sådan har jeg fx brugt det. I forhold til min blog appellerer det lidt snævrere i og med at det kun er personer jeg selv har inviteret der kan læse med. Det er den afgrænsning der adskiller Facebook fra andre web 2.0-medier.«
- Hvad er Facebooks begrænsninger?
»Der findes en masse irriterende ting ved Facebook: Kædebrevene, de virale meddelelser og de mest meningsløse aktiviteter der mest af alt minder om teenagerting. Men jeg er ikke just teenager mere – jeg nærmer mig de fyrre – og jeg synes ikke det er sjovt at være en vampyr. Men den slags ting kan man til en vis grad godt undgå og holde sin sti ren.«
»Og så er der en del begrænsninger i formatet. Med en weblog har man jo langt større designmuligheder. Men for mig handler det heller ikke om enten-eller, for mig supplerer Facebook og mine blogs hinanden.«
- Tror du at Facebook og andre internettiltag i fremtiden kommer til at spille en større og større rolle for kunsten?
»Det skulle jo være mærkeligt hvis det ikke bliver sådan. Facebook er måske i sig selv en døgnflue der vil forsvinde om to-tre år. Men virtuelle socialiteter vil fortsætte med at findes og spille en større og større rolle i vores liv. De digitale, virtuelle fællesskaber bliver en del af virkeligheden. Og kunsten vil forhåbentlig altid afspejle virkeligheden.«
Læs mere på Torben Sagilds egen blog her

