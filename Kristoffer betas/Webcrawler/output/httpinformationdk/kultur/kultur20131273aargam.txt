73 år gammel og nøgen
30 år efter, at Monty Python gik i opløsning, genforenes den britiske komediegruppe for at lave 10 liveshows. Hvorfor? Materialet fra dengang holder stadig – og gruppens medlemmer mangler penge
Eric Idle, Michael Palin, John Cleese, Terry Gilliam, Terry Jones og Graham Chapman i  filmen Monty Python and the Holy Grail fra 1975.


 
	43 sekunder. Længere varede det ikke, før billetterne til Monty Pythons genforeningsshow i O2-arenaen i London i sommeren 2014 var udsolgt. Så annoncerede den britiske komediegruppe endnu fire forestillinger og til sidst fem til. 10 i alt.

	Og flere bliver det ikke til, siger filminstruktøren Terry Gilliam, Monty Pythons amerikanskfødte medlem.

	»Vi gør det aldrig igen. De prøvede at få os til at tage til USA i 2015, men Michael Palin rejser verden rundt med sit BBC-program, og jeg vil hellere lave film. Det her er godt for Python, og vi vil skal være sammen i tre uger først med prøver og så forestillingerne. Basta.«

	Han griner.

	Gilliam er til filmfestival i Marrakesh i Marokko for at vise sin seneste film, den eksistentialistisk-satiriske science fiction-film The Zero Theorem, men der bliver talt mere om Monty Python, da jeg og en håndfuld andre journalister interviewer den lattermilde, 73-årige filminstruktør.

	Komplet frihed

	Monty Python, der også talte John Cleese, Michael Palin, Eric Idle, Terry Jones og nu afdøde Graham Chapman, lavede fra 1969-74 45 afsnit af det nu legendariske og på én gang syrede og satiriske tv-sketchshow, Monty Pythons Flyvende Cirkus, hvor intet var helligt, og alle form- og indholdsmæssige rammer blev sprængt.

	Siden stod gruppen også bag en håndfuld film, blandt andre De skøre riddere (1975) og Life of Brian (1979), og populariteten og indflydelsen på andre komikere var stor – og er ikke blevet mindre med årene, hvilket Terry Gilliam ikke helt forstår.

	»Da vi lavede Monty Python, prøvede vi i bund og grund blot at få seks mennesker til at grine: Os selv. Og så opdagede vi, at en masse mennesker grinede ad det og blev godt underholdt. Og Python fortsatte bare. Vi havde komplet frihed, måske er det grunden. Vi var seks mænd, som ikke tænkte på vores karriere. Vi gjorde blot, hvad vi havde lyst til, og friheden, vi fik af BBC, og BBC’s rækkevidde, gjorde resten. Da vi mødtes, havde Eric Idle samlet nogle af de bedste ting fra Monty Python og nogle nye ting, og dem læste vi for hinanden, og vi begyndte alle at grine. Det er stadig godt materiale, så lad os se, hvad der sker.«

	Han holder en pause og siger så med et smil: »God komik varer ved.«

	Ikke noget kønt syn

	Det er af økonomiske årsager, at de fem overlevende medlemmer af gruppen genforenes, 30 år efter den seneste film, fortæller Terry Gilliam. Gruppen har været involveret i og tabt en dyr retssag om indtægterne fra den populære musical Spamalot, der er baseret på De skøre riddere.

	»Terry Jones beklagede sig over, at han har brug for penge til at betale huslejen,« siger Gilliam og griner.

	»Fordi vi tabte retssagen, havde vi alle brug for penge. Så vi sagde, ’hvad nu hvis vi laver et show?’ Vi havde kun planlagt at lave én forestilling. Men den blev udsolgt hurtigt, så vi endte med 10 i alt.’«

	Det hele er endnu så nyt, at Gilliam ikke ved, hvad forestillingerne kommer til at indeholde, men det bliver formentlig en blanding af gamle og nye ting, forklarer han.

	Sikkert er det dog, at Gilliam, der primært stod bag de syrede og morsomme animationssekvenser i Monty Pythons Flyvende Cirkus, får mere at lave på scenen end tidligere, fordi Graham Chapman ikke længere lever.

	»I udsendelserne spillede jeg altid en grotesk figur, fordi ingen af de andre ville det,« siger han.

	»De figurer skal jeg stadig spille, og så har jeg andre ting. Ifølge manuskriptet skal vi begynde med den nøgne organist – det er mig, 73 år gammel og nøgen. Det bliver ikke noget kønt syn.«

	Han griner igen.

	»Men vi har fået fat i folks penge, så vi er ligeglade. Vi dukker slet ikke op til selve forestillingerne.«

