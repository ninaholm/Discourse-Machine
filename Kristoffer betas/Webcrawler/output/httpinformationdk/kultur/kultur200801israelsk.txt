Israelsk humor, underdanmark og Pamuk
Information har spurgt deltagerne på seminaret ’Tag 
og læs!’ om deres bedste læseoplevelse i 2007, om hvilken bog, der har haft størst betydning i deres liv, og om, hvem der bør få Montanas Litteraturpris


 Peter Bach Sørensen, 39, cand.mag. 
– Hvilken bog er den bedste, du har læst det seneste år?
»Det må være den roman, jeg skrev mit speciale om, Orhan Pamuks Mit navn er rød. Men også Pamuks prosa, hvor han beskriver skriveprocessen og det at være forfatter, har gjort stort indtryk på mig. Han afmystificerer forfatteren.«
– Hvilken bog har haft den største betydning i dit liv?
»Fra min barndom er det H.C. Andersens eventyr. Senere er det I sommerfuglenes tid, en roman af Julia Alvarez  som jeg købte i Buenos Aires og læste på spansk. Udover skønlitteratur læser jeg meget litteraturkritik.«
– Hvilken bog bør modtage Montanas Litteraturpris?
»Jeg ved det ikke, men det der har gjort størst indtryk på mig, er den positive omtale af Kim Leines Kalak. Så den har jeg købt og skal i gang med.«
Gunhild Zacher Carlsen, 24,  læser litteraturvidenskab
– Hvilken bog er den bedste, du har læst det seneste år?
»Etgar Kerrets Buschaufføren der gerne ville være Gud – og andre historier. Jeg har genlæst hans små noveller i år. Han har en meget israelsk humor og er makaber, sjov og underfundig på samme tid. «
– Hvilken bog har haft den største betydning i dit liv?
»Milan Kundera med Tilværelsens ulidelige lethed. Jeg har taget mig lidt sammen for at stå ved det, fordi det opfattes lidt som en teenagefase-bog, men nu har jeg læst den 12 gange. Den beskriver noget omkring mænd og kvinder. Konflikten mellem når nogen har en filosofisk tilgang til livet– som manden i bogen – og andre en psykologisk, som kvinden.«
– Hvilken bog bør modtage Montanas Litteraturpris?
»Jeg har desværre ikke læst nogen af de nominerede. Den af dem jeg umiddelbart har mest lyst til at læse, er digtsamlingenn Glitrende støv danser af Palle Sigsgaard.
Nanna H. Christensen, 59, lektor i dansk
– Hvilken bog er den bedste, du har læst det seneste år?
»Der er flere. Erling Jepsens Kunsten at græde i kor og Med venlig deltagelse, fordi han kombinerer noget humoristisk og noget grusomt i sin brug af den troskyldige barnesynsvinkel. Romanerne ætser sig på en måde fast og giver et indblik i, hvor skidt det står til i underdanmark.«
– Hvilken bog har haft den største betydning i dit liv?
»Inger Christensens  Sommerfugledalen. Det er den bedste bog, fordi den åbner sig på ny, hver gang jeg læser den. Den er samtidig godt undervisningsstof i gymnasiet, fordi den både udgør et system og samtidig handler om virkelige sommerfugle og om alt det, der ligger mellem biologien og systemerne. Om livet, ganske enkelt.«
– Hvilken bog bør modtage Montanas Litteraturpris?
»Grænselandet – Tøndersagen efterforsket skal vinde, fordi bogens metode åbner op for nye forklaringer og perspektiver på, hvordan det skrøbelige liv kan såres.«
evei@information.dk

