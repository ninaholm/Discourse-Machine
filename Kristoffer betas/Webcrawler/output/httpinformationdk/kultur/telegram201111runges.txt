R: De unges drukkultur skal ændres
På Christiansborg vil man have de unge til at drikke mindre, men overvejer stadig hvordan det skal ske.


 Der skal en kulturændring til, hvis Danmark skal slippe af med de elendige alkoholstatistikker, der viser, at unge drikker alt for meget.
Det mener den radikale sundhedsordfører Camilla Hersom (R), efter at en undersøgelse har vist, at unge vil gøre meget for at leve sundt, blot ikke skære ned på deres høje alkoholforbrug.
- Undersøgelsen afspejler desværre den kultur og den holdning, vi har i Danmark, siger Camilla Hersom til Ritzau.
- Alkohol er så dybt forankret i vores kultur og vores måde at være sammen på. Når det handler om de fire sundhedsområder kost, rygning, alkohol og motion er alkohol klart det vanskeligste at ændre, mener hun.
Undersøgelsen, som er foretaget blandt 140.000 unge i Region Midtjylland, viser, at 84 procent af de unge slet ikke er interesserede i at nedsætte deres forbrug af alkohol.
Til gengæld vil de gerne holde op med at ryge, dyrke mere motion og spise sundere.
- En kulturændring i forhold til alkohol er vigtigt, men vi skal sætte ind med en bred vifte af tiltag, siger Camilla Hersom, der understreger, at forebyggelsesindsatsen står centralt i regeringens grundlag.
Også hos oppositionen er man optaget af at sætte ind over for drikkeriet blandt unge.
Men de unge skal selv tages med på råd på uddannelsesinstitutionerne om, hvordan alkoholpolitikken skal være, mener sundhedsordfører Sophie Løhde (V).
- En ting er helt sikker: Hvis vi sidder på Christiansborg som bedrevidende politikere, som vil presse noget ned over hovedet på de unge, så gør de lige præcis det modsatte, spår Sophie Løhde.
