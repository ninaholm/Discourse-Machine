Nibali på hjul af Marco Pantani
Vincenzo Nibali trådte i går ind i traditionen af italienske bjergryttere, der tager ejerskab over touren – nu håber man bare på, han får ’en dårlig dag’, så der kommer en smule spænding tilbage i løbet


 Så benyttede Astana-kaptajn, Vincenzo Nibali, den første alpeetape til at gøre krav på ejerskabet over bjergene i Marco Pantanis tradition. Ligesom Fausto Coppi og Gino Bartali gjorde deres krav gældende i 40’erne og 50’erne.
Med godt syv kilometer til målet i Chamrousse kørte han med samme arrogante selvfølgelighed som hans forgænger og forbillede væk fra det franske håb, Thibaut Pinot, og den spanske veteran, Alejandro Valverde, og passerede i sit lette tråd Netapp-Enduras Leopold König og Tinkoff-Saxos Rafal Majka for at køre alene i mål på toppen af den 18 km lange stigning. Hvorved han også lige tog bjergtrøjen fra Katushas Joaqium Rodriguez, der tidligt blev sat på bjerget.
Spørgsmålet er nu, om han også sugede den sidste rest af spænding ud af et løb, der med denne magtdemonstration tegner til at blive lige så kedsommeligt som sidste år.
Vil Nibali holde? Her kan man læne forhåbningen om fremtidig spænding op ad Bjarne Riis, der allerede efter 5. etape, da tandem-opvisningen af Nibali og Jakob Fuglsang satte Alberto Contador med to og et halvt minut på de glatte brosten med sin sjovt vrantne hedebodreven erklærede, at det italienske fænomen ’lige pludselig kan knække’.
Hvad ved Riis?
Riis er måske den cykelboss, der ved mest om den aktuelle World Tour-elite: Han kan rytterne forfra og bagfra, og han er helt sikkert den, der er er mindst meddelsom om sin viden. Så da han i går efter Nibalis triumferende opvisning ymtede noget om, at italieneren »indtil videre« er den stærkeste, og at han »ikke lige p.t.« kan trues som feltets stærkeste, spidsede man øren. Og sansede et budskab. Men hvilket?
Som Nibali kører – i går uden nævneværdig støtte fra et hold, der ganske vist ikke kollapsede, men heller ikke var til megen hjælp på den sidste stigning. Og som blev yderligere svækket af Jakob Fuglsangs styrt i et sving på nedkørslen før sidste stigning forårsaget af en flaske kastet – eller tabt – af Lotto-Belisols Jurgen Van den Broeck (der også blev beskyldt for at forårsage Contadors fatale styrt).
Nibalis budskab var ydmygelsen af sine nærmeste konkurrenter, Sky’s Richie Porte og Movistars Valverde. Porte gik helt ned på stigningen, der ellers ifølge eksperterne – og hans egen sportsdirektør – lå til hans temperament med dens seje, men jævne stigning, og Valverde, der forsøgte angreb med en halv snes kilometer til mål, skulle ikke ’med hjem’, for kom han det, ville han slå Nibali i en spurt.
Andet løb er nu begyndt
Touren har indtil videre været et interessant løb – også i den forstand, at der tales om de sædvanlige emner, men på en lidt anden og ligesom mere distræt facon. Her tænker jeg ikke kun på, at TV 2-reporterne finder sig i, at Bjarne Riis tilsyneladende kun vil interviewes med blikket gemt bag solbriller, hvilket gør hans i forvejen omhyggelige nonkommunikation kulsort. Det er sikkert også meningen.
Men det gælder især rapporteringen om den obligatoriske dopingdækning, der slet ikke har samme intense karakter som bare sidste år, hvor der blev sat et automatisk spørgsmålstegn ved Chris Froomes fænomenale stabilitet.
Vil de spørgsmålstegn komme nu?
Debatten om favoritternes muligheder præges af den usikkerhed, der kommer af de to forhåndsfavoritters fravær – det har sat fokus på Nibali, der indtil touren havde et forholdsvis usynligt forår, og hvis kørsel formentlig også har den dagsorden, at han vil lukke debatten om, hvordan løbet havde set ud med Froome og Contador i feltet. Nu er det mulighederne for de tre yngre franskmænd i feltets top-10, særligt Pinot og den unge Romain Bardet, der er trådt i karakter i løbets første halvdel, og som af den gamle – dopingvanærede – bjergkonge, Richard Virenque, så sent som i går blev spået som løbets vinder. Hvorefter Henrik Jul Hansen i TV 2-studiet lakonisk indskød, at Bardet kører »rædselsfulde enkeltstarter«.
Udskilning til tiden
Men med de hårde bjergetaper »begynder touren«, som man plejer at sige. Fredag morgen konstaterede Henrik Jul over morgenkaffen i Bogense-logiet, at cykelløbet hidtil havde formet sig både mere interessant og helt anderledes end i flere år.
»Allerede på anden etape i Sheffield begyndte udskilningen,« som han sagde, »og Vogeserne fik med 10. etape etableringen af Nibali som løbets autoritet. Men det var i Sheffield, Nibali besluttede at melde sig ind i løbet ved at sætte begge favoritter, Chris Froome og Alberto Contador, på den sidste stigning op til mål.«
Ja, og måske blev touren i virkeligheden afgjort allerede på femte etapes brosten, da Fuglsang mesterligt trak sin holdkaptajn gennem søle og regn til et forspring på to og et halvt minut – der nu er øget til tre og et halvt.
Vi taler altså om to løb i løbet. Det første frem til i går, og et andet på de kommende etaper i Alperne og Pyrenæerne. Den næste styrkeprøve kommer allerede i dag med tre voldsomme stigninger fra Grenoble til Risoul. Man kan da håbe på, at løbets chef ’pludselig knækker’, så muligheden for et tredje løb i løbet bevares: enkeltstarten på 54 kilometer, der er løbets finale før promenadekørslen til Champs Elysée.
Gårdagens etape knækkede navne som Daniel Navarro (nummer ni i 2013), der udgik med hedeslag små 100 kilometer før mål. Dermed er kun fem ryttere fra 2013-løbets top-10 tilbage.
Ud over at Chris Froome, Alberto Contador og Andrew Talansky er faldet fra, stillede den colombianske nummer to, Nairo Quintana, ikke op efter sin sejr i Giro d’Italia. Han ville ellers have været en velkommen udfordrer til Nibalis dominans, men som Henrik Jul meget rigtigt siger:
»Diskussionen er irrelevant, for Nibali kan jo ikke køre mod dem, der ikke er der.«
Men hvem, han kører for, er klart: Pantanis mor har foræret ham den afdøde søns gule trøje fra sejren i 1998.
Længe lever myterne.

