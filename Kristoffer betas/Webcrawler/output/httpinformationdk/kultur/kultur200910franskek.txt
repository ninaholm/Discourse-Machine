Den franske kulturminister angribes for sin sexturisme
Et voldsomt politisk stormvejr har rejst sig omkring den franske kulturminister Frédéric Mitterrand, der på tv har måttet forsvare sig mod anklager om  pædofil sexturisme, men ikke agter at gå af


 »Det var uden tvivl et fejltrin, men i al fald ikke en forbrydelse«.
Sådan sagde en bevæget fransk kulturminister  torsdag aften på skærmen i Frankrigs mest sete tv-avis, for at forsvare sin ære mod anklager om at have været sexturist med særlig interesse i små drenge.
Det skete efter en uge, hvor Frédéric Mitterrand, på posten i Nicolas Sarkozys midtersøgende regering siden juni, overraskende blev sat under offentlighedens søgelys, på baggrund af stærkt intime beskrivelser i sine fem år gamle erindringer, La mauvaise vie - (Det dårlige liv).
»Jeg vidste, at politik var grusom, og nu har jeg selv erfaret det,« klagede den tidligere journalist, tv-vært og forfatter, en fjern slægtning til den tidligere præsident Mitterrand, der i juni betragtedes som endnu en af præsident Sarkozys koryfæer.
Dengang kaldte Sarkozy den omtalte biografi, hvor ministeren ikke lægger skjul på sin homoseksualitet, for »modig og talentfuld«.
Men da Marine Le Pen, næstformand i sin fars fremmedfjendske parti Front Nationale, i starten af ugen hev citater af Mitterrand frem i en debatudsendelse om seksualforbrydere, var det for at kræve en redegørelse for at landets kulturminister havde bedrevet sexturisme med »små drenge«.
Det var Mitterrands ubetingede støtte ved den pædofilianklagede filminstruktør Polanski, arrestation, der bragte de selvbiografiske uddrag, Marine Le Pen citerede, i cirkulation på  højrekstremistiske hjemmesider.
Pædofili er ikke homofili
Mitterrand beskriver her indgående sin fascinationen af prostitution og et samvær med en thailandsk prostitueret. »Alle disse helt tilgængelige unge drenge vækker et begær, jeg hverken behøver bremse eller fortrænge. Penge og sex, jeg er i hjertet af mit system, der omsider fungerer, fordi jeg ved, jeg ikke vil blive afvist,« skriver Mitterrands i en nærmest Jørgen Lethsk prosa. Læser man videre uddraget, der ugen igennem har været at læse i Frankrigs store aviser, står der imidlertid også at »drengen« har samme højde som Mitterrand, og fuld af viril styrke. På tv nægtede Mitterrand også pure at det var pædofili og anklagede nærmest med tårer i øjnene sine angribere for at banke sagen tilbage til stenalderen ved at forveksle pædofili og homoseksualitet.
Mens medlemmer af regeringspartiet UMP i samlet trop dækkede sig ind bag  ikke at have læst bogen, svulmede polemikken op, da  socialististernes talsmand, Benoît Hamon, tirsdag krævede ministerens afgang. Hamon fandt chokerende, at Mitterrand under litterært dække retfærdiggør sexturisme på et tidspunkt, hvor  Frankrig sammen med Thailand har engageret sig i at komme den til livs og blev bakket op af adskillige andre fremtrædende socialister, som Arnaud de Montebourg, og Jean-Paul Huchon. Det fik den socialistiske parisborgmester Bertrand Delanoë til på sin blog at anklage dem for at gå Front Nationals ærinde, mens De Grønnes Daniel Cohn-Bendit med vanlig sarkasme opfordrede talsmanden Harmon  til at gå af. Torsdag begav toppen af regeringspartiet UMP samt justitsminister Brice Hortefeux  sig ud i forsvar for kunstnerisk frihed, og understregede, at det længe har været kendt, hvad Mitterrand har skrevet, og docerede, at der er forskel på litteratur og fakta.
Det var således en kulturminister, der med præsident Sarkozys fulde støtte torsdag aften på tv offentligt kunne fortryde at have været sexkunde i en sag, der således synes at være lukket. Og efter en uge, der mere end noget andet blev en opvisning af regeringens og regeringspartiets samlede front og et splittet og forvirret socialistparti.


