Bogen sænker farten og skaber rum om litteraturen
Det skrevne ord er en levende organisme, og bogen er som dens krop, der skaber intimitet ved læserens berøring. Forsvinder den, kan litteraturen risikere at drukne i internettets støj, mener forfatteren og poeten Christel Wiinblad


 – Mister din litteratur noget ved kun at udkomme digitalt?
»Jeg har et meget godt forhold til den fysiske bog, og derfor tror jeg bestemt, at mine bøger ville miste noget. Bogen er ligesom et levende objekt, og når du læser den, går du i intim dialog med den. Skrift og kunst er levende ting, og jeg tror, at den del af det forsvinder, hvis det bare skal ’streames’ og læses på internettet. Det har et element af lidt for hurtig kommunikation, brug og smid væk. I den sammenhæng kan jeg godt lide, at bogen har en afgrænset krop, der ligger en fin grænse i det. Det, at man holder et levende væsen i hænderne, der vil en noget, og som man selv vil noget med, det er en slags venskab. Derfor betyder det fysiske objekt, du kan sidde med i hånden, rigtig meget. Du kan bladre frem og tilbage og tage ejerskab over den, meget mere og meget bedre end på en skærm.«
– Mister litteraturen en personlighed og personlig værdi for læseren?
»Det vil jeg selv helt klart opleve. Bøgerne har et element af at være en gave, man kan give dem videre og få dem selv. Den dimension vil også helt forsvinde, for hvor fedt vil det være at få et gavekort til internettet. Jeg elsker også at have bøgerne stående fremme. De er nogle objekter, man har lyst til fysisk at leve sammen med og have i sin nærhed. De er også en anden form for tid, en langsom tid, som man går ind i, når man læser dem. Digitalt kunne det godt komme til at gå for hurtigt, man kan klikke videre, og bogen forsvinder hurtigt igen. Og det kommer også til at være en del af det virtuelle rum, hvor der findes så meget støj, reklamer, blog og alt muligt.«
– Men er det ikke godt, at litteraturen når ud til mange?
»Det kan man sige, men man er jo heller ikke sikker på, at det rent faktisk bliver sådan. Man forsøger altid at have håb for den udvikling, man alligevel ikke kan stoppe, men det betyder ikke nødvendigvis, at det er rigtigt. Det kan godt være, at det når ud til mange, men jeg tror ikke, det gavner selve læsningen. Man kan også se, der er en modreaktion i gang, alle de små forlag, der blomstrer op – Gladiator og Kronstork osv. Jeg vil mene, at de er en del af den ideologiske bølge, der prøver at holde fast på bogen, netop fordi taktiliteten og berøring er vigtigt. Berøringen skaber en anden sanselighed, end hvis det kun foregik i bevidstheden. Og det er en berøring, jeg tror er sund. Man kunne håbe, at de måske kunne være med til at opfinde bogformen på ny.«

