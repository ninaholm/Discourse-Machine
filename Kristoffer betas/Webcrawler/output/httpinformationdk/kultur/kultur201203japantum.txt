Japan tumler med normaliteten
Selvcensur. Den japanske kunst har det seneste år indtil nu støttet Fukushima-ofrene i velgørenhedens navn, men den har undgået højlydt kritik af atomkraften. En nyvakt fremtidsfrygt og vrede dominerer Japan, hvor spørgsmålet om atomkraftens rolle stadig er et offentligt tabu – også i kulturlivet


 Sorgen var ubærlig, da Fumie Arai for et år siden fandt liget af sin mor i et interimistisk kapel i den tsunamiramte by Kamaishi. Byen på den japanske østkyst blev som andre byer ramt af den tredobbelte katastrofe for et år siden, hvor et jordskælv udløste en tsunami, som bragede ind over atomkraftværket Fukushima Daiichi og startede en nedsmeltning i tre reaktorer og et udslip af radioaktivt materiale. Men Fumie Arai fandt en form for trøst i det faktum, at moderens ansigt var møjsommeligt rengjort og klar til døden.
»Jeg gruede for at finde min moders krop, liggende alene på den kolde jord midt imellem fremmede. Men da jeg så hendes fredfyldte, rene ansigt, vidste jeg, at nogle havde taget sig af hende, inden jeg kom. Det reddede mig,« siger Fumie Arai til The New York Times.
Den, der havde gjort det, var den pensionerede bedemand Atsushi Chiba, der som en buddhistisk gestus inden kremering og begravelse tog sig af næsten 1.000 døde i Kamaishi. I dag er han en national heltefigur, og biografien om hans tålmodige behandling af lig har nu solgt 40.000 eksemplarer.
Overalt i det japanske samfund tager kunstnere afsæt i katastrofen, som menes at have taget livet af 19.294 mennesker. Tragedien skildres i alt fra manga-tegneserier og anime-film til moderne kunst og litteratur.
Heriblandt er filmen Himizu om desperat teenagekærlighed midt i katastrofen, der vandt en pris ved årets filmfestival i Venedig. Også den anerkendte anime-instruktør Miyazaki Hayao, der blandt andet står bag den Oscarbelønnede film Chihiro og heksene, har meddelt, at hans næste filmprojekt vil kredse om atomspørgsmålet. Gallerister har iværksat fundraising, værker er blevet doneret til auktioner, og kunstnere har i stor stil udført frivilligt genopbygnings- og udsmykningsarbejde i de tsunamiramte områder. Også musikere som Yoshihide Otomo og Ryuichi Sakamoto har deltaget i det væld af støttekoncerter, der stadig bliver arrangeret ligesom på etårsdagen i søndags, hvor den oversvømmede Rikuzentakata-region afholdt en koncert med violiner bygget af områdets væltede træer.
Trænet til katastrofer
»Siden Anden Verdenskrig har japanerne håndteret de offentlige traumer i film, tegnefilm, musik og litteratur. Der er en parathed til at acceptere, at det her kan omsættes i kunst,« siger lektor i japanske studier på Københavns Universitet Marie Højlund Roesgaard. Som modbillede peger hun på de ophedede skandinaviske diskussioner om, hvorvidt CaféTeatret må opføre Anders Behring-Breiviks manifest på en teaterscene.
»Han repræsenterer vores traume, som vi må prøve at bearbejde. I Japan er de simpelthen mere vant til, at katastrofale begivenheder indtræder med jævne mellemrum, og de er trænet til ikke at træde de berørte over tæerne eller gøre folk vrede,« siger hun og tilføjer:
»Atombombningen af Hiroshima og Nagasaki har været fortalt i kunsten, men også det store jordskælv i Kobe-Osaka-området i 1995; samme år oplevede landet et finanskrak, og samme år smed religiøse tosser saringas-bomber i Tokyos undergrund. Det var japanernes annus horribilis, som også er blevet bearbejdet i såvel populære som smalle kunstformer.«
De katastrofale fortællinger har dog ofte adresseret atomkraften, der gennem generationer har drevet japansk kulturliv som tematisk motor: Fra det nukleart muterede monster Gojira (på engelsk Godzilla) over den atomkraftdrevne mangafigur Astro Boy til mangaserien Akira, der foregår i et Tokyo ødelagt af atombombninger.
Kritik mangler
I dag finder man stadig henvisningen til atomkraftent i populærkulturen. Men katastrofen sidste år har kun i begrænset omfang sat gang i en egentlig kritik af atomenergi, fortæller adjunkt i kunsthistorie på Københavns Universitet Gunhild Borggreen, der er specialiseret i japansk kunst.
»Der er ikke mange kunstnere eller kulturpersonligheder, der kritisk adresserer katastrofen. Til gengæld vil mange gerne hjælpe ofrene og donerer deres kunst til godgørende formål. Talen om sammenhold er meget stærk, og kunstnerne fokuserer mest på genopbygning i tsunamiområdet. De giver ikke fremadrettede svar på atomkatastrofen – for hvad kan man gøre nu, når landet allerede ligger i rygende radioaktive ruiner?« siger hun fra sit hotelværelse i Tokyo, hvorfra hun kan se de statslige tv-spots med kendte skuespillere, der siger »ganbare nihon« (hold ud, Japan,red.)
Enkelte kunstnere har dog ikke dæmpet kritikken af landets atomkraft trods de statslige konsensuskampagner.
Taro Yamamoto, der blandt andet spillede med i thrilleren Battle Royale, var den første skuespiller fra underholdningsbranchen, der offentligt ytrede sin kritik. Den 9. april skrev han en kritisk tweet, før han næste dag deltog i en antiatom-protest i Tokyo. En måned senere meddelte et produktionsselskab, at han alligevel ikke skulle have den rolle i et tv-drama, han var blevet stillet i udsigt, da hans udtalelser var problematiske.
En anden kritiker er den anerkendte forfatter og Nobelprisvinder Kenzaburo Oe der i søndags stod frem foran tusindvis af fremmødte demonstranter og proklamerede, at genåbningen af reaktorerne skal betragtes som en uetisk handling, der er i modstrid med hele befolkningens vilje. Og så er der Japans mest succesfulde billedkunstner, Takashi Murakami, der for nylig kaldte premierminister Yoshihiko Noda for en løgner, fordi han offentligt har bedyret, at atomreaktorerne nu er under kontrol, selvom usikkerhederne er betragtelige.
Tilsyneladende lyder protesterne dog først og fremmest fra nogle af de allermest profilerede kunstnere. Hovedparten af instruktører, musikere og billedkunstnere er optagede af at genetablere en form for normalitet og prøver derfor at undvige fra kritik, vurderer Gunhild Borggreen. På samme tid lurer frygten for endnu en katastrofe, som det bemærkes i en netop udgivet børnebog, hvor en dyreflok sikrer deres hjem mod væltende ting. Men også uden for det fiktive univers er beredskabsfølelsen intakt.
»Særligt i Tokyo er der en udbredt frygt for, at der kommer et nyt jordskælv. Og mange japanere opfatter en stor del af regeringen som tæt bundet op på atomkraftindustrien. Så ingen tror på, at atomkraften nogensinde bliver afviklet i Japan; der er for store økonomiske interesser på spil,« siger Gunhild Borggreen.
Selvcensur
Meget peger ellers i den retning. Netop nu er kun to ud af landets 54 atomreaktorer i brug, mens en række kontrolforanstaltninger bliver tjekket som følge af katastrofen sidste år. Befolkningens modvilje mod atomkraft er ifølge målinger helt oppe på 70 procent, og energispørgsmålet er politisk så betændt, at flere lokale guvernører i foråret modsatte sig at genåbne atomreaktorer, mens premierministeren hang i røret.
Alligevel er der kun ved to atomkraftværker etableret beskyttelsesmure mod bølgerne. Et andet sted vil en lignende mur først blive opført i 2016, mens der ved atter andre værker end ikke er planer om noget byggeri. De ubesvarede spørgsmål klæber fortsat til de japanske myndigheders håndtering af fremtidens atomkraftsektor. Alt imens gennemlever japanerne den nyvakte erkendelse af, at 1950’ernes ’fredelige’ udnyttelse af atomkraften – lanceret som Atoms for Peace – vender sig mod dem selv.
Men fraværet af en udtalt kritik af atomkraftsektoren er markant, mener også Yoshitaka Mori, der er adjunkt ved Tokyo Kunstakademi og aktiv i anti-atomkraftbevægelsen.
»Det virker på mig, som om den kulturelle verden og mainstream-medierne behandler frygten for radioaktivitet ved ikke at tage højde for den,« siger han og påpeger, at katastrofen bliver forsøgt gjort til en fortidig hændelse uden relevans i dag eller fremover.
»Vi bliver nødt til at skille tingene ad. Jordskælvet er noget andet end atomkatastrofen på Fukushima-værket. Offentligheden har været optaget af jordskælvets følger og udtrykt medfølelse med ofrene. Men det er afgørende at få diskuteret atomkraften.«
»Populærkulturen er domineret af en kulturindustri, hvor meget indflydelse ligger hos reklamebureauerne, der helst undgår politisk kritik. Jeg tror ikke, at TEPCO (selskabet der driver Fukushimaværket, red.) øver nogen direkte kontrol over kunstnere og andre kulturfolk, men jeg oplever en selvcensur og selvkontrol hos folk i tv- og musikbranchen, fordi de er bange for at miste deres job.«
Vi er unormale
Ikuo J. Gonoï, der er adjunkt ved Rikkyo-Universitet i Tokyo, ser også tegn på, at atomspørgsmålet har ført til øget selvcensur blandt kunstnere og forlæggere. Det viste sig blandt andet da mangaserien Hakuryu Legend (Den Hvide Drages Legende, red.) få uger efter katastrofen skulle udgives i tegneserie-magasinet Manga Goraku, men endte med at blive droppet.
»Serien blev ikke censureret af myndighederne, men frivilligt opgivet af forlæggeren. Det skyldes, at indholdet rettede sig mod den ’nukleare landsby’: energilobbyen af politikere og industrichefer.«
Selvcensuren hænger sammen med en længsel efter at glemme, tror Ikuo J. Gonoï.
»Inden katastrofen sidste år havde vi glemt, at Japan siden Anden Verdenskrig ikke har været et normalt land i menneskehedens historie. Nu må vi prøve at huske, at vi stadig ikke er normale. Der er ikke noget, der hedder back to normal,« siger han.
Mod ny normalitet
På sin egen nedtonede facon har noget nær en normalitet dog indfundet sig igen. For selv om Japan har slukket for det meste af den atomkraft, der for blot et år siden forsynede landet med knap 30 procent af energien, har beboerne i Tokyo hurtigt vænnet sig til en ny hverdag med et ændret energiforbrug. Neonreklamerne sætter ikke længere deres massive aftryk på nattehimlen, befolkningen har droppet de opvarmede toiletsæder, og de elektriske rulletrapper kører kun om nødvendigt. For at få bugt med aircondition-anlæggene har myndighederne lanceret ’cool biz’-kampagner, der skal få forretningsmænd til at lægge jakken og gå i kortærmede, åbentstående skjorter på jobbet. Andre steder har lokale erhvervsdrivende aftalt at arbejde forskudt for at undgå et overskud af elektricitet på hverdagene og knaphed i weekenden.
Japanerne har vænnet sig til den nye atomare virkelighed, men vreden og usikkerheden er fortsat til stede.
I sidste uge kunne politiet i Fukushima-området konstatere, at en håndfuld overlevende fra tsunami-katastrofen sidste år nok sultede ihjel under murbrokkerne, da redningsfolk flygtede fra området af frygt for stråling. Hiroshi Yokoyamas forældre var i hvert fald ikke længere i live, da redningsfolkene først en måned senere vendte tilbage.
»Hvis blot der ikke var noget atomkraftværk, kunne liv være blevet reddet,« siger han til The New York Times, mens han håber, at de hurtigt blev overmandet af bølgerne.

