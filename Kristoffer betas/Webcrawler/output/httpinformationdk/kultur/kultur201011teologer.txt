Teologerne har et forklaringsproblem i forhold til Kierkegaard
Peter Tudvad er blevet taget til indtægt for både dette og hint, siden debatten om hans bog om Søren Kierkegaards forhold til jødedom og jøder brød løs. Som en foreløbig afrunding præciserer han her sine pointer


 Rettelse 8. november 2010
I Karen Sybergs interview med Peter Tudvad i lørdagens Information om hans nye bog ‘Stadier på antisemitismens vej - Søren Kierkegaard og jøderne’ stod Søren Kierkegaards far ved en dum redigeringsfejl omtalt som Nathason. Det har Kierkegaards far aldrig heddet. Han hed derimod Michael Pedersen Kierkegaard. Vi beklager fejlen!
	/red.
Peter Tudvads nye Kierkegaard-værk, Stadier på antisemitismens vej. Søren Kierkegaard og jøderne,har givet anledning til heftig debat.
I Information i lørdags mente direktøren for Søren Kierkegaard Centret, Niels Jørgen Cappelørn, at en teologisk kritik af jødedommen ikke kan være antisemitisk, og at det var et aktuelt problem, hvis den blev udlagt sådan, da det også ville stille sig i vejen for en tilsvarende teologisk kritik af islam. Men Peter Tudvad vil slet ikke ind på den tankegang.
»Jeg vil ikke drage paralleller til islam i dag. Det er ikke min opgave, og jeg vil ikke have skudt i skoene, at jeg har en politisk dagsorden. Hvis diskussionen bliver ført over på islam, får vi bare de sædvanlige polariseringer. Det her handler om antisemitisme, og den dumpede ikke ned fra himlen i 1933. Desuden bør man ikke glemme, at der også findes antisemitisme i nutiden. Antisemitismen har en lang historie, som overvejende er teologisk, og det giver sig selv, at teologerne har et forklaringsproblem.«
Cappelørn siger, at en teologisk kritik af jødedommen ikke er antisemitisk, den er blot en påpegning af, at jødedommen forholder sig til dette liv og mener, at blot man overholder loven, vil man leve lykkeligt. Men den racistiske antisemitisme har sine rødder i den teologiske antijudaisme, mener Peter Tudvad.
Radikaliseret kritik
»Kierkegaard var ikke antisemit, men han blev det,« understreger Tudvad. Kierkegaard blev antisemitisk ved at radikalisere kristendommen og i stigende grad se jødedommen som kristendommens absolutte modsætning. Hans kristendomsforståelse blev stadig strengere og bevæger de sig i retning af pietismen, hvor martyriet tæller mest, og alt udsættes til det hinsides og den evige salighed. I sin allersidste daterede optegnelse skrev han, at det kristelige livs bestemmelse er at bringes til den højeste grad af livslede og dog tro, at det er Gud, der af kærlighed har bragt ham til dette punkt. Så er man moden til evigheden.«
»Det er ikke rart ud fra et humanistisk livssyn, og teologerne bryder sig ikke om hans konsekvens. Kierkegaard bruger nemlig dertil jødedommen til at kritisere en forfejlet kristendom, herunder den grundtvigske tro på, at det er dåben, der er afgørende. Dåben er ligesom omskæringen et synligt tegn.«
Længsel efter livet
»Når man har sådan en opfattelse af målet med ens eget liv, så kan man vel godt blive lidt misundelig på dem, der har lov til at nyde livet,« fortsætter Tudvad, og der er ifølge ham adskillige vidnesbyrd om, at det forholdt sig således. Her kommer de samtidige jøder, som Kierkegaard stiftede bekendtskab med, ind i billedet.«
»Der er forskel på at skrive grimt om konkrete personer og om jøderne som sådan. Men det er ofte svært at afgøre, om Kierkegaard taler om jøderne i Det Gamle Testamente eller i København, for samtidig med, at han taler om Det Gamle Testamente, er jøderne den vigtigste minoritet i København,« siger han.
Som eksempel på en af de sidste nævner Peter Tudvad Israel Salomon Levin, som Kierkegaard en overgang havde ansat til at tage diktat og læse korrektur. Levin var en stridbar herre, der lagde sig ud med alt og alle, men ikke desto mindre læste Kierkegaard op for ham af Det Nye Testamente, samtidig med at han græd af bevægelse.
En anden jøde var Meïr Aron Goldschmidt, redaktør af det satiriske tidsskrift Corsaren, der gjorde tykt grin med ham i sit blad, hvilket sårede Kierkegaard dybt. Men han havde jo ikke behøvet at lægge vægt på, at Goldschmidt var jøde.
Septemberpogromen
Hvorfor udgiver du bogen på årsdagen for Krystalnatten?
»I første kapitel skriver jeg om den litterære jødefejde i 1813 i København, som i 1819 efterfulgtes af en regulære pogrom. Jeg vil gerne vise, at ord ikke er uskyldige.
Gennemgangen af jødefejden er mit første argument imod, at alle dengang var antisemitter, da ganske mange gik i brechen for dem. Optøjerne havde desuden årsager, som jøderne fik skylden for. I 1819, hvor folk gik over til håndgribeligheder mod jøderne, stod Danmark i efterveerne efter Napoleonskrigene.
Vi havde tabt Norge, i 1813 var Danmark gået bankerot, og der var vedholdende rygter om, at jøderne pugede guldet sammen og førte det ud af landet. Men i den florissante periode forud for 1807, hvor englænderne tog den danske flåde, var det danske guld og sølv bestandig investeret i handlen, så værdierne så at sige befandt sig om bord på handelsskibene hvoraf englænderne beslaglagde hele 600.«
»Indtil 1788 måtte jøderne ikke være håndværkere. Men også efter at det er blevet tilladt, at de optages i lavene, når man ikke vidt, fordi mestrene ikke har råd til at tage jøder, der skal have fri om lørdagen, i lære, når de også skal give folkene fri søndag. Der bliver imidlertid oprettet et præmieselskab, der betaler for, at jødiske drenge både kan komme i lære og praktisere deres religion ved at overholde sabbatten.«
»Kierkegaards far, Nathason, melder sig straks ind.«
»Nathanson stammede fra Altona, men kom til København i 1793. Måske har Kierkegaards far spontant fattet sympati for drengen, der ligesom han selv som bare 12-årig var rejst den lange vej fra hjemmets arne i vest til hovedstaden i øst.«
»Septemberpogromen i 1819 bryder ud i Tyskland, før den når Danmark, men at give tyskerne skylden er en bortforklaring. Danskerne havde selv lagt op til den med den litterære jødefejde.«
Men læste den pøbel, der lavede optøjer, de intellektuelle debatter?
»Ja, pøbelen fulgte skam med, der var skoler i København, hvor folk kunne læse og skrive. Og mange var blevet slået ihjel i 1819, hvis ikke Frederik VI havde sat militæret ind. Det svarer til, at der i dag kørte kampvogne rundt i Københavns gader. Faktisk blev han kaldt jødernes konge, siger Peter Tudvad.
Første nationalsocialist
»Kierkegaard refererer faktisk til jødefejden, da Corsarenangriber ham,« fortsætter Tudvad.
»Han skriver, at det nu er jøderne, der overfalder de kristne. Og i foråret 1849 skriver han i forlængelse af Goethe, der har omtalt den jødiske påske som en fejring af, at gæsterne myrdede værten, nemlig da Gud ifølge 2. Mosebog slog egypternes førstefødte sønner ihjel, så jøderne imens kunne få mulighed for at flygte, at det »nok bliver jødernes forhold til hele Europa i vor tid.«
»Europa var rystet af februar- og martsrevolutionen i henholdsvis Frankrig og Tyskland, de politiske systemer i Preussen, Frankrig, Østrig-Ungarn, Danmark og mange andre lande blev omstyrtet, og konservative konspirationsteoretikere associerede gerne begivenhederne med jøderne som det modernes undergravende kræfter.«
Hvad har din egen interesse været i at gå i dybden med Kierkegaards opfattelse af jøder?
»Det begyndte med, at jeg faldt over nogle nazistiske tidsskrifter, der henviste til Kierkegaard. Mens jeg i 2008 sad og arbejdede på min bog om en dansk sygeplejerske i Tysk Røde Kors under SS, Sygeplejerske i Det Tredje Rige, stødte jeg i min research på et par artikler om Søren Kierkegaard i National-Socialistenog Jul i Norden, to nazistiske og stærkt antisemitiske tidsskrifter, der begge hylder Kierkegaard som antisemit. Han udnævnes endda til at være den første danske Nationalsocialist. Naturligvis var Kierkegaard ikke nazist, og naturligvis havde vi haft Holocaust uden Kierkegaard, men Kierkegaard hører til i en strømning, der muliggjorde Holocaust. Min påstand er, at Kierkegaard i kraft af sin stadig mere radikale fortolkning af kristendommen disponerede sig selv for en antisemitisme, der med tiden bliver mere og mere udtalt.«

