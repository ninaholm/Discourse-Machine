Tv er opium for folket
Det er ikke kun narcissisme, når folk vil på tv, det er noget mere eksistentielt, siger den italienske instruktør Matteo Garrone, der i sin nye film, ’Reality’, fortæller om en mand, der er besat af tanken om at være med i ’Big Brother’
’Tv skaber drømme. Det er en forretning, og de sælger drømme. Problemet er, at nogle mennesker bliver fanget af de drømme. Det er pointen med filmen: at drømmene er illusoriske,’ siger Matteo Garrone om sin nye film ’Reality’.


 
	Tv er farligt – eller kan i hvert fald være det. Tv (og film) sælger drømme og en forloren virkelighed, og køber man de drømme, risikerer man at miste jordforbindelsen og grebet om den virkelige verden. Det mener den italienske filminstruktør Matteo Garrone, og det handler hans seneste film, Reality, om: »Jeg vil ikke dømme, folk må tro på, hvad de har lyst til at tro på, men der er en risiko for, at man kan miste realitetssansen,« siger han med rusten stemme.

	Det er dagen efter verdenspremieren på Reality på filmfestivalen i Cannes i 2012, og Garrone synes at have festet igennem aftenen før.

	»Ofte ser vi en tv-serie eller en film, der ligner et eventyr, og til slut har karaktererne held med deres forehavende. De fik en chance, og nu er de blevet rige og berømte. Tag for eksempel Danny Boyles Slumdog Millionaire. Den er et eventyr, og den kombinerer realisme og eventyr, og den ender godt, efter at hovedpersonen har satset alt for at virkeliggøre sin drøm. Og i den slags film behøver man ikke at have nogen særlige evner. Man skal bare være karismatisk og intelligent, og så kan man blive rig og berømt, så hvorfor ikke prøve!? Det er ligesom i reality-programmerne på tv, hvor deltagerne vil gøre hvad som helst for at blive berømte og tjene penge, og det har intet med virkeligheden at gøre,« siger Garrone.

	Reality har altså et tydeligt budskab, men instruktøren vil ikke moralisere, understreger han. Det føler han ikke, at han som filmskaber og dermed selv en af drømmemagerne kan tillade sig.

	Der var engang

	Matteo Garrone, der er født i 1968 og har lavet film siden slutningen af 1990’erne, brød igennem internationalt med sin forrige film, Gomorra, en virkelighedsbaseret skildring af det barske mafialiv blandt helt almindelige mennesker i en fattig del af Napoli. I Reality befinder instruktøren sig igen i arbejderklassen og blandt arbejdsløse i Napoli, men stilen er en ganske anden.

	Reality handler om en mand, den vellidte fiskehandler Luciano, der elsker at optræde og bliver så besat af tanken om at være med i Big Brother, at han ødelægger sit ellers harmoniske familieliv, mens han selv mister forstanden. Tonen er, i hvert fald i begyndelsen, humoristisk, og historien fortalt som et eventyr, blandt andet fordi Garrone havde lyst til at prøve noget helt andet efter den dokumentariske Gomorra.

	»Den er for mig et eventyr,« siger Matteo Garrone om Reality. »Da vi skrev filmen, talte vi om Pinocchio – hovedpersonen er en moderne Pinocchio – og vi valgte at bruge kostumer, location og lyssætning, som hele tiden befandt sig et sted midt imellem eventyr og realisme. Der skulle være en hårfin grænse mellem de to ting, og det handlede om at finde balancen mellem de to elementer, hvilket var meget vanskeligt.«

	Kontrasternes by

	Reality begynder da også som et eventyr, hvor kameraet bogstavelig talt flyver gennem luften og ned til et pastelfarvet, paladslignende sted, hvor mange bryllupper afholdes på én gang. Og stedet, hvor Luciano bor sammen med sin familie, er på én gang smukt og forfaldent, som et gammelt misligholdt slot af den slags, man ser i de gamle, grumme og samtidig opbyggelige folkeeventyr.

	»Det minder om et slot, men er samtidig meget dekadent,« siger Matteo Garrone.

	»Man tror på, at de bor der, selv om de tilhører arbejderklassen. Sådan er det også i virkeligheden – det ligger i Napoli. Desuden er det et sted, der skaber billeder i ens hoved, det giver fornemmelse af noget eventyrligt på samme måde som stedet, hvor brylluppet afholdes i begyndelsen.«

	At Reality ligesom Gomorra er optaget i Napoli er et tilfælde, men filmen kunne ikke være lavet andre steder, siger instruktøren.

	»Den er baseret på en virkelig historie, der fandt sted i Napoli. Samtidig er Napoli den perfekte kulisse, den perfekte by, til også at beskæftige sig med modsætningen mellem fortid og nutid. Man har bygningen, hvor familien bor, og som minder om fortiden og film fra de tidlige 1960’ere – et af mine referencepunkter var Ægteskab på italiensk (1964) af Vittorio De Sica. Det er et Napoli, der er dekadent, melankolsk, men også varmt. På samme tid er der steder, som er helt anderledes moderne, indkøbscentret og vandlandet. Denne kontrast findes også i de ansigter, man ser i filmen. Nogle ansigter minder os om fortiden, andre er meget moderne, helt anderledes antropologisk set. Det er noget, man ser i en by fuld af kontraster. Hvis man tager en by i det nordlige Italien, finder man stort set kun nutiden, mens fortiden er nedtonet. Det ville være sværere at lave filmen der. Jeg kan godt lide disse kontraster i historien, når personerne bevæger sig fra fortiden til nutiden, og man kan se, at virkeligheden ikke bare er én ting, men at den favner bredt.«

	Ud over at han er inspireret af Vittorio De Sica og den italienske neorealisme spøger Fellinis anarki og vildskab i baggrunden af Reality. Og der er en scene i filmen, hvor hovedpersonen, Luciano, er i Rom for at prøvefilme til Big Brother i det legendariske filmstudie Cinecittà, og Matteo Garrone synes at sige: »Her lavede man engang smukke film, nu laver man dårligt tv.«

	Instruktøren vedgår sig sin forkærlighed for både De Sica, Roberto Rosselini og Fellini og nikker og griner, da jeg spørger til scenen.

	»Da jeg skød den scene, var jeg uden for filmstudiet, og folk fornærmede mig, fordi de troede, jeg var i gang med at finde medvirkende til dårlige tv-programmer. ’Du er i færd med at slå et sted som Cinecittà ihjel. Svin.’ Andre spurgte mig, hvordan de kunne komme til casting. Vi oplevede begge dele.«

	Han understreger dog, at ærindet med Reality ikke så meget var at kritisere eller tage afstand fra Big Brother eller andre reality-programmer.

	»Jeg ville gerne lave en film om, hvordan vi mennesker opfatter virkeligheden. Det er hovedpersonens rejse, jeg skildrer, og hvordan han mister sin identitet, mens han drømmer om at være med i Big Brother. Det behøvede ikke at være Big Brother. Tv har evnen til at give en følelsen af, at man er i live, af at være virkelig, fordi tv viser virkeligheden og giver seerne indtryk af, at det, man ser på tv, er mere virkeligt end ens eget liv. At være på tv betyder, at man er i live. Det er ikke kun et narcissistisk behov, det er noget mere eksistentielt.«

	Illusoriske drømme

	For Matteo Garrone er der en forbindelse mellem tv og religion, og han spekulerer over, om Karl Marx måske ville synes, at tv og ikke religion var opium for folket, hvis han levede i dag.

	»Jeg kan godt lide tanken om, at de to hovedpersoner i Reality (Luciano og hans kone, red.) prøver at gøre noget godt for at få adgang til deres eget personlige paradis. Han bliver en slags filantrop, fordi han tror, at han på den måde kan få adgang til paradis i form af Big Brother-huset, og hun taler om et andet paradis, Guds paradis. Denne analogi er interessant,« siger Garrone, der ikke selv er et troende menneske.

	»Jeg er mere ligesom Luciano end Maria i filmen … men det er ikke kun tv, der giver ham indtrykket af, at han, selv om han har et godt liv, kan få et endnu bedre liv. Det er hans familie, naboerne – det hele er forurenet. Det er ikke ham, det er samfundet, der er forurenet. Tv skaber drømme. Det er en forretning, og den sælger drømme. Problemet er, at nogle mennesker bliver fanget af de drømme. Det er pointen med filmen: at drømmene er illusoriske.«

