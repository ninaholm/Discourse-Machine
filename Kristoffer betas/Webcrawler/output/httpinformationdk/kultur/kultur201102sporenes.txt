Sporene skræmmer
Susanne Bier er den tredje dansker, der modtager en Oscar for Bedste Fremmedsprogede Film. Bliver hun den første, der forvalter anerkendelsen og mulighederne på en ordentlig måde?


 Det var en tydeligt nervøs og opstemt Susanne Bier, der natten til mandag, dansk tid, gik på scenen til Oscaruddelingen i Hollywood og fik overrakt en Oscar i kategorien Bedste Fremmedsprogede Film for dramaet Hævnen. 
For en instruktør som Bier, der laver vedkommende film for et bredt publikum, må det være en drøm, der går i opfyldelse at modtage en Oscar, verdens største og kommercielt set mest betydningsfulde filmpris.
Det er en pris, som åbner døre. Den cementerer Biers status som en af verdensfilmens mest interessante filminstruktører og vil utvivlsomt give hende endnu flere muligheder for at prøve sit talent af i Hollywood, hvilket også er et udtalt ønske hos den danske instruktør.
Hun prøvede det for første gang for fire år siden, da hun lavede Things We Lost in the Fire med Halle Berry og Benicio Del Toro i hovedrollerne.
Filmen blev godt nok ikke den store succes, men den beviste, at hun kunne håndtere udstyret og skuespillerne, og skaffede hende gode kontakter i det amerikanske filmmiljø.
Siden skulle hun have lavet en romantisk komedie med først Tom Cruise og siden Hugh Grant, men den blev aldrig til noget. Det kunne den godt blive nu, hvor hun er nyslået medlem af den eksklusive Oscarklub, og det bliver spændende at se, hvordan hun forvalter denne status i en filmindustri fuld af fristelser og faldgruber.
Opslugt af systemet
Susanne Bier er den tredje danske filminstruktør, som modtager en Oscar. Gabriel Axel fik én i 1988 for Babettes gæstebud, Bille August én året efter for Pelle Erobreren. Og skal man være grov har ingen af de to fået voldsomt meget ud af anerkendelsen. Axel har siden Babettes gæstebud kun lavet tre film, hvoraf de to seneste, Amled, prinsen af Jylland (1994) og Leïla (2001), begge blev jordet af kritikerne og svigtet af publikum.
August har godt nok lavet en lang række film siden Pelle Erobreren, og ikke mindst har han haft mulighed for at instruere adskillige film på engelsk med store filmstjerner på rollelisten.
Men ingen af filmene har for alvor kunnet leve op til Pelle Erobreren, der stadig står som et hovedværk i hans karriere. Som regel har August faktisk været bedst, når han er vendt tilbage til sine skandinaviske rødder i film som Den gode vilje (1992), Jerusalem (1996) og En sang for Martin (2001).
Og i det hele taget er den moderne filmhistorie rig på eksempler på distinkte europæiske instruktører, som er draget til udlandet, især Hollywood, med en fremragende film under armen og stjerner i øjnene, og som er blevet opslugt af et meget større, ukontrollerbart system, hvor det har været økonomi og ikke kunstneriske hensyn, der har sat dagsordenen, og hvor alle kanter og enhver særegenhed hurtigt er blevet slebet af.
Fornuftig Bier
I 2006 lavede tyske Florian Henckel von Donnersmarck den kritikerroste De andres liv (2006), en stærk fortælling om Østtysklands overvågning af sine egne borgere, som også blev en succes uden for Tysklands grænser.
Filmen vandt en Oscar for Bedste Fremmedsprogede Film - i konkurrence med blandt andet Susanne Biers Efter brylluppet - og von Donnersmarck tog til Hollywood med det første fly. Siden har man ikke hørt meget til ham, og den eneste film, han har lavet siden, i USA, krimilystspillet The Tourist (2010), er et fælt stykke metervareunderholdning uden nerve eller dybde.
Sporene skræmmer, men heldigvis har Susanne Bier mere erfaring og flere film bag sig, end både Bille August og Florian Henckel von Donnersmarck havde, da de rejste til udlandet for at lave film. Og i modsætning til August, der efter Pelle Erobreren har satset helhjertet på en international filmkarriere, synes Bier at nære et fornuftigt ønske om at pendle frem og tilbage mellem USA og Danmark, hvor hun formentlig aldrig vil have problemer med at få lov til at lave film og samtidig kan insistere på sin ret til at lave dem, som hun har lyst til.
 

