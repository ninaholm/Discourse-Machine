Manden bag NSA-afsløringer forlader Guardian og starter nyt medie
Glenn Greenwald, journalisten bag NSA-afsløringerne, forlader The Guardian og grundlægger et nyt medie med penge fra eBay-milliardæren Pierre Omidyar. Greenwald får nu muligheden for at udfordre de etablerede medieinstitutioner, som han længe har været en hård kritiker af
Glenn Greenwald, 46, fik Edward Snowden til at stå frem og afsløre NSA’s globale overvågning.


 
	Journalisten bag afdækningen af den amerikanske sikkerhedstjeneste NSA’s omfattende overvågningsprogrammer forlader den britiske avis The Guardian. Glenn Greenwalds beslutning kommer efter fire måneders spektakulære afsløringer af NSA baseret på whistlebloweren Edward Snowdens lækkede dokumenter.

	Med Greenwalds afgang ser The Guardian ud til at miste den fulde adgang til Snowdens dokumenter, som kun Greenwald og den amerikanske journalist Laura Poitras er i besiddelse af. The Guardian, New York Times, Washington Post og Pro Publica er ifølge Greenwald kun i besiddelse af udvalgte dokumenter.

	Greenwald kalder initiativet en helt ny type medie.

	»Min rolle, udover at rapportere og skrive, er at skabe en ny journalistisk enhed fra grunden,« siger han til Buzzfeed og tilføjer, at han vil hyre journalister og redaktører, der »deler en journalistisk etik«, som han respekterer. Greenwald var hovedtaler på den netop afholdte internationale konference for undersøgende journalistik i Rio de Janeiro. Her gik han hårdt til angreb på de dominerende medier:

	»En af de mest spændende og opmuntrende ting er, at alle disse gamle medieinstitutioner er ved at dø. Det er virkelig noget at fejre,« sagde han til en sal fuld af journalister – mange af dem fra selvsamme institutioner.

	»Der opstår hele tiden nye medier, som laver interessante ting, og som giver unge journalister mulighed for at tjene penge uden at skulle gå til de gamle institutioner. De store medieinstitutioners krise er ikke et tegn på, at journalistikken er ved at dø, men derimod at den lever,« sagde han.

	Greenwald begyndte af frustration at blogge i 2005:

	»Jeg troede, medieinstitutioner ikke ville acceptere, at regeringer overskred visse grænser så som at fængsle folk uden sigtelse. At se regeringen overskride dem helt uden at medierne tog til genmæle – tværtimod med stor støtte fra medierne – overbeviste mig om, at der var et gabende hul i journalistikken, som skulle udfyldes,« forklarede han og fremhævede en begivenhed som havde gjort ham opmærksom på svigtet: Da New York Times i 2005 afslørede, at Bush-regeringen havde aflyttet amerikanere uden retskendelse, kom det frem, at avisens to journalister havde siddet på historien i over et år. Avisens chefredaktør, Bill Keller, blev efter møder i Det Hvide Hus overbevist om, at han skulle undlade at trykke historien med henvisning til den nationale sikkerhed, og det var først, da den ene af journalisterne – James Risen – truede med at skrive afsløringen i en bog – at avisen trykte historien for ikke at blive overhalet indenom.

	»At et af de største og mest indflydelsesrige medier i verden, som jeg altid havde set som nogen, der stod vagt om borgerrettigheder, havde holdt den historie tilbage så længe, bare fordi regeringen gav dem besked på det, afslørede en virkelig fundamental sygdom, ikke bare i amerikanske medier, men i hele den vestlige presse,« sagde Greenwald til salens undersøgende journalister.

	Ifølge flere kilder er Laura Poitras og forfatter og journalist Jeremy Scahill fra The Nation på vej til det nye, endnu unavngivne medie, som finansieres af milliardæren Pierre Omidyar.

	Han grundlagde i 1995 eBay og solgte firmaet to år senere. Forbes anslår den franskfødte iransk-amerikanske iværksætters personlige formue til 8,5 milliarder dollar (50 mia. kr.), hvilket placerer ham som nummer 47 på listen over verdens rigeste.

	Ifølge Jay Rosen, professor i journalistik ved NYU, og ivrig pressekritiker, begyndte Omidyars overvejelser, da han blev tilbudt at købe Washington Post, som dog gik til Amazon-grundlægger Jeff Bezos:

	»Den rigtige slags journalistik er en afgørende del af vores demokrati,« har Omidyar fortalt Rosen.

	Han vil forene teknologi og borgerinddragelse, ud fra en »stigende bekymring over pressefriheden, ikke kun i USA, men i hele verden«.

