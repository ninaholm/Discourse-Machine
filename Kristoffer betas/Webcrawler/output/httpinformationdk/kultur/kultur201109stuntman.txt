Stuntmand Stephensen
Direktørposten på det nye Aveny-T er en personlig sejr for Jon Stephensen. Men Frederiksbergs Kommunes satsning er også en demonstration af teaterlovens utilstrækkelighed


 Den, der ler sidst, ler bedst, siger man. Jon Stephensen havde ikke meget at grine af, da han forrige år blev 'fritstillet' fra direktørjobbet på Gasværket. Han havde modtaget et honorar, som hans bestyrelse ikke kendte til - og ikke ville acceptere. Dér stod han uden job - anklaget for ting, der krævede lange forklaringer. Og han lod sig fotografere med vådt hår og bare tæer i et taberinterview til Politiken. Han var tæt på gulvet.
I går kunne han så knejse igen på Aveny-T - udnævnt af Frederiksbergs borgmester som kommunens nye superman ved at være headhuntet til opgaven med at drive det forladte Aveny-T.
Sidst Jon Stephensen søgte en teaterdirektørstilling, blev han afvist. Det var sidste forår, hvor Gasværkets bestyrelse foretrak Pia Jette Hansen. Den nye teaterdirektørstilling på Aveny-T har han slet ikke behøvet søge, for der har ikke været noget opslag. Han er blevet tilbudt jobbet direkte af kommunen og uden nogen skeptisk bestyrelse. Der er bare borgmesteren og Jon. Værsgo og smil!
Jons nye venner
Umiddelbart lyder det som en fantasyparodi på beretningen om Jon Stephensen i dansk showbiz: Skurken, der igen blev en helt.
Den ukueligt begejstrede teaterentreprenør, der igen fik smittet nogle politikere og investorer med drømmen om at lave penge på teater. Eller manden med et omdiskuteret forhold til eksakt sandhed, der løftede sig selv op ved håret. Arkitekten-marketingschefen-teaterdirektøren Stephensen har i hvert fald nu overgået selv de vildeste fortællinger om branding.
Umiddelbart må Frederiksberg Kommune gøre, hvad den vil. Her er ikke nogle statslige støttekroner til scenekunst involveret, når Jon Stephensen bliver sat til at drive teater i Jes Kølpins gamle bygning. Men det kommer der dét sekund, Aarhus Teater bruger Jon Stephensens teater som gæstespilsscene i København.
For Aarhus Teater er en landsdelsscene. Det ville derfor have været naturligt, om Aarhus Teater havde besøgt hovedstadens landsdelsscene, altså Københavns Teater. Det vil sige Betty Nansen Teatret, Østre Gasværk, Nørrebro Teater eller Folketeatret. Men det gør Aarhus Teater så ikke. Den svenske teaterchef Stefan Larsson vil hellere lege med Jon. Første gæstespil bliver Leonard Cohen Teaterkoncerten. Den skal nok sælge billetter på Frederiksberg. Så hvis Københavns Teater troede, at det kunne udelukke Jon Stephensen, så tog man altså fejl. Han har bare fundet sjovere venner.
Smuthul i loven
Jon-stuntet viser også, hvor tynd teaterloven efterhånden er. Hvor dårligt teaterloven afspejler sammenhængskraften i dansk teater, også geografisk. Og hvor udhulet konstruktionen med Københavns Teater er.
Per Stig Møllers utilstrækkelige lappeløsning af teaterloven i forårets forlig har nu ført til, at bare én enkelt mand har kunnet udnytte et af strukturens smuthuller og strunte i landsdelsscener og tilskudsordninger. I hvert fald, hvis manden hedder Jon.
Det er en effektiv hån. Også fra Aarhus Teaters side. Og desværre også en hån over for de mange husløse projektforestillinger, der har bejlet til Aveny-scenen, lige siden Mammutteatret forlod den i sommer. Manglen på en åben scene i København bliver ikke løst af, at Aarhus Teater (med hele tre scener derhjemme) nu også får en fast hovedstadsscene. Men nej. Projektteatrene har ikke stuntappeal, sådan som Jon.
Jons teaterlyst
Jon Stephensen skal producere en-to egenforestillinger for tre millioner kroner om året de næste tre år. Beløbet skal også dække lønnen til ham selv, så troen på fondsstøtte må være stærk. Sammen med satsningen på at kunne komme på gengældsgæstespil i Aarhus.
Repertoiremæssigt har Jon Stephensen også sejret. Frederiksberg Kommune ønskede sig oprindelig et morskabsteater. Men kommunen har ladet sig overbevise om, at Aveny-T trænger til en klar 'Jon-profil' med spektakulære, musikdramatiske forestillinger båret af stjernenavne. Altså den slags teater, som Jon Stephensen altid har skabt, både som leder af Aveny T fra 2001-07 og siden som direktør for Gasværket 2007-09.
Desuden er repertoiret et nedladende vink til Københavns Teater, som i sin tid ville pådutte Jon Stephensen en repertoireprofil, han ikke havde lyst til at efterleve. På Aveny T kommer Jon Stephensen til at lave præcis det teater, han har lyst til. Hvor svært kan det være?
Tillid eller ej
Spørgsmålet er, hvem der vil lege med Jon. Politikerne i den pengefokuserede Frederiksberg Kommune vil gerne. De regner tydeligvis med, at Jon kan sælge billetter. Det skal nok passe. Men de vil ikke engang sætte en bestyrelse til at holde snor i ham, og det virker både dumdristigt og dumt.
Men vil teaterfolk også lege med ham?
Bestyrelsen i Københavns Teater kaldte hans opførsel for et tillidsbrud. Og en del af Jon Stephensens umiddelbare støtter under Gasværket-affæren trak deres sympatistøtte tilbage, efterhånden som sagen blev rullet ud. De kunne ikke genkende Jons forklaringer.
Selv har Jon Stephensen haft travlt med at dokumentere, at han aldrig har haft uorden i regnskaberne. Men affæren var mest af moralsk karakter. Folk følte ikke, at de kunne stole på ham. Gamle venner afbrød forbindelsen. Jon Stephensen var en plettet mand. Og det er han stadig, selv om han har fået et nyt teater.
Tilsyneladende har han også fået nye venner i Jylland. Og i den hårdt pressede teaterbranche kan det ikke være svært at finde kunstnere, der gerne vil have en kontrakt. Men mange vil nok vente på, at 'Stuntmand Stephensen' gør sit første kåde fejltrin. Sådan er showbiz.
Den, der ler sidst, ler bedst.

