Kulturfolk: Jon Stephensen begik en tilgivelig fejl
Teaterchefen brød sin kontrakt. Det er alle enige om. Men fyringen bør genovervejes. Det mener hovedpersonen selv med en lang række kulturpersonligheders støtte


 Mandag holdt Gasværkets tidligere teaterchef Jon Stephensen pressemøde. Her orienterede han om det forløb, der førte til, at han i fredags blev fyret for at have modtaget royaltybetaling for konsulentarbejde.
»Jeg har undskyldt og gør det gerne en gang til, fordi jeg ikke orienterede Gasværkets bestyrelse om den opgave, som jeg påtog mig i en kritisk situation. Jeg kvajede mig, jeg tænkte ikke over det, og derfor har de fyret mig,« bedyrede Jon Stephensen i følge Ritzau.
Han håber, at en fremstrakt hånd kan føre til, at dialogen med Københavns Teater kan genoptages.
»Jeg ved, at jeg er den rette til at håndtere dette job, og jeg ved, at jeg kan gøre det bedre end nogen anden,« sagde han.
Umiddelbart inden modtog adskillige kulturredaktioner en appel fra et bredt udsnit af det danske kulturliv.  De 55 underskrivere tager afstand fra fyringen:
»Ud fra de oplysninger, som hidtil har været tilgængelige for offentligheden, fremstår afskedigelsen som en brutal og meningsløs overreaktion på en tilgivelig fejl fra Jon Stephensens side,« lyder det fra blandt andre Martin Kongstad, Nikolaj Lie Kaas, Sonja Richter, Ole Bornedal og Vibeke Windeløv.
Københavns Teaters reaktion på Jon Stephensens pressemøde blev - med Stephensens samtykke - at offentliggøre sagens papirer. Blandt andet opsigelsesbrevet, hvoraf det blandt andet fremgår, at der fra bestyrelsens side lægges »særlig vægt på, at du på direkte forespørgsel fra Københavns Teater den 14. oktober 2009 har nægtet, at der skulle foreligge en aftale om royaltybetaling til dig for forestillingen Elsk mig i nat.«
Det betegner bestyrelsen som tillidsbrud og mener, at de på det foreliggende grundlag kunne have valgt at bortvise Jon Stephensen, men i stedet valgte opsigelse med kontraktmæssig varsel som en mildere reaktion.
Derudover afsluttes brevet med, at hvis Jon Stephensen ikke selv betaler de omkring 180.000 kr. tilbage, som han har modtaget i royalty, så forbeholder bestyrelsen sig retten til at tage retslige skridt.
Og i følge Jørn Langsted, leder af kulturpolitisk forskningscenter i Århus, virker fyringen til at være retmæssig. Han siger til Berlingske Tidende, at det er en gammeldags opfattelse, at »alle bi-jobber«, som det ellers har været fremført tidligere i Politiken.
»Hvis det er fuldstændigt utvetydigt, at hans bestyrelse ikke vidste noget om det her, og det går stik modsat af, hvad der står i kontrakten, så kan jeg ikke se, hvad man skulle have gjort andet end at fyre ham,« siger Jørn Langsted.


