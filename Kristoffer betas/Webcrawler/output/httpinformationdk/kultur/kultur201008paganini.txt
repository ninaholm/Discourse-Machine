Paganinis violin og den store pengetank
Mini-rapport fra Bergen i Norge, hvor overskud fra pengeinstitutter i by og bygd i dag bliver brugt til indkøb af billedkunst og strygeinstrumenter. Vi får også historien om mærkelige Edvard Munchs forsmåede juletræ


 Pludselig sad jeg oppe i Bergen, hvor jeg ikke havde været før. Jeg sad sammen med blandt andre Anders Bjørnsen, som er daglig leder af en relativt ny, stor pengetank, som køber kunst ind til  museerne, en pendant til  Ny Carlsbergfondet i Danmark, men med visse forskelle. Historien bag den norske pengetank går tilbage til dengang Oslo hed Christiania, og der blev oprettet 600 sparekasser rundt om  i Norge, som gav gaver til gode formål.
Strukturændringer  i bankverdenen, som vi ikke skal fortabe os i her, er baggrunden for, at man i 2002 kunne etablere en fond,  Sparebankstiftelsen, som disponerer over en masse penge til almennyttige  formål. Voila! En ny stor spiller i det norske kulturliv var født. Ud over penge til natur- og nærmiljøaktiviteter bruges store beløb på kunst.  I 2008 var det 90 millioner, året efter 'kun' 55 på grund af finanskrisen.
De norske museer kan fremsætte ønsker om kunstnere, de gerne vil have værker af. Anders Bjørnsen og hans folk går så ud på markedet og forsøger at imødekomme ønskerne ved blandt andet at byde på auktioner. Hvis museerne på et tidspunkt ikke udstiller værkerne, kan man gribe ind og sige »Hov, så skal vi have dem tilbage, så nogle andre kan få glæde af dem!« Sparebankstiftelsen har sikret sig Andy Warhols Edvard Munch- variationer.
Englene synger
Den norske pengetank interesserer sig primært for billedkunst, men har også et satsområde, en niche. Anders Bjørnsen, som er civiløkonom og var bankdirektør, kan her inspirere den kunstart, han oprindeligt havde mest hjerte for, den klassiske musik - bl.a. sang han korsang.
Sparebankstiftelsen opkøber nemlig nogle af de bedste strygeinstrumenter i verden og låner dem videre til norske musikere, så englene kan synge med, når de spiller på Stradivarius'erne og andre fine mærkevarer. Ikke for ingenting er Norge verdensvirtuosen Ole Bulls hjemland. Samtidig er instrumenterne såvel som  billedkunstværkerne investeringer.
Engang ville nordmændene låne Paganinis violin til en udstilling. Den opbevares til daglig i en montre i Genova, mesterens hjemby. Det kunne de godt, men så skulle den køres fra lufthavnen til byen med politieskorte, og al trafik skulle stoppes imens! Bjørnsen forklarede italienerne, at sådan 'spiller klaveret' ikke i Norge. Vejspærring fik de ikke, men den kostbare violin kunne gerne få politiledsagelse.
Drengen i døren
Bergen er gammel hansestad med en smuk brygge (europæisk kulturarv), som var lige ved at blive udslettet helt, da et skib, ladet med dynamit, sprang i luften under Anden Verdenskrig. Cirka 100 mennesker, mest tyskere, døde, vinduesruder over hele byen splintredes. Bergen er også fremtrædende kulturby med sin årlige festival a la festugen i Århus. Meget praktisk ligger en række museer side om side, og der kunne vi se malerier af nationens store malere som Edvard Munch, Balke, Christian Krohg, J.C. Dahl og Nikolai Astrup. Sidstnævnte præsenteres om et øjeblik på en udstilling, Drømmebilleder, på Gl. Holtegaard, den første uden for Norge i nyere tid.
Om Edvard Munch kunne Anders Bjørnsen fortælle en anekdote. Munck havde ikke kone og børn, og han ville ikke have venner, men en dag ringede en dreng på døren. Han ville gerne købe et billede. Om han havde råd til det? Ja, han havde sparet sammen til det. Pengene strakte slet ikke, men Munch blev rørt og fandt alligevel et billede til drengen, der derefter blev hans hjælper i alle mulige forhold og styrede hans økonomi.
Til jul ville Munch pludselig og overraskende have et juletræ. Drengen kørte ham til byen, hvor de købte et træ for derefter at gå på kunstudstilling. På vej ud  ville Munch pludselig ikke kendes ved træet, som var parkeret udenfor. Det var jo bare 'en ting'. Så lod de det stå. Drengen udviklede sig senere til en stor kunstkender, samler og mæcen.


