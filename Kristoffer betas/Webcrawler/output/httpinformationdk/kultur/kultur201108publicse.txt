Public service-puljen kan ikke støtte public service-radio
Det er kun radiostationerne Nova FM og POP FM, der kan få del i public service-puljen. Oplagte støttemodtagere som Third Ear og Den Anden Radio kan ikke få støtte, fordi de sender på internettet. Meget gammeldags, lyder kritikken
Det  var netop med henblik på  ambitiøse public service-radiokanaler som Third Ear og Den Anden Radio, at der blev sat 15 mio. kr. af i støtte fra public service-puljen. Men kanalerne sender kun på nettet, og derfor kan de ikke få støtte, som systemet er indrettet i dag.


 I onsdags kom det frem, at internetradioen Third Ear må lukke ned, fordi pengekassen er tom. Den lukning kunne være undgået, hvis Third Ear havde fået del i public service-puljen, hvor omkring 15 millioner kroner er øremærket til public service-radio, som ligger uden for Radio 24syv og DR-regi. Third Ear er udsprunget af montagegruppen på P1 og laver i høj grad public service-radio. Men de kan imidlertid ikke søge om støtte, fordi den kun sender på internettet. Det samme gælder for en anden oplagt støttemodtager, internetradioen Den Anden Radio. Bestyrelsesformand og initiativtager til Den Anden Radio, Georg Metz, mener, at man fra politisk side har tænkt for traditionelt:
»Der er mere fremtid i netradio, så det virker meget forældet kun at ville støtte FM-radio,« siger han. Samme holdning har Tim Hinman fra Third Ear:
»Hvis man vil sikre mangfoldighed og kvalitet i mediebillede i Danmark, så bliver man nødt til at tage de nye medier alvorligt,« siger han.
De to radiostationer bakkes op af professor i kommunikation og rektor på RUC Ib Poulsen:
»Der sker en stor digital udvikling, og internetradio vinder i den grad frem. Derfor er det synd, at man er så relativt konservative i sine støtteprincipper,« siger Ib Poulsen.
Public Service?
Ifølge medieforliget er det kun FM-radio, der dækker 50 procent af Danmark, der kan modtage støtte fra public service-puljen. Da DR og Radio 24syv ikke kan søge, betyder det, at det reelt set kun er stationerne Nova FM og Pop FM, der kan få del i de 15 millioner kroner. Lokalradioerne har også en mulighed, hvis de går sammen i grupper og dermed dækker 50 procent af landet. Det forklarer områdedirektør Claus Ladegaard fra Filminstituttet, som administrerer public service-puljen.
»Der er ingen tvivl om, at hvis Third Ear og Den Anden Radio var søgeberrettigede, så ville de ligge inden for det, som vi kan støtte,« siger Claus Ladegaard, som kalder det »en politisk beslutning« at holde internetradio ude af public service-puljen.
Nova FM og POP FM er ikke stationer, man normalt forbinder med public service. Derfor undrer det også Socialdemokraternes mediepolitikse ordfører, Mogens Jensen, at regeringen og Dansk Folkeparti har skruet ordningen sammen på en måde, så de nye medier ikke kan søge:
»Hvis det er public service, man vil have, så er det jo ikke ligefrem Nova og POP FM, der er de mest oplagte stationer. Så jeg mener, at man rammer helt forbi. Også i forhold til, hvad der var udgangspunktet for drøftelserne,« siger Mogens Jensen. Socialdemokraterne er ikke med i medieforliget, men da partiet stadig var med i forhandlingerne, var udgangspunktet et andet, fortæller han:
»Dengang brugte man netop Den Anden Radio og Third Ear som eksempler på projekter, som skulle have mulighed for at få støtte. Vi var enige om, at det var dybdeborende radio, der skulle have støtte. Derfor undrede det mig, at man udelukker præcis de radioer, der var fremme som eksempler,« siger han og tilføjer:
»Third Ear og Den Anden Radio er jo udsprunget af det gamle P1. Så det er i den grad public service, de laver. Så det må vi lave om efter et eventuelt regeringsskifte,« siger Mogens Jensen.
SF's Holger K. Nielsen er enig: »Det er en klar fejl og en meget stærk begrænsning. Det er jo netop på nettet, at man har muligheder for at skabe nye ting og eksperimentere. Så det mener vi, skal laves om.«
Ændring på vej
Venstres medieordfører Ellen Trane Nørby siger, at hun »hele tiden har været åben over for at støtte net- medierne.« Når internet- radio ikke er kommet med i første omgang, er det fordi, man ikke har fundet en fornuftig måde at afgrænse det på:
»Man bliver nødt til at have en model, hvor det hænger logisk sammen. Det skal ikke være sådan, at hvis du eller jeg lægger en lydbid ud på vores hjemmeside, så er det en radio, og så kan vi søge støtte. For FM-radioerne har vi besluttet, at man skal dække 50 procent af landet for at kunne søge. Men det er svært at sige, hvor meget en internetradio dækker. I princippet dækker den jo alle, men sådan er det jo ikke i praksis,« siger Ellen Trane Nørby. Hvis man kan finde en løsning, er de i Venstre 'åbne over for' at lave reglerne om:
»Vi er politisk åbne over for det, for fremtiden er digital,« siger Ellen Trane Nøby. Dog ikke lige nu:
»Public service-puljen er stadig til godkendelse i EU. Så før den er godkendt, kan vi ikke begynde at ændre i den,« siger Ellen Trane Nørby.

