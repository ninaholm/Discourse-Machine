Sådan bliver året i den rytmiske musik
Informations musikredaktion mener at kunne forudse et begivenhedsrigt, kalejdoskopisk og musikalsk frugtbart år 2014
Bruce Springsteen, Earl Sweatshirt, Grimes, Baby In Vain, Marianne Faithfull og Frank Ocean.


 
	I 2014 ser vi frem til, at ...

	... country-musikken bliver stor igen, i hvert fald i USA. Genren er i gang med at vriste sig fri at sit image som bundet til en hvid underklasse, og der er et stort internt opgør i gang om kulturens æstetik og autenticitet. Og traditionalisterne raser over, at integriteten i country er ved at falde fra hinanden grundet yngre musikeres brug af popkneb såsom autotuning, hårdt rocket elguitar, klodset rap og sågar elektronisk dansemusik.

	Imens kalder hver fjerde voksne amerikaner sig for country-fan, og albumsalget steg med rekordhøje 4,2 pct. i 2012. Det store musikmagasin Rolling Stone åbner nu kontor i Nashville og er i gang med at bygge et helt undersite dedikeret til genren. Så hold øje ikke kun med Taylor Swift, men også med Kacey Musgraves (der udgav et fremragende album i 2013), Carrie Underwood, Luke Bryan, Zac Brown, Jason Aldean, Blake Shelton.

	... popmusikvideoen vil bevæge sig endnu tættere på det hardcore pornografiske i den ublu jagt på de åh så forjættede views.

	... elektroniske musikpuritanere vil afbrænde Electronic Dance Music-plader ved et rave i et pakhus, der var cool dengang i 90’erne, hvor det var undergrund at tage e og danse til repetitive beats. Det er det ikke længere, det er tværtimod blevet hæsblæsende normalt at slå gækken løs til technokarneval i Parken eller på american football stadiums.

	Det vil også blive diskuteret en del, om det er EDM’s skyld at country-musikken er blevet så populær. Fordi den nye elektroniske rave-kultur og de kropsfokuserede beat-programmeringer måske har skabt et naturalistisk behov for lyden af mennesker, der fortæller historier om livets trængsler.

	... der kommer nye plader fra Bruce Springsteen, U2, Lily Allen, Adele, AC/DC, Frank Ocean, Solange Knowles, Kanye West, Lana Del Rey, Madonna, Rihanna. Og måske fra danske Baby In Vain, MØ og Schultz & Forever.

	... politisk musik vil blive endnu mere populær. Ungdommen verden over vil i stigende grad føle sig sat uden for indflydelse – med rette – og dermed vil aktivisme af både voldelig og kreativ art sprede sig over kontinenterne. I dette stadig mere politiserede klima kan musikken spille en vigtig – og profitabel – rolle som indpiskende soundtrack, men måske også som inspiration til nye diskussioner og angrebsvinkler.

	... algoritmernes forbandelse vil tiltage i styrke. Computerne vil blive stadig mere nuancerede og effektive til at forudse, hvad folk vil have. Og big data-revolutionen vil sikre segmentskræddersyning af musik til de dovne lyttere. Resultat: vildt forudsigelig pop, der lyder som noget, du kender, men helst vil glemme hurtigst muligt.

	... poppen trækker nye diskussioner ind i mainstream. Ønskeliste: Hvordan opdaterer vi manden og maskuliniteten? Hvordan skal vores verden se ud? Hvordan får vi ændret vores politiske system? Hvad blev der af de spirituelle dyder?

	... rocken genopstår som et rasende tungt monster fra populærkulturens tarmsystem med bands som Baby Godzilla, Fat White Family, Savages og danske Baby In Vain.

	... vi går til koncerter med Dolly Parton, Justin Timberlake, Dixie Chicks, Marianne Faithfull, Fire! Orchestra, Forest Swords, Miley Cyrus, Blixa Bargeld & Teho Teardo, Haim, John Grant, Savages, Drake + The Weeknd, Tangerine Dream + NEU!, Danny Brown, Darkside, Earl Sweatshirt, Backstreet Boys, Tim Hecker, Hauschka og Anna Calvi.

	... vores egen Robin Hannibal vil blive en endnu bedre og endnu mere efterspurgt producer og sangskriver over there, i Los Angeles.

	... fan-kulturen vil blive endnu mere aggressiv og usund, accelereret af indbyrdes smædekampagner. Fans af enhver afskygning – Stans (Eminem), Beliebers (Justin Bieber), Directioners (One Direction), Little Monsters (Lady Gaga) med flere vil blive endnu mere rabiate i deres forsvar for egne idoler og angreb på andres. Og de mest hardcore vil ende i en form for popverdenskrig, som kommer til at lægge nettet ned for en stund.

	... Justin Bieber vender tilbage til showbiz.

	... Miley Cyrus vil gå i kloster. På vej ind gennem den middelalderlige port vil hun vende sig mod pressen og række tunge. Senere vender hun tilbage som falden engel med strap on-dildo klar til Robin Thicke.

	... den canadiske electronica-musiker Grimes præsenterer sit eget computerspil, hvor hun er heltinde i et eventyrligt futuristisk gameplay, der handler om at få kønnene til at smelte sammen ikke kun i harmoni, men også et tredje køn.

	... PJ Harvey bliver krigskorrespondent for BBC.

	... Kanye West danner sin egen religion og køber en ø, der kan huse de første 10.000 disciple.

	... Madonna danner sit eget parti og giver en specialdesignet parfume til de første 10.000, der melder sig ind.

	Anna Ullman glæder sig til ...

	1) Copenhagen Psych Fest på spillestedet Stengade i april og at se, hvordan det spænder af, når det internationale netværk for psykedelisk rock får en københavnsk pendant.

	2) Nine Inch Nails-koncerten i Forum den 13. maj, fordi jeg er en sucker for frontalangreb af industrialpop og aggressive midaldrende mænd i læderbukser.

	3) At følge udviklingen i den usædvanlige alliance mellem mainstreampop og feminisme, der opstod i 2013, og se, om den bevægelse breder sig til andre dele af musiklivet.

	Rune Skyum-Nielsen glæder sig til ...

	1) Endnu en gang at følge i fodsporene på den +30-årige advokat Søren Hansen under Roskilde Festival, mens specialisten i virksomhedsovertagelse forvandler sig til den notoriske rapstar-wannabe Sør€n Bada$$ og i sand koncert-eufori strør om sig med gyldne onelinere om kunstnere og publikum.

	2) Et spinkelt håb om et løft af den kritiske og oplysende, mindre kammeratlige og selvforherligende danske musikjournalistik. Det være sig i nyhedsformatet såvel som i anmeldelser og interview. Sukkersnakken har hist og her og lidt over det hele nået nye, klæge kaloriehøjder. Men vi laver altså ikke det, vi laver, for at få vores anmeldercitater fremhævet på webannoncer og blive namedroppet på Twitter.

	3) Indleder tilfældigvis længere skriveophold på Zanzibar, mens Østafrikas største musikfestival rammer Stone Town i midten af februar. Jeg forventer at skulle tjekke Sauti za Buzara noget så grundigt ud.

	Ralf Christensen glæder sig til ...

	1) At manden kommer til diskussion i hiphop, pop, rock. Feminismen har mere eller mindre taget patent på diskussionen af popmusik, og den fokuserer for ensidigt på kvindens position. Det er på tide, at manden som magtfaktor, beskuer, men også synder og syndebuk skal behandles.

	2) At vi kan lægge indie i graven for en stund. Den kom som et modtræk til borgerskab, kernefamilie, normalitet og til de multinationale selskabers forretningsstrategier. I dag er indie blevet mainstream og ofte big business. Vi glæder os til, at den genopstår som nyt uforudsigeligt alternativ.

	3) At FN’s medlemsnationer underskriver et tillæg til menneskerettighedskonventionen, der forbyder flere dance crazes a la ’Harlem Shake’ og ’Gangnam Style’.

