Til kamp om mediestøtten
Skal dagbladene afgive offentlige støttekroner til de digitale medier? Det er det store stridspunkt i forhandlingerne om mediestøtten


I de kommende uger skal en aftale om statsstøtte for landets medier forhandles på plads. Det store stridspunkt er, hvor meget støtte, de digitale medier skal have – og hvor meget mindre de klassiske aviser skal have.For et år siden udkom en rapport fra Dyremose-udvalget, som anbefaler at droppe støtten til distribution og i stedet indføre en ’demokratistøtte’. På den måde kan de digitale medier komme med.Kampen om de i alt 400 millioner kroner er siden rapporten blevet skærpet yderligere, fordi regeringen lægger op til at forhøje den såkaldte lønsumsafgift, hvilket vil koste medierne omkring 40 millioner kroner. Information har spurgt fire af de centrale politikere på medieområdet om, hvad de forventer af forhandlingerne.Ellen Trane Nørby, Venstre: Forfejlet ramme– Hvad er det vigtigste at sikre ved forhandlingerne?»Jeg vil gerne starte med at kritisere rammerne for forhandlingerne. Man burde have set på hele medieområdet under ét i stedet for først at forhandle om public service-medier for sig. Det giver ikke nogen mening, at regeringen siger, at vi på grund af finanskrisen er nødt til at spare 40 millioner på dagbladene (gennem lønsumsafgiften, red.), når man lige har fundet adskillige millioner til DR og TV 2. Men det vigtigste ud fra de givne rammer er, at vi sikrer, at dagbladene og andre aktører kan komme ind i den digitale virkelighed. Det vil sige, at vi skal fokusere på indholdet snarere end platforme.«– Er du klar til at tage penge fra de trykte medier og give til de digitale?»Der skal gives penge til nogle af de elektroniske medier, ja. Det var også det, Dyremose-udvalget lagde op til. Men det bliver svært at finde pengene, nu hvor det også er blevet en spareøvelse. Regeringen lægger op til at spare 40 millioner, og det vil få konsekvenser. Jeg har svært ved at se, hvordan det kan ske, uden at nogle af de mindre medier knækker nakken. Hvis ikke vi har medier som Information og Kristeligt Dagblad – eller hvis vi får færre lokale og regionale aviser, så går det ud over mangfoldigheden og demokratiet. Desuden kommer langt størstedelen af de nyheder, der bliver lavet, fra dagbladene.«– Mener du, at lønsumsafgiften skal forhøjes, sådan som der er lagt op til?»Det var ikke vores politik, da vi sad i regering, at der skulle skæres i støtten. Da Dyremose-udvalget blev nedsat, var udgangspunktet, at der ikke skulle ændres på puljens størrelse. Nu skal der så på grund af lønsumsafgiften spares 40 millioner. Og penge er penge. Medierne er jo ligeglade med, om de får mindre i støtte eller skal betale mere i afgift.«– Ser du mediestøtten som en erhvervsstøtte eller som en demokratistøtte?»Jeg ser den som en demokratistøtte.«Per Clausen, Enhedslisten: Mangfoldigheden skal bevares– Hvad er det vigtigste at sikre ved forhandlingerne?»Jeg synes, at den økonomiske ramme, som ligger til grund for forhandlingerne, er vigtigst. Noget tyder på, at vi pludselig skal spare 40 millioner på området på grund af lønsumsafgiften. Men hvis der overhovedet er penge til det, så mener vi, der skal sikres penge til medier, som har internettet som udgangspunkt. Samtidig er det afgørende, at mangfoldigheden bevares, og vi er meget opmærksomme på, at nogle af de mindre dagblade ikke skal have forringet deres vilkår, for det kan få katastrofale konsekvenser.«– Hvordan ser du på forholdet mellem de gamle trykte og nye elektroniske medier?»Jeg er sikker på, at når vi er færdige, så vil der stadig være vægt på de trykte medier. Og de skal også have størstedelen af støtten. Det er på dagbladene langt de fleste nyheder bliver produceret.«– Er du klar til at tage penge fra de trykte og give til de digitale?»Ja, det er vi klar på. Men vi har et problem, hvis regeringen mener, at vi både skal skære ned og udvide området for støtte. For os er indholdet vigtigt, at de elektroniske medier, som skal støttes, skal være nogle, der selv producerer journalistik. Ikke dem, der bare videreformidler fra andre.«– Mener du, at lønsumsafgiften skal forhøjes, sådan som der er lagt op til?»Det er jo et led i de generelle besparelser på erhvervsstøtten. Vi synes, det er underligt og ærgerligt, at regeringen ikke er i stand til at finde andre former for besparelser på erhvervsstøtte end mediestøtten. Det er ikke der, vi synes, det skulle komme fra.«– Ser du mediestøtten som en erhvervsstøtte eller som en demokratistøtte?»Vores udgangspunkt for forhandlingerne er, at det er en demokratistøtte.«Zenia Stampe, Radikale Venstre: Støtte til indhold, ikke til distribution– Hvad er det vigtigste at sikre ved forhandlingerne?»Det er klart at få omlagt støtten, så man ikke giver til distribution, men til indhold. Vi vil gerne give støtte til fritstående digitale medier. Det kan være altinget.dk eller avisen.dk, men også små journalistiske projekter som Zetland, må meget gerne komme ind under støtteordningen. Håbet er også, at der vil opstå nye initiativer.«– Er du klar til at tage penge fra de trykte medier og give til de digitale?»Det er klart, at vi skal lave nogle omprioriteringer. Der er ingen grund til at lave en ny fordelingsnøgle, hvis det hele falder ud, som det var før.«– Mener du, at lønsumsafgiften skal forhøjes, sådan som der er lagt op til?»Jeg synes, det er den rigtige måde at lave en besparelse på, når nu der skal spares penge.«–Ser du mediestøtten som en erhvervsstøtte eller som en demokratistøtte?»Jeg ser den som en demokratistøtte. Men det er teknisk set en erhvervsstøtte. Nogle tror, at når vi kalder det en demokratistøtte, så skal man ikke lave besparelser på området. Men der er mange andre, der får erhvervsstøtte, som også er vigtige for demokratiet. Så fordi man kalder det for en demokratistøtte, så fritager det desværre ikke området fra at bære en del af det ansvar, som der er ved at være i en økonomisk krise.«Morten Marinus, Dansk Folkeparti: Meget dårlig ide at øge afgift– Hvad er det vigtigste at sikre ved forhandlingerne?»Det allervigtigste er, at der ikke bliver skåret på puljen med en stigning i lønsumsafgiften. Der må ikke blive mindre at fordele.«– Hvordan ser du på forholdet mellem de gamle trykte og nye elektroniske medier?»Det er ikke en overraskelse for nogen, at specielt unge får nyheder via elektroniske medier frem for trykte. Jeg har hørt, at der er nogle forældre, der giver deres børn et avisabonnement, når de flytter hjemmefra, men vi må nok se i øjnene, at bevægelsen mod de digitale medier er en udvikling, som vi ikke kan stoppe. Vi er dog opmærksomme på, at det er dagbladene, der stadig er helt centrale, når det kommer til at producere nyheder.«– Er du klar til at tage penge fra de trykte og give til de digitale?»Ja, det er vi klar til. Men det skal selvfølgelig være digitale medier, der har en egenproduktion. Man skal ikke kunne få tilskud, hvis man bare kopierer de andres nyheder. Der skal også sikres en vis seriøsitet. Det skal ikke være sådan, at én mand, der starter et internet-site, kan få mediestøtte til det.«– Mener du, at lønsumsafgiften skal forhøjes, sådan som der er lagt op til?»Det synes vi er en meget dårlig idé. Puljen er i forvejen kun på omkring 400 millioner, og jeg mener ikke, at den kan tåle at blive mindre.«– Ser du mediestøtten som en erhvervsstøtte eller som en demokratistøtte?»Jeg ser det som en demokratistøtte. Helt klart.«
