Folk



 
	Rumænere

	I aften er der glitter og fælles europæisk identitet i luften til Melodi Grand Prix-finalen. Rubrikbestyrerens favorit er Rumænien. Ild, 90’er-dance, dubstep, musicalstemning, falset og pailletter på jakken. Rumænerne har det hele.

	Fællessangere

	Hvis man er helt vild med den lettilgængelige popmusik, men hellere vil se det live end i tv, er der også Top Charlie i Parken. Med bl.a. Birthe Kjær, Kandis, Keld Heick og Anne Herdorf er det årets største dansktopbegivenhed.

	Nedrykkere

	Pinsemandag afgøres det, hvem der skal følge med Silkeborg IF ud af Superligaen, når Brøndby og Horsens tørner sammen. Brøndby må ikke tabe, og Horsens skal vinde, hvis de ikke skal rykke ned i 1. division. Det skal nok blive spændende.

	Fødselar

	Journalisten, forfatteren og cykeleksperten Henrik Jul Hansen fylder i morgen 70 år. Han har været Tour de France-kommentator på TV 2 siden 1991, har udgivet adskillige bøger om cykelsport og har ikke mindst præget dette blads spalter.

