Kropsnær litteratur
Sommeren står for døren, så hvorfor ikke springe på vognen og blive opdateret på forårets stærkeste tendens, som drejer sig om sanselig og kropslig litteratur
Forårets litteratur går tæt på kroppen og jeget.


 For nogle år siden fik jeg mange skældud af et par kvindelige forfattere, som jeg holder meget af, for at hævde, at deres bøger var del af en større tendens i den nye litteratur til hjemstavnsbinding og optagethed af steder. Begge forfattere er af sind internationalt orienterede, ja, kosmopolitter, men ikke desto mindre kunne man i deres aktuelle bøger se en stærk opmærksomhed på steder og barndom. Det synes jeg slet ikke var mærkeligt, forfattere er om nogen bundet af det sprog og sted, de udspringer af. Forfattere har vel svært ved ikke at være patrioter på sprogets og stedets vegne; selv de store eksilforfattere, som den europæiske litteratur er så rig på, og som har givet mig nogle af de største læseoplevelser, er skrevet på grunderfaringen om tab af sted. Derfor undrede det mig, at de tog så meget på vej, men tilskrev det frygten for som forfatter på nogen måde at blive knyttet til DF’s ideologiske ophøjelse af danskheden, som ved enhver given lejlighed skulle undsiges.
Nu er DF ikke længere så meget ved magten, og stedet spiller ikke helt den samme rolle, men det gør derimod krop og materie. Mikkel Frantzen beskriver i sin artikel her i tillægget, hvordan anatomi og fysik har fundet vej ind i den danske samfundslitteratur og fremhæver bøger af Bjørn Rasmussen, Amalie Smith og Olga Ravn. Han taler sågar om en ny poetisk materialisme. Og tidligere på foråret udpegede litteraten Elisabeth Friis biologiens pres i den nye litteratur som ny beslægtet tendens, hvor de unge forfattere skriver på en vrede over kroppen og dens besværligheder, men hvor også kroppens muligheder udforskes. Det gælder bøger af Asta Olivia Nordenhof, Kristina Nya Glaffey og Ursula Andkjær Olsen.
Sansemættet
Som en helt anden type litteratur kunne man nævne Kim Leines roman Profeterne i Evighedsfjorden med dens sansemættede beskrivelser af begærende kroppe i forfald.
Hvorfor mon det er sådan? Litteratur er jo altid i en eller anden form eksistensforskning. Til tider i det store format, udpegende alternative livsformer, opgør med diktaturer, social uretfærdighed mv. Andre gange i det lille format er vi tættere på kroppen og jeget. Af den kropsnære litteratur kan der udledes forskellige perspektiver af både filosofisk og kønsfilosofisk karakter. Eller når forfatteren Kristina Stoltz pludselig kaster sig over erotiske noveller i en slags protest mod, at sanseligheden drukner i tidens pornoficering. Vi taler her nok ikke et nyt boom som med krimierne, men Stoltz kommer helt sikkert til at udgøre første bølge i en ny tendens, som lige nu akkompagneres af genudgivelser af franske Marguerite Duras og Anaïs Nin. Her er det ikke de store rystelser og revolutioner, der er på spil i litteraturen, men dem i og omkring kroppen. Også de anviser veje for andre.

