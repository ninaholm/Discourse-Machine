Er alle glade ...?
Copenhagen Jazz Festival er uomtvisteligt verdens mest omfattende festival med 1.200 koncerter fordelt på mere end 100 spillesteder over 10 dage


 
	Copenhagen Jazz Festival har siden starten i 1979 været et typisk dansk fænomen; et kludetæppe, hvor den største udfordring er koordineringen og prioriteringen af aktiviteterne. Modellen lægger op til tæv, for alle arrangører synes naturligvis, at de fortjener den største del af kagen. Og så meget kage findes der ikke. Men diversiteten kan der ikke pilles ved. Alle stilarter er repræsenteret; også de, der kun lige strejfer grænserne for, hvad jazz er eller kan være i dag.

	Festivalen har været under voldsom kritik fra de af byens markante spillesteder og de private arrangører, der tager store økonomiske chancer. 2013 markerer derfor lidt af en milepæl, idet den selvbestaltede og -supplerende bestyrelse – ledet af den magtfulde formand Anders Laursen – for første gang har reageret aktivt på kritikken.

	En nytiltrådt redaktionskomité med ansvar for markedsføringen fik til opgave at prioritere udvalget af koncerter ud fra rent kunstneriske kriterier og ikke – som tidligere – primært fokusere på festivalens egne arrangementer. En velkommen åbning.

	Men derfra og til at Copenhagen Jazz Festival for alvor åbner sig og byder branchefolk ind som del af bestyrelsen og-eller et repræsentantskab, er der langt – meget langt. Dette vil formodentlig først ske, når Anders Laursen en dag beslutter sig for at trække sig tilbage. Så indtil da fortsætter festivalen med at være et anarkistisk, festligt, mangefarvet, krøllet og svært håndterbart kludetæppe.

	Niveauet i 2013? Det var business as usual hele vejen rundt; alle cafeer, restauranter og andre steder, hvor godtfolk kommer til, bliver pludselig til spillesteder. Kvikke unge musikere inviterer førende amerikanske kolleger til landet og spiller byen tynd. De faste spillesteder strammer baller og satser. Og publikum strømmer til. Fra den danske provins, fra nabolandene og fra det store udland.

	Copenhagen Jazz Festival er som turistobjekt stadig en usleben diamant. For hvad er vigtigst? Er en masse glade mennesker, der bruger musikken som sommerunderholdning, vigtigere end at skabe en visionær og eksklusiv kunstnerisk profil?

	Svaret blæser i sommervinden og findes ikke, før Copenhagen Jazz Festival går igennem et stærkt efterspurgt hovedeftersyn. Som institution er Copenhagen Jazz Festival nemlig fanget i sin egen succes og vil formodentlig fortsætte i den nuværende form mange år frem i tiden. If it ain’t broke – why fix it?

	Kunst og øl, sol og varme

	Tilbagemeldinger fra udvalgte arrangører fortæller overvejende om gode oplevelser og tilfredsstillende besøg.

	Under fællestitlen The New Generation Meets the Great Danes præsenterede Jazzhus Montmartre unge, forholdsvis ukendte musikere med stor musikalsk succes. Jazzhouse berettede om fint besøg til et afvekslende program uden de helt store internationale navne. Festivalen i festivalen, Valby Sommer Jazz, beretter om »super fede koncerter, skønne mennesker – simpelthen på toppen på alle planer«.

	Blandt de mindre arrangører havde JazzCup fulde huse til stort set hver koncert, koncerterne i dagtimerne på Husets forskellige indendørsscener led under det fine vejr, den mere skrattende del af jazzen havde fine vilkår rundt om på scener, der passer til udtrykket.

	Jazz Divas på den nye scene Sølyst i Klampenborg var en succes, der gentages i 2014 og de mange andre – primært udendørs – scener, der præsenterede den traditionelle jazz, nød også godt af det gode vejr.

	Festivalleder Kenneth Hansen er en træt, men også lettet og tilfreds mand. De fleste koncerter blev afviklet problemfrit, og han har svært ved at pege på noget, han ville have gjort anderledes.

