Bogfolk



 William Shakespeare
Den vestlige verdens besættelse af William Shakespeare viser ingen tegn på at aftage. I 2016 er det 400 år siden hans død, og det fejres over hele verden. Nyligt er det dog noget andet, der har fanget folks opmærksomhed. Det ser ud til, at det eneste kendte billede af ham, tegnet i hans levetid, er blevet fundet. I bogen The Herball or Generall Historie of Plantes fra 1598 ses en tegning med navnet William Shakespeare skrevet under. »Sådan så Shakespeare ud, da han var på sit højdepunkt,« siger Mark Griffiths, der har fundet billedet. Det er ca. 6 cm. højt.
Don Quixote
Der er flere store jubilæer på vej. Et vedholdende rygte er nemlig, at Miguel de Cervantes, der stod bag, hvad der ofte kaldes »Verdens første moderne roman«, Don Quixote, døde samme dag og år som Shakespeare: 23. april 1616. Således er 2016 også hans 400 års dødsjubilæum. Timingen er perfekt. I marts i år fandt man nemlig hans skelet, begravet i en fælleskrypt med ti andre. Madrids kommune brugte 124.000 euro på at finde skelettet og holde en kæmpe pressekonference. En opstandelse, som Don Quixote, den evige showman, sikkert ville have værdsat.
Khandan Mahabadi
Endnu en forfatter er blevet anklaget for at være en trussel mod den offentlige orden i Iran. Tiltalerne mod Reza Khandan Mahabadi falder, ironisk kan man sige, efter at han har udtalt sig kritisk om statslig censur. Det er primært Facebook-posts til støtte for iranere fængslet på baggrund af dissiderende holdninger, der har bragt ham i problemer. »Jeg blev forhørt, mine håndskrevne noter blev taget fra mig. Jeg aner ikke, om jeg ser dem igen. Denne slags adfærd er et eksempel på forfølgelse,« sagde han. Den officielle anklage er »spredning af antistatslig propaganda«.

