En historie om musikalsk postordrekærlighed
Festival of Endless Gratitude, der fandt sted i weekenden på Vesterbro i København,  er resultatet af en e-mailkorrespondance mellem danske Troels Mads og Ron Schneiderman,   en servicemedarbejder i det lokale supermarked i Brattleboro, Vermont, i USA
På dette års Festival of Endless Gratitude spillede lige dele amerikanske navne og danske. Her er det danske Distortion Girls.


 Der var engang en ung, dansk studerende, hvis søgen efter ny musik endte med, at han fik besøg af en bunke indadvendte musikere fra New England i USA. Musikerne blev i fem dage i september for at spille musik i den søgende og skæve genre New Weird America.
Dette er altså ikke kun en fortælling om en nichemusikfestival med melodier og kunstnere, som kun de færreste kender. Nej, først og fremmest er det en historie om, hvordan en postordre på en plade blev til et venskab mellem to mænd på hver sin side af jordkloden.
Et venskab, der har materialiseret sig i foreløbig tre musikfestivaler afholdt for at fejre hinanden. Første gang i 2007 i den lille by Brattleboro i Vermont i USA og senest fra den 8.-12. september på Vesterbro i København. Der er her tale om en sand kærlighedshistorie.
Bølgepapbetræk
Arrangøren bag festivalen hedder Troels Mads og er 30 år. Han går på universitetet i København, og en dag for fire år siden stødte han under en af sine sædvanlige pladejagter på et album udgivet på et lille, undseeligt enmandsselskab fra New England i USA drevet af en mand ved navn Ron Schneiderman.
Det var noget ekstraordinært ved pladen, og Troels Mads skrev en mail til denne Ron Schneiderman, der viste sig at køre selskabet Spirit of Orr ene mand ved siden af sit job som vareopfylder i det lokale supermarked i byen Brattleboro i Vermont, New England.
Det er Ron Scnheiderman og Troels Mads, der fortæller historien til Information. Vi sidder på en bænk betrukket med hvidt bølgepap midt i hallen, hvor dette års udgave af Festival of Endless Gratitude finder sted. Festivalen er en hybrid mellem musikfestival og kunstudstilling. Der lyder en summen fra det tilstødende rum, hvor folk sidder fordybet i en koncert. På scenen sidder fire mænd med bøjede nakker. Opslugt af deres instrumenter.
Herude i festivalens udstillingsrum er der bygget et gallerilandskab i hvidt pap. Her har en række amerikanske musikere udstillet deres billedkunst. Midt blandt værkerne af mindre kendte navne er der et kunstværk af Thurston Moore fra Sonic Youth.
Hvem fanden er Troels?
Det er ellers ikke kendte kunstnere, initiativtagerne bag festivalen blærer sig med. For i genren New Weird America, der er den mest dækkende betegnelse for blandingen af støjrock og  free folk, er det ret ligegyldigt, hvor kendt du er.
Derfor er det også de færreste danskere, der kan nikke genkendende til navnene på spillelisten til årets festival, men det er irrelevant. For det handler om musikken, ikke om hvem du er, siger Troels Mads.
Men tilbage til kærlighedshistorien.
»'Hvem fanden er ham der Troels Mads?' Jeg blev nysgerrig efter at vide, hvem det var fra den anden side af jorden, som syntes at have sådan en interesse i den musik, jeg udgiver,« fortæller Ron Schneiderman fra den bølgepapbetrukne bænk.
Han var ikke den eneste i den smalle New Weird America-pladebranche i New England, der havde modtaget postordrer og mails fra en Troels Mads i København. Derfor skulle der ikke mange mails til, førend Ron Schneiderman og hans kone slog et smut forbi København, nu de alligevel var i England for at give koncert med Ron Schneidermans band Sunburned Hand of the Man.
»Troels Mads arrangerede en koncert for os på Byens Lys på Christiania, så vi kunne høre, hvordan musikken lød i Danmark. Det var fuldstændig mindblowing med al den venlighed,« siger Ron Schneiderman og smiler.
Troels-fest
Og der gik ikke længe, før Ron Schneiderman fik mulighed for at give Troels Mads noget igen.
Musikken fra New England havde optaget Troels Mads' ører og tanker så længe, og efter Ron Schneidermans besøg i Danmark ville Troels Mads selv opleve New England.
»Det var et oplagt næstetræk, at jeg tog over til dem,« siger, mens han sidder med benene over kors på bænken i kunsthallen.
Derfor krydsede han i sommeren 2007 Atlanten for at besøge Brattleboro i Vermont. Alt imens Troels Mads's kærlighed til den indadvendte støjfolk var vokset, var amerikanernes interesse for den danske lytter også vokset.
Derfor var det ikke svært for Ron Schneiderman at overtale sine venner til at spille for Troels Mads til en musikfestival til danskerens ære. Det karakteriserer nemlig genren, fortæller både Ron Schneiderman og Troels Mads. Der findes ingen fine fornemmelser eller idolisering af musikerne, de spiller gerne for den ukendte dansker, der dukker op på et sommervisit.
»Jeg kaldte festivalen for Troels-fest, men da ingen af musikerne kunne udtale Troels' navn, omdøbte jeg festivalen til Festival of Endless Gratitude,« fortæller Ron Schneiderman.
Festival i gave
Over to dage i Brattleboro i Vermont spillede de bands, der havde fascineret ham så længe, specielt for Troels Mads. En aften efter en af koncerterne gav Ron Schneiderman sin endelige gave til Troels Mads. Han gav simpelthen festivalen væk.
»Troels fik festivalen i gave, og han måtte gøre med den, hvad han ville - men den var hans. En tak til Troels,« siger Ron Schneiderman.
I år var andet år i træk, at Festival of Endless Gratitude foregik på Troels Mads' initiativ i København. Med 49 navne fra USA og Danmark og med Ron Schneiderman og hans kone som gæster i en måned i København.
Og sådan gik det til, at den støjende, skæve og indadvendte musikscene fra New England fandt et hjem i remisen på Vesterbro - lige ved siden af togskinnerne.


