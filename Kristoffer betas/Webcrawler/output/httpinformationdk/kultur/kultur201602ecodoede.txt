Nekrolog: Umberto Eco døde velforberedt
Umberto Eco var et intellektuelt fyrtårn, der bedrev humanistisk grundforskning og skrev storsælgende romaner. Samtidig var italieneren en hyperaktiv formidler og organisator, på universitetet såvel som i massemedierne
 »Bøger handler altid om andre bøger, og enhver fortælling er en historie, der allerede er blevet fortalt,« skrev Umberto Eco i et efterskrift til sin første roman ’Rosens navn’


 »Farvel, kaptajn,« tweetede forlaget La nave di Teseo, som Umberto Eco for få måneder siden var med til at grundlægge, lørdag morgen.
Eco døde fredag aften, 84 år gammel, efter en langvarig kræftsygdom. Til det sidste bidrog han til Italiens kulturliv, som han har præget i årtier. Det nye forlag er opstået, fordi Bompiani, der fra begyndelsen har udgivet Ecos bøger, nu indgår i Berlusconi-familiens Mondadori-koncern, som dermed opnår en absolut dominerende position på bogmarkedet. Eco trak en lang række italienske og udenlandske forfattere med sig og spildte ikke mere end fire ord på begrundelsen:
»Marina Berlusconi non capisce« – milliardæren og den tidligere ministerpræsidents datter, som styrer Mondadori, har ikke forstand på bøger.
Han kunne være brutalt elitær, men var hele sit liv optaget af at bygge bro mellem finkulturen og massesamfundet. Da han sidste sommer modtog et æresdoktorat i kommunikation og mediekultur ved universitet i Torino, hvor han også i sin tid studerede, analyserede han i sin takketale udviklingen:
