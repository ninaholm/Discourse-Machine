Da der gik mode i reality-tv
MTV's 'The City', som havde premiere på sæson to i går, er en ud af flere realityserier, der bruger modeinstitutioner som ELLE Magazine og tøjbrandet Diane von Fürstenberg som ramme for fortællingen. Mode er endegyldigt blevet en del af popkulturen, og reality-tv er blevet det nye modeblad
Tv-serien 'The City' tager udgangspunkt i New Yorks modeverden.


 Man vil de næste måneder ikke kunne svinge en Fendi- taske uden at ramme en amerikansk realityserie, der udspiller sig i modeverdenen. I går startede anden sæson af MTV's reality-dokumentarserie The City, der følger den 25-årige designerspire Whitney Port, som bl.a. er ansat hos den amerikanske designer Diane von Fürstenberg i New York, og den mere dubiøst iscenesatte karakter Olivia Palermo, der kæmper med arbejdsmoralen som assistent hos ELLE Magazine. Til efteråret starter Top- model på dansk og har premiere på sin 15. sæson i USA den 8. september. Tidligere har danske seere kunne følge med i Project Runway, et udskilningsløb for designere, Stylista, hvor en gruppe unge kæmper om en ansættelse hos ELLE Magazine i New York, og Running in Heels, hvor tre praktikanter løber om kap i magasinet Marie Claires åbne kontorlandskab om en ansættelse. På dansk kom så i foråret Veninder på 1. klasse, hvor én af karaktererne ansættes på magasinet Bazar.
»Serierne er et billede på, at mode er blevet en del af popkulturen på en måde, den ikke har været før. Man har klædt stjerner på før og kigget på dem, der gik ned ad den røde løber. Men nu kan vi gå ind på nettet og tjekke Lady Gagas og Michelle Obamas tøj. Vi kommer ind i en verden, der før var meget lukket. Vi ser for eksempel designprocessen, og hvordan man bliver en god model,« siger Chris Pedersen, modejournalist og redaktionschef på modemagasinet Cover, om tendensen og fortsætter: »Der findes en blog for Courtney Love (Kurt Cobains enke, red.), What Courtney Wore Today, hvor der er daglige opdateringer på, hvad hun har på. Det ville vi jo aldrig se i 1992. Hvis jeg som ung Nirvana-fan havde set det, var jeg faldet død om, men det er accepteret nu.«
Økonomisk redning
Chris Pedersen mener, at fusionen også skyldes, at unge piger har flere penge mellem hænderne end tidligere, at der er en købestærk målgruppe at nå via skærmen, at modebranchen i de seneste 10 år har mistet annoncører, og at modemagasinernes salgstal falder.
»Magasinerne og tøjmærkerne har derfor måttet finde nye måder at udvide deres univers og eksponere sig på. De opdager så, at tv har en rigtig god eksponeringskraft. Magasinerne laver brand extension via serierne,« siger han og påpeger, at dispositionerne er uhyre bevidste. For eksempel ville Vogue aldrig være med i en serie som The City, da Vogue taler til en ældre forbruger og beskæftiger sig med high class-mode. Her passer The City's unge trendy, all-american look, der er eksklusivt uden at være avantgarde, fint med for eksempel ELLE's målgruppe. At Vogue ikke er blinde for tv-mediets muligheder, viser sig på en anden måde:
»De laver selvfølgelig en dokumentarfilm,« siger Chris Pedersen med henvisning til The September Issue fra 2009, der følger den ellers meget private redaktør Anna Wintour under udarbejdelsen af årets vigtigste nummer.
Det nye modeblad
Anne Jerslev, der forsker i realityserier ved KU, mener, at det giver god mening, at mode og reality-tv indgår en alliance, da det meste reality-tv handler om stil og taler til seerens fascination af transformationen (ikke kun af mennesker, men også af huse, som i Ekstrem Hjemmeservice). Og reality-tv-formatet - en hybrid mellem fakta og fiktion - er velegnet til at skabe en iscenesat 'drømme'-virkelighed, som modeverdenen og -magasinerne traditionelt er eksponent for.
Både Anne Jerslev og Chris Pedersen betragter da også især en serie som The City som det nye modeblad.
»Byen gøres til catwalk, og artiklerne er så de samtaler om for eksempel sex og mænd, som pigerne fører på café,« siger Anne Jerslev.
Chris Pedersen mener, at reality-tv kan det, magasinerne engang kunne, men at magasinerne ikke af den grund skal frygte for deres fremtid:
»Det er en brand extension. Tv har bare lært at skabe den drøm, som magasinerne ellers har trukket på,« siger Chris Pedersen og tilføjer, at tendensen til flermedial branding kun vil blive mere strømlinet i fremtiden.
Bliver stuerent
At The City nyder godt af koblingen til et eksklusivt brand som Diane von Fürstenberg, er Anne Jerslev ikke i tvivl om. Det giver serien et anstrøg af kvalitet, mens serien så giver noget ungdommelighed tilbage til Fürstenberg-brandet. At det synes at lykkes Fürstenberg-brandet at undgå at blive indhyllet i en she went slumming-aura ved at medvirke i en tv-genre med et traditionelt lidt trashy omdømme, skyldes ifølge Anne Jerslev, at The City har haft held til ikke kun at handle om mode, men også til at iscenesætte hele sendefladen som modisk og til at eksponere en særlig ungdommelig newyorkerlivsstil og et trendy The City-look. Et modisk look, der især mimer et stærkt brand og fiktionsprodukt som Sex and the City, der så til gengæld er kammet over og har glemt fortællingen, mener Chris Pedersen.
»En forlænget musik- video eller parfumereklame for Christian Dior,« kalder han Sex and the City 2-filmen.
Ifølge Anne Jerslev er det modiske look i The City en stor del af forklaringen på, at Port og Palermo nu udråbes som modeikoner i flere modemagasiner. Ligeledes medvirker Port med bl.a. Snoop Dogg og David Beckham i den nyeste Adidas-reklamevideo. Ifølge Chris Pedersen er realitystjernernes indtræden i mere 'stuerene' sammenhænge et symptom på en tid, hvor modegrænserne forsvinder, og moden demokratiseres. Men der er stadig grænser:
»Whitney Port er jo ikke en a-list celebrity. Jeg tvivler på, at Louis Vuitton vil bruge hende som model. Der er stadig en meget klar grænse mellem high fashion og andre former for fashionabilitet,« siger Anne Jerslev.

'The City', sæsonpremiere i går på MTV Danmark

