Manden, der tog så frygtelig fejl
Under Anden Verdenskrig kortlagde han, hvordan man mest effektivt kunne bombe Japan. Under Vietnamkrigen kaldte man ham for krigens hovedarkitekt. Resten af sit liv brugte han på at bekæmpe fattigdom i verden. Den kontroversielle statistiker, direktør for Ford, forsvarsminister og Verdensbankpræsident Robert S. McNamara blev 93 år
Vietnamkrigen. »Vi tog fejl, vi tog frygtelig fejl,« skriver USA's tidligere forsvarsminister Robert S. McNamara i sin erindringsbog fra 1999. Her er han fotograferet i en helikopter under et endagsvisit i Vietnam hos de amerikanske tropper den 18. juli 1965.


 Man så ham gå rundt i Washingtons gader i udtrådte løbesko og med skjorteskørtet blafrende i vinden. Frem og tilbage mellem kontoret tæt på Det Hvide Hus og sit hjem. Man sagde, han lignede en hjemsøgt mand. Robert Strange McNamara, som er blevet kaldt det 20. århundredes mest indflydelsesrige forsvarsminister, gik de sidste år af sit liv med bøjet ryg og et fjernt blik.
Men Robert S. McNamara, der døde mandag 93 år gammel, indrømmede aldrig virkeligt, hvor meget hans egen samvittighed tyngede ham. Det lå snarere mellem linjerne. Han var USA's forsvarsminister fra 1961 til 1967 - først under præsident John F. Kennedy og siden under Lyndon B. Johnson. Det var i Vietnamkrigens første kritiske år. Dengang blev hans job kaldt det sværeste i Washington, og McNamara, der var en mester i systemanalyse og løste gigantproblemer ved at vende og dreje hver eneste lille detalje, var kontroversiel. Han var perfektionist, havde svar på alting, forberedte sig i fire timer, hver gang han skulle vidne en enkelt time i Kongressen. Kritikere kaldte ham en bedrager, en IBM-computer med ben, en arrogant diktator. Fordi han i de år var med til at træffe nogle af de skæbnesvangre beslutninger, der skruede USA dybere og dybere ind i Vietnams krigshelvede.
»Folk siger, du aldrig har taget fejl, har du nogensinde taget fejl, sir?« bliver han spurgt i et gammelt sort-hvidt tv-klip. »Oh, yes,« siger han og smiler. »Jeg har ikke tænkt mig at fortælle dig hvornår, men i utallige tilfælde.«
I 1964 kaldte demokraten senator Wayne Morse fra Oregon Vietnamkrigen for 'McNamaras krig'. McNamara protesterede ikke. »Jeg er glad for at blive identificeret med den, og jeg vil gøre, hvad jeg kan for at vinde den,« svarede han.
Men var det hans skyld, at 58.000 amerikanske soldater og mere end en million civile vietnamesere mistede livet i Vietnam? Var det hans skyld, at 100.000 japanere i Tokyo alene - mænd, kvinder og børn - brændte ihjel under de amerikanske bombardementer under Anden Verdenskrig? Var McNamara med det karakteristiske tilbageslikkede hår og de uindfattede briller en ubarmhjertig høg? Eller var han en engageret medborger, der gjorde sin pligt? En hensynsløs krigsherre - eller en teknokrat, der aldrig rigtigt forstod de moralske konsekvenser af sine handlinger?
Fornuft redder os ikke
»Vi tog fejl, vi tog frygteligt fejl«, indrømmer han i sin erindringsbog  In Retrospect: The Tragedy and Lessons of Vietnam  fra 1995. Krigen blev hans personlige mareridt. Det var det, han blev kendt for, den overskyggede alt andet.
»Han sagde altid 'vi', aldrig 'jeg', men han sagde det,« skriver filminstruktøren Errol Morris, der i 2003 vandt en Oscar for  The Fog of War: Eleven Lessons from the Life of Robert S. McNamara,  på sin blog dagen efter McNamaras død. »Det kan godt være, det ikke var nok for mange mennesker, men det var en umiskendelig indrømmelse af at have taget fejl. Men hvordan siger du undskyld for historien?«
Folk blev rasende over McNamaras vage undskyldning. The New York Times skrev i 1995 i en omstridt leder, at undskyldningen ikke må resultere i, at McNamara undgår livslang moralsk fordømmelse fra sine landsmænd: »Må han dog i hvert eneste stille øjeblik høre den uafbrudte hvisken fra de stakkels drenge, der deling for deling døde i det høje græs til ingen verdens nytte. Det, han tog fra dem, kan ikke blive tilbagebetalt med en simpel undskyldning og tørre tårer tre årtier senere.«
Nogle år forinden var han blevet genkendt på en færge. Manden, der havde genkendt ham, prøvede at kaste ham over bord. »Jeg ville konfrontere ham med krigen,« sagde han. McNamara sagsøgte ham aldrig.
Måske kan man se tiden efter forsvarsministeriet som én lang undskyldning på trods af, at han selv benægtede det. I 1968, kort efter at han forlod forsvarsministeriet, blev Robert McNamara præsident for Verdensbanken, hvor han sad i 13 år.
»Han prægede banken som ingen før ham. Han kom med en fast tro på, at udviklingslandenes problemer kan løses,« skriver Verdensbanken i sin biografi om ham. Han blev kaldt 'Vestens samvittighed', fordi han ufortrødent forsøgte at overbevise industrilandene om at afsætte mere kapital til udviklingslandene. I 1999 udgav han  Argument Without End: In Search of Answers to the Vietnam Tragedy . Det var, som om proppen var gået af ham, som om han prøvede at indhente 20 års tavshed. Han blev indædt atomvåbenmodstander. Som han sagde i  The Fog of War :
»Det var rent held, der forhindrede en atomkrig: Kennedy, Castro, Khrushchev, de var alle rationelle. Rationelle individer var tæt på at ødelægge deres nationer. Og den fare eksisterer i dag.«
Det var McNamaras læresætning nummer to: Fornuft redder os ikke. Det var blevet åbenlyst for ham under Cubakrisen og optrapningen af Den Kolde Krig efter amerikanernes mislykkede invasionsforsøg i Svinebugten.
»Vi var så tæt på en atomkrig,« siger Robert McNamara i filmen og bruger tommel- og pegefinger til at vise hvor tæt.
»Den vigtigste lektie, Cubakrisen har lært os, er, at kombinationen af menneskelig fejlbarlighed og atomvåben vil ødelægge nationer. Er det ret og rimeligt, at der i dag eksisterer 7.500 atomare sprænghoveder, og 2.500 af dem kan blive aktiveret i løbet af 15 minutter, hvis en enkelt person beslutter sig for at gøre det?«
Da han trak sig tilbage fra Verdensbanken blev McNamara ved med at arbejde intenst som en kraftfuld énmands-tænketank for at løse verdens problemer. Han har mange gange kritiseret Bush-administrationen for at gå ind i Irak.
»Hvorfor talte du ikke imod Vietnamkrigen, efter at du forlod Johnson-administrationen?« spørger Errol Morris i  The Fog of War . Hvorpå McNamara svarer: »Jeg siger ikke mere, end jeg har sagt. Det er den slags spørgsmål, der giver mig problemer. Du ved ikke lige så meget, som jeg gør, om hvor betændte mine ord kan virke. Mange mennesker misforstår krigen, misforstår mig. Mange tror, jeg er et dumt svin.«
51 procent af Tokyo
Da McNamara i 1961 som 44-årig blev spurgt, om han ville være USA's ottende forsvarsminister, sagde han: »Det er absurd, jeg er ikke kvalificeret«.
»Jeg tror heller ikke, der findes nogen skole for præsidenter,« svarede præsident Kennedy, der kaldte McNamara den skarpeste mand, han nogensinde havde mødt. Han manglede erfaring, det var rigtigt nok, men at han var lynende intelligent, var der fra begyndelsen ingen tvivl om. Han kæmpede sig vej til Washingtons magtcentrum fra sin beskedne opvækst i San Francisco. Hans far, der var søn af irske immigranter, var skotøjsforhandler. Og McNamara ville være den bedste.
»Jeg kan huske, at der i første klasse var en lærer, der altid satte os efter, hvordan vi havde klaret vores test. Den bedste sad altid i første række til højre for læreren. Jeg arbejdede min røv i laser for at sidde der,« siger McNamara i  The Fog of War .
Han ville studere i Stanford, men familien havde ikke råd. I stedet læste han økonomi, matematik og filosofi på Berkeley og fik i 1937 sin eksamen med hæder, hvorefter han fik et stipendium til at studere en master i Business Administrations på Harvard.
»De afgørende øjeblikke i min uddannelse var kurserne i filosofi og matematik. Etikkurserne tvang mig til at danne et værdigrundlag, og at studere logik gav stramhed og præcision til min tænkning.«
Han tog et job hos Price Waterhouse Coopers, inden han i 1940 begyndte at undervise på Harvard. Samme år blev han gift med sin gymnasiekæreste Margaret Craig. Hun sagde: »Jeg bliver nødt til at vide, hvad S'et i dit mellemnavn står for«. »Det er Strange,« sagde han. »Det ved jeg godt,« svarede hun. »Men hvad er det?«
Samme år fik de deres første barn. »Det var den lykkeligste tid i vores liv,« fortæller han i filmen. De levede lykkeligt, men beskedent. Hver måned afbetalte de 10 dollar på det, fødslen havde kostet.
Så kom Anden Verdenskrig. Robert McNamara havde dårlige øjne, så han blev ikke sendt i kamp. I stedet skulle han lede en afdeling, hvor han lærte unge officerer, hvordan man kunne effektivisere bombetogterne i den europæiske luftkrig ved hjælp af statistiske metoder. Det handlede om at effektivisere. Hvor mange fly, hvor meget ammunition, hvor mange fly afbrød deres missioner og hvorfor? Han tjente under general Curtis Le May. Le May var brutal. Det amerikanske luftvåben bombede Japan og ødelagde 51 procent af Tokyo, 58 procent af Jokahoma, 40 procent af Nagoya. Man kunne blive ved.
»Vi brændte 100.000 japanske civile ihjel i Tokyo alene. Mænd, kvinder og børn,« siger McNamara i  The Fog of War  og kommer til læresætning nummer fem: Proportionalitet burde være en rettesnor i krig.
»At slå 50-90 procent af japanerne ihjel i 67 japanske byer og så bombe dem med to atombomber er ikke proportionalt med de mål, vi prøvede at opnå, ville nogle sige. Er det rimeligt at brænde 100.000 civile ihjel på en nat? Le May sagde, at hvis vi havde tabt krigen, var vi alle blevet dømt som krigsforbrydere. Og jeg tror, han har ret. Vi opførte os som krigsforbrydere,« siger McNamara i filmen og spørger: »Hvad er det, der gør det umoralsk, hvis du taber og ikke umoralsk, hvis du vinder?«
Om Vietnam
Anden Verdenskrig drev over. Kort efter fik både Robert og Margaret McNamara polio. Han blev hurtigt rask, men hun lå på hospitalet i ni måneder, og lægerne troede ikke, hun nogensinde ville komme til at løfte et ben igen. For at kunne betale hospitalsregningerne begyndte han at arbejde for bilfabrikanten Ford, selv om han helst ville tilbage til Harvard. Det gik dårligt for Ford, og han og ni andre statistikere skulle få den skrantende bilfabrikant op i superligaen igen. Alle 10 gjorde karriere, McNamara mest af dem alle. Som den første uden for Ford-familien blev han i 1961 direktør for Ford Motor Co. Fem uger efter blev han ringet op. Om han ikke ville være forsvarsminister?
»Det her sted er en jungle,« sagde Robert McNamara, der var gået betragteligt ned i løn, om sit arbejde. Han begyndte at effektivisere Pentagon. Han havde ansvaret for 3,5 millioner mennesker, 2,5 millioner af dem i uniform. Det årlige forsvarsbudget var på halvdelen af USA's bruttonationalprodukt, det var højere end noget andet NATO-lands samlede BNP. Og USA var allerede dybt involveret i Vietnam. John F. Kennedy mente, at hvis USA ikke engang kunne beskytte en lille asiatisk nation fra kommunisterne, ville den vestlige verdens troværdighed blive fuldstændig undermineret. Han troede på dominoteorien; at hvis kommunisterne vandt i Vietnam, så ville alle omkringliggende lande falde en for en. McNamara mente, at det bedste ville være at lave en plan for tilbagetrækning. I løbet af to år skulle alle amerikanske soldater være ude af Vietnam. I stedet eskalerede krigen. I løbet af de næste år blev forsvarsbudgettet næsten fordoblet fra 48,8 milliarder dollar til 74,9.
I 1963 blev John F. Kennedy myrdet i Dallas, og Lyndon B. Johnson tog over. Et år efter Johnsons tiltrædelse var antallet amerikanske soldater i Vietnam fordoblet. Året efter var antallet firedoblet. Der blev kastet to til tre gange så mange bomber over Vietnam, som amerikanerne smed under hele Anden Verdenskrig.
»Det var en total misforståelse. De (vietnameserne,  red. ) troede, at vi havde erstattet franskmændene som en kolonimagt, at vi ville bruge Nord- og Sydvietnam i forhold til vores koloniale interesser - hvilket er absurd. Og vi så Vietnam som et element i Den Kolde Krig. Vi så det ikke, som de så det, nemlig som en borgerkrig,« siger Robert McNamara i  The Fog of War . De havde ikke sat sig ind i modstanderen, indrømmer han. De så ikke, hvilke interesser de havde, og hvorfor de gjorde det.
Udadtil forsvarede McNamara krigen. Indadtil blev han mere og mere i tvivl.
Folk begyndte at protestere. I en juleferie, hvor han var ude at spise frokost med sin kone, kom en af de andre gæster hen til deres bord og skreg: »Du er en babymorder, du har blod på hænderne.«
I november 1967 skrev han et fortroligt notat til præsident Johnson. Han tvivlede på krigen, på at de gjorde det rigtige, skrev han. Han modtog aldrig noget svar. Der opstod rygter om, at McNamara var ved at gå ned med stress, at han var blevet neurotisk. Nogle uger efter annoncerede Johnson, at McNamara var blevet valgt som ny præsident for Verdensbanken.
»Følte du, at du bare var et instrument uden kontrol?« spurgte Errol Morris i  The Fog of War . Robert S. McNamara svarer: »Jeg følte, at jeg tjente en præsident, som var valgt af det amerikanske folk. Det var mit ansvar at hjælpe ham. Det var i folkets interesse.«
Så hvordan skal vi huske Robert McNamara? Hvem var han, spørger Errol Morris i sin blog: »Det er umuligt at se ham som en, der var ubevidst om sin egen rolle i Anden Verdenskrig og i Vietnam. Men det, han gav os, var hans kamp for at forstå meningen med det, han havde gjort. Vi så ham kæmpe med historien.«

Kilder: The Independent, The New York Times, Der Spiegel, Washington Post, The Fog of War

