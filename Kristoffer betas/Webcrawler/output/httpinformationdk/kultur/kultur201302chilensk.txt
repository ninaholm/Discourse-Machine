Chilensk film begejstrer på Berlinalen
Film om stærke kvinder, der selv holder tøjlerne til deres liv, har foreløbig været nogle af Berlinalens bedste oplevelser.


 Hvad Bjørne angår, kunne heldet meget vel være med Sydamerikas længste land i år. Klapsalverne bragede i hvert fald løs ved pressevisningen af den 38-årige instruktør Sebastian Lelios film Gloria. Filmen er, som en ægte berlinalefilm skal være, ikke uden politiske undertoner om landets nuværende situation og den problematiske fortid. Men først og fremmest handler den om den 58-årige Gloria, skilt og med to voksne børn, der stadig sprudler af mod på livet og kærligheden. Gloria spilles elegant, morsomt og erotisk af Paulina Garcia, som med dette varme og indtagende kvindeportræt fik salen til at smelte. En journalist fra Buenos Aires Herald kaldte hende på pressekonferencen sågar »Sydamerikas svar på Meryl Streep«. Og de lidenskabelige sexscener med den ikke ret unge Rodolfo viser med al tydelighed, at 50+ ikke behøver at betyde separate soveværelser og sudoko på natbordet.
En lesbisk nonne
I går trådte paven tilbage for første gang i knap 600 år. Ganske godt timet af PR-folkene bag filmen La Religieuse efter Denis Diderots antiklerikale roman fra 1780, der havde premiere i forgårs. Den handler om den 17-årige Suzanne, der bliver presset af sine forældre til at blive nonne, men gør sig fri. Isabelle Huppert spiller en ikke særlig overbevisende lesbisk abbedisse. I hvert fald helt sikkert mere lesbisk end abbedisse. Pressen fnes, da hun tonede frem med hvid hovedbeklædning, så eklatant sensuelt er Hupperts ansigt. Filmen henter næppe Bjørne, men kan set i lyset af Benedikt XVI’s tilbagetog nu godt hente gedigen opmærksomhed.
En anden film om en kvinde, der ikke lader sig kue, er den britiske dokumentarfilminstruktør Kim Longinottos Salma. Salma kommer fra en landsby i det tamilske Sydindien, hvor pigerne bliver spærret inde af deres forældre fra den første menstruation til deres bryllup. Umiddelbart efter Salmas fødsel gav moderen hende til sine forældre, for Salmas far havde ønsket sig en dreng. Først som femårig kom hun tilbage til sine forældre. Da Salma kom i puberteten, modsatte den kvikke læsehest sig et arrangeret bryllup. I ni år, indtil hun gav efter, var hun fange hos sine forældre. Kun for at blive gift med en mand, hvis strengt muslimske familie også holdt hende fanget indendøre. Men ude på toilettet skrev Salma i smug digte på afrevne kalenderblade, og da der var nok, sørgede hendes forældre for at give dem til en forlægger. Salmas første digtsamling blev en stor succes og gjorde hende berømt. Ingen havde før skrevet så ærligt om tamilske kvinders undertrykte situation, og hendes mand Malik, en tykmavet smaskende lokalpolitiker, lod hende med succes stille op til landsbyens borgmesterpost. Hun havde da været spærret inde i 20 år.
Tre søstres selvindsigt
Den 39-årige tysker Lars Kraume har en af landets interessante instruktørstemmer. Hans film Meine Schwestern handler om tre kvinder, der også gør op med deres liv. Linda er den mellemste, hun er født med en hjertefejl, der har truet hende på livet, fra hun blev født. Nu er hun 30 år, hendes mand har en affære, og hun står foran en større operation, som hun ikke selv regner med at overleve. Det får hende til at overtale storesøsteren Katharina og lillesøsteren Clara til at tage med til den landsby, hvor de tilbragte deres barndoms somre. En tur, der trods deres forskelligheder bringer de tre kvinder sammen og i den sidste ende til Paris. For Lindas carpe diem-indstilling får også de to andre, Katharina med tre børn og et lidenskabsløst ægteskab og Clara med depressive tilbøjeligheder og urealiserede kunststudiedrømme, til at gå deres liv efter i sømmene. Søstrene spilles af Jördis Triebel, Nina Kunzendorf og Lisa Hagemeister, som vi godt vil se flere film med.
Det er tredje gang, Kraume har en film i Berlinalens Panorama-række. Hovedkonkurrencen kan ikke være langt væk.
 

