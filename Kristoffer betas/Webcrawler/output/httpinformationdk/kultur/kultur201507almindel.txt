En almindelig bogholder
Dommen i Lüneburg over SS-funktionæren Oskar Gröning understreger atter det uafviselige ansvar for statsforbryderisk delagtighed
 Oskar Gröning blev dømt for at være medansvarlig for drabet på tusindvis af mennesker i Auschwitz.


 »Oldefar, hvor var du under krigen?«
»Jeg var bogholder i Auschwitz.«
»Men hvad lavede du der, oldefar?«
»Jeg sørgede for, at det, vi tog fra dem, der skulle i gaskamrene, men også fra dem, som vi arbejdede ihjel, blev talt og skrevet op. Penge, tøj og guldplomberne i deres tænder, alt sammen, som jeg omhyggeligt bogførte, og som blev sendt hjem til Berlin, og så der ikke var noget, der forsvandt. Det skulle gå ordentligt til, det sørgede jeg for ...«
Hannah Arendt skrev i sin tid ved processen mod nazisternes bøddel nummer et under Hitler og Himmler, Adolph Eichmann, at hvad der slog hende, var mandens kedsommelige banalitet. Her sad på anklagebænken i Tel Aviv ikke et frådende monster med spidse tænder og flammer ud af gabet, men en skråskuldret lille mand, ingen nogensinde ville vende sig om efter på gaden, hvis udsagn var så intetsigende som manden selv, og som aldrig havde pådraget sig nogen interesse, hvis ikke nazisterne var kommet forbi med et godt tilbud om et job i industrien for massemord. Uden Eichmann med stab var næppe nogen myrdet i den skala. Uden et betydeligt apparat bag, som industrielle megaprocesser fordrer, havde logistikken i de enorme operationer med millioner af menneskers død som mål aldrig kunnet fungere. Alene ved jernbanerne beregnede flittige funktionærer kapacitet og kulforbrug og tog hensyn til arbejdstider for personalet samt udskrev køreplaner og sørgede endog for rejsehjemmel til de ufrivillige passagerer, der ifølge Wannsee-konferencen i januar 1942 burde betales af ofrene selv.
Det var dog kun enkeltbilletter, som en af de deltagende embedsmænd understregede. De dødsdømte skulle heller ikke betale for meget, det skulle gå ordentligt til.
Han vidste, hvad der skete
Et sted i systemet befandt sig så bogholder Oskar Gröning, som han fortalte sit oldebarn i den lille fiktive samtale ovenfor. Myrde gjorde han ifølge eget udsagn aldrig. Han kunne måske fra sit kontor i Auschwitz se SS-kollegerne gå til og fra med Cyklon B-giftdåserne til gaskamrene, og han vidste godt, hvad der skete, det gjorde han. For hvor tog ellers alle disse mennesker hen efter ankomsten til rampen? Selvfølgelig vidste han det. Han var nazist, og nazisternes grundidé var at udrydde undermennesker, især jøder.
Sådan set har Gröning heller ikke benægtet denne viden og har erkendt sin skyld og, hvad det så er værd, fortrudt sin medvirken, om end denne kun var med pen og papir, kassebøger og regnemaskine.
Skylden har retten i den smukke gamle ærketyske Hansestad Lüneburg nu takseret til fire års fængsel. Oskar Gröning er 94 år gammel; en længere fængselsstraf ville være absurd. Få tror, at den dømte nogensinde kommer til at afsone, hvad skulle også det gavne.
Det væsentlige er dommeren Frank Kompischs ord: At Gröning som andre skyldige kunne have sagt fra.
»Jeg vil ikke kalde Dem en kujon, Gröning,« sagde dommeren Kompisch, »men De valgte den lette vej og blev på den ...«
Afvisninger får følger
Dommer Kompisch kan her have haft sin egen stand i tankerne, de utallige dommere, der dømte, som regimet forlangte; de blev også på den lette vej.
Mange mennesker, de fleste af os vel bliver faktisk der og lukker øjnene for de overgreb og forbrydelser, der sker i større sammenhænges navn. Heldigvis tegner konsekvenserne sig ikke lige så horrible som i Grönings sag. Mindre kan også gøre det og understrege det menneskelige ansvars skrøbelighed.
Lige nu sidder i danske ministerier pæne embedsfolk og forbereder de love og forordninger mod flygtninge, der skal sørge for, at så få som muligt, helst ingen, kommer til Danmark. Det er det erklærede mål. Og vi ved det alle.
Disse oplyste og effektive embedsmennesker ved mere end udmærket – som jo de ministre, der udsteder ordrerne – at afvisninger, akkurat som i den fortid, Gröning er produkt af, får skæbnesvangre følger for folk på flugt, mennesker, der hænger i en bristefærdig snor over hajfyldt farvand.
Administratorerne siger ikke fra, de gør deres pligt, fordi de transplanterer det infame, de i virkeligheden er med til, ind i en større mere nobel sammenhæng, såsom ’sammenhængskraft’ og ’vi kan jo heller ikke modtage alle, derfor må vi hellere modtage ingen’, og ’det er folkestyrets stemme’ osv. Konsekvensen er måske nok forskellig fra domspræmissernes udsagn i Lüneburg, men princippet er ikke så farligt forskelligt.
At lægge kortene på bordet
Man siger gerne, at den, der – med et rædsomt udtryk – trækker nazikortet, har tabt debatten. Den debattør, der ser principielle paralleller i gruen fra dengang og til vores tjekkede nutid, hvor rædslen for den politiske korrekthed overgår andres forfølgelse og død, har at humme sig.
Udsagnets valør kan diskuteres og mindsker i øvrigt ikke behovet for at lægge kortene på bordet.
Måske en skønne dag, når løven græsser ved fårets side, vil en retsinstans i den bedste af alle verdener stille tjenstvillighedens funktionærer til ansvar for brud på menneskerettighederne eller medmenneskelighedens overordnede love og dømme de funktionærer, de bogholdere, som ikke i stedet gjorde deres yderste for at mildne luften for de klippede kreaturer. I hvert fald vil historikere om føje år tage hul på dette kapitel i forvaltningen af det menneskelige ansvar på medskyldighedsniveauet. Der, hvor kujoner og Oskar Gröninger trives.

