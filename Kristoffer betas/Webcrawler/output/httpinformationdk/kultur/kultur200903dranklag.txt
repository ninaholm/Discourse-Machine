DR anklages for magtmisbrug
Dansk Musiker Forbund vil slæbe Danmarks Radio i Arbejdsretten. De anklager DR for at fravælge de organiserede musikere og i stedet få uorganiserede musikere til at spille til ingen eller ussel løn


 Gennem længere tid har Dansk Musiker Forbund (DMF) kritiseret DR for at fravælge musikere, der er i fagforening, og i stedet få uorganiserede musikere til at spille gratis eller til en meget lav løn. Nu har DMF fået nok, og slæber DR i arbejdsretten.
"Det her er fuldstændigt sort," siger direktør i DMF Martin Arnoldsen.
"Det er organisationsforfølgelse, som man skal 100 år tilbage i tiden for at finde tilsvarende. Og samtidig et ekstremt magtmisbrug fra DR's side over for musikere, der står over for, hvad der kan være deres karrieres gennembrud."
Den nyeste udgave af bladet MUSIKEREN skriver om konflikten og har talt med en række musikere, der har oplevet problemet.
"Vi blev spurgt, om vi var medlemmer af en musikfagforening, da vi blev inviteret til at spille i De Sorte Spejdere. Hvis vi var, kunne vi ikke få lov, da DR så skulle betale os," siger en talsmand for et dansk rockorkester. 
En anden musiker, Tobias Stærbo, der bl.a. har spillet med sangerinden Sys Bjerre og bandet Aura, har også oplevet problemet.
"Da jeg spillede med Aura til Melodi Grand Prix 2008, udbetalte pladeselskabet vores løn, og jeg måtte ikke sige, at jeg var medlem af DMF. Ellers havde vi sandsynligvis ikke fået lov til at optræde," fortæller han.
Uenighed om aftale
Ifølge jurist Ole Hasselbalch, må DR ikke diskriminere ved at fravælge organiserede kunstnere.
"Det er et klart brud på aftalen. Der er ingen tvivl om, at DR er omfattet af reglerne om kollektiv overenskomst," siger han.
Lektor i dansk arbejdsret Martin Græs Lind har kigget den overenskomst, DR har indgået med DMF efter i sømmene, og han påpeger, at overenskomsten også inkluderer de uorganiserede musikere. Men DR's juraafdeling mener ikke, at DR har gjort noget forkert.
"Man må godt gøre forskel på musikerne. Er man ikke medlem nogen steder, er vi i princippet frit stillet," udtaler underdirektør for det Juridiske og Politiske Sekretariat i DR. Programansvarlig på P3, Kerstein Øhlenschlæger pointerer, at det handler om økonomisk prioritering.
"Vi vil hellere bruge de få penge, vi har, på P3-sessions og shows som P3-guld og så få nogle ikke-medlemmer og udenlandske musikere ind og spille live i de andre programmer," siger hun.
Ifølge juridisk konsulent i DMF Morten Madsen, har DMF en hel del penge til gode hos DR. 
"Det billede, der tegner sig, når vi gennemgår de programkategorier, hvor vi er blevet opmærksomme på problemer, er, at de mangler at udbetale honorarer for 1,7 millioner kroner," siger han.

