Splitterfornøjet prisvinder
For første gang siden 2000 gik Nordisk Råds Litteraturpris til en dansk forfatter. Naja Marie Aidt modtog beskeden i går - splitterravende nøgen - i sit lokale fittnescenter. Hun betegner prisen som en 'sejr for novellegenren'
Naja Maria Aidt modtog i går Nordisk Råds Litteraturpris. Sidst en dansker modtog prisen, var i år 2000, hvor Henrik Nordbrandt blev hædret for digtsamlingen 'Drømmebroer'.


 Sejlivede rygter havde på forhånd udnævnt forfatteren Jens Smærup Sørensen som storfavorit til at modtage Nordisk Råds Litteraturpris i går, men årets priskomité ville det anderledes. I stedet blev det forfatteren og lyrikeren Naja Marie Aidt, der løb med hæderen og de 350.000 kroner - til prisvinderens egen store overraskelse:
"Jeg var lige kommet ud af saunaen i mit lokale fitnesscenter og stod splitterravende nøgen med telefonen i hånden, da jeg fik beskeden," sagde Naja Marie Aidt i går på et hasteindkaldt pressemøde hos forlaget Gyldendal:
"Jeg hylede og skreg af glæde, og alle i omklædningsrummet stirrede på mig, som om jeg var blevet vanvittig."
Naja Marie Aidt modtager prisen for novellesamlingen Bavian (2006), der består af 15 noveller, som alle kredser om hverdagslivets på en gang barske og poetiske realiteter. Bedømmelseskomiteen begrunder valget af Naja Marie Aidt som årets prisvinder således: "Sorg og livsglæde, smerte, angst og fortrøstning stråler igennem Naja Marie Aidts noveller på en måde, der er klassisk i sit anslag, men overraskende nyskabende i sin flertonighed. Og så implicerer de noget så sjældent som ægte livsklogskab."
Naja Marie Aidt er født i 1963 og debuterede i 1991 med digtsamlingen Så længe jeg er ung. Hun har skrevet otte digtsamlinger, tre novellesamlinger, en spillefilm og en række skuespil.
Bavian udkom i maj 2006 og er trykt i foreløbig 20.000 eksemplarer. Bogen er solgt til udgivelse i Tyskland og ligger til overvejelse på forlag i talrige andre lande.
Litteraturens stedbarn
Selv om prisen først og fremmest er en personlig hæder, glædede Naja Marie Aidt sig i går også på novellegenrens vegne: 
"Det her er en meget stor personlig glæde for mig. Men samtidig er det også en stor sejr for novellen, som for det meste bliver overset ved prisuddelinger til fordel for romaner og digtsamlinger. Novellen er et stedbarn i litteraturen, og det er en skam, for i virkeligheden er noveller meget læsevenlige, og de passer især godt til vores moderne og hektiske samfund."
I begrundelsen for valget af Bavian til årets prismodtager, anfører bedømmelseskomiteen samtidig novellesamlingens særlige "livssyn":
"Men måske også noget, man kan kalde deres globale livsmørke. For igennem hele bogen går der en strøm, en puls, som både er yndefuld let og ildevarslende dyster".
Selv mener Aidt, at hendes novellesamling handler om at være menneske i Norden: "Hele Norden befinder sig i en situation i øjeblikket, hvor man har et kæmpe opsving og et enormt, materiel rigdom at gøre godt med. Hvor middelklassen er blevet enormt stor og hvor enhver teenagepige har råd til at købe et eller andet fra Dolce Gabbana. Men af en eller anden grund følger der ikke en lige så stor grad af tolerance og generøsitet med. Se for eksempel på, hvor få irakiske flygtninge, vi har fundet det rimeligt at modtage - jeg tror det er 127. Hvordan hænger det sammen, at vi har et så stort økonomisk overskud, og alligevel har et så enormt menneskeligt underskud? Det er det spørgsmål, Bavian undersøger," siger hun.
Det er første gang siden år 2000, at Nordisk Råds Litteraturpris går til Danmark. Dengang blev Henrik Nordbrandt hædret for sin digtsamling Drømmebroer. 
Mange i miljøet havde på forhånd gættet på, at Aidts forfatterkollega Jens Smærup Sørensen i år ville løbe med sejren for romanen Mærkedage. Alligevel er prisen helt fortjent, mener Simon Pasternak, der er Aidts redaktør på Gyldendal: 
"Jeg synes, det er opløftende, at man giver prisen til en forfatter, som befinder sig midt i sit forfatterskab - som en anerkendelse af, at det her er noget nutidigt, som er stort og vigtigt," siger han.
- Kan prisen blive et springbræt til endnu større international berømmelse?
"Naja Marie Aidt er allerede rimelig bredt oversat. Alle hendes foregående novellesamlinger er udkommet på store forlag i Tyskland, og hun er også udkommet i Italien og Sverige. Men der er ingen tvivl om, at hun har mulighed for at slå endnu bredere igennem i udlandet," siger han.
Mens fortravlede journalister i går forsøgte at få en luns af prisvinderen til pressemødet hos Gyldendal, forvildede Deres udsendte sig ned i kælderen. Her i katakomberne under Gyldendal er hyldemeter på hyldemeter fyldt ud med brune papirkonvolutter, der indeholder udklip fra anmeldelser af alle forlagets forfattere. Under 'A' finder man Naja Marie Aidts portefølje, hvor et gammelt gulnet udklip fra Jyllands-Posten gemmer sig. Det er en anmeldelse af debutsamlingen Så længe jeg er ung fra 1991 - og anmelderen er Per Højholt, der efter at have kløjs i digtene ved første gennemlæsning ender med at konkludere: 
"Derfor skal man tit kigge godt efter for at se talentet. Men det er der. Tydeligt for den, der ulejliger sig."
Med gårsdagens pris in mente behøver man ikke længere ulejlige sig for at se talentet hos Naja Marie Aidt. Det har hun nu papir på. Og ikke nok med det. Med hæderen følger også en check 350.000 danske kroner. 
- Hvad skal du bruge pengene til?
"Det ved jeg ikke endnu. Men min første tanke er, at jeg skal passe på dem. Med den seneste debat om kunststøtte, kan de jo ende med at blive en nødvendig aldersrente," siger Naja Marie Aidt. Og smiler. 


