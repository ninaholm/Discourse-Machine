Ikke noget dér
Om maskulinitet, damefrisører, mandlige tandlæger og lommeknive


 Jeg er skam en moderne mand, der er ikke noget der, men et eller andet maskulint urmørke har man jo i sig. Mht. frisører har jeg det ligesom Poul Vad - den meget savnede - der engang skrev et lille essay om sin frisør. En herrefrisør, skrev han, skal selvfølgelig være en mand. Sådan har jeg det også. Tandlægen, derimod, skal være en kvinde. Jeg ved ikke, om Poul havde det sådan, men det har jeg. Min nuværende tandlæge er da også en kvinde, men indtil for et år siden havde jeg nu faktisk en mandlig. Han var en fortræffelig tandlæge, ikke noget der, men en enkelt grim uvane havde han dog: han kunne godt lide at drille mig - som han kaldte 'forfatterrøven' - ved at gøre reklame for Dansk Folkeparti mens jeg lå med munden fuld af hans værktøj - og altså ikke kunne tage til genmæle med udvalgte citater fra Georg Metz' klummer. Men han holdt op - altså tandlægen - så nu har jeg en kvindelig tandlæge igen.
Til gengæld er min nuværende frisør en dame - og hende er jeg svært tilfreds med. Ikke noget der. Sådan blev det bare da min tidligere frisør her i byen gik på pension. Han var ellers en ren guldgrube, når det drejede sig om oplysninger om alt herrefrisørfaget tilhørende. Han kunne blive helt lidenskabelig, når han fortalte om hvordan et overskæg skal vokses og en skaldet isse poleres. Meget interessant at høre på, især når man aldrig har kunnet præstere noget særligt overskæg og da i øvrigt stadigvæk har noget hår tilbage. Men altså, min nuværende frisør, inde, tager bestik af mig, når jeg har sat mig i stolen foran det kæmpestore spejl, som man var så forskrækkeligt bange for, da man var en bette knæjt. Derfor danser hun nærmest bag min ryg, hugger lidt til med sin saks, så det ene, så det andet sted. Hun gør et godt arbejde, men jeg føler mig nu lidt som et kunstværk, når jeg er under behandling. På ingen måde et fuldendt ét, det siger jeg ikke, men under stadig overvejelse og udarbejdelse. Hun er ikke danskfødt, og da hun havde klippet mig første gang, sagde hun venligt til mig, at jeg naturligvis ikke skulle betale fuld pris. Du skal kun betale for en 'børneklipning', sagde hun. Måske hentydede hun dermed til min samlede mængde af hovedhår, jeg ved det ikke. Men i alt fald er det nok den eneste gang i hele mit forbrugerliv, jeg har følt mig fristet til - af skammelig forfængelighed - at sige nej tak til en tilbudt rabat.
Buttede nytteknive
En anden side af det slumrende, dunkle maskuline mørke er en forestilling om, at en rigtig - først - dreng, dernæst mand naturligvis bør have en lommekniv. Den gode, synes jeg, skik har jeg genoptaget de sidste par år. Jeg har verdens mindste schweitzerkniv, tror jeg, men jeg har den. På mig. Jeg er for så vidt bevæbnet. Der er al slags værktøj i den, en saks og en neglefil, en ølåbner og en kuglepen. Og en pincet og en lille skruetrækker. Samt hele to knive. Men i mange år gad jeg ellers ikke. Jeg var Fiskeknivdreng og Fiskeknivmand, jeg hørte bestemt ikke til de onde og farlige, der gik med Svanekniv, en sort, svagt buet sag, som også blev kaldt en Kastrationskniv. Fiskekniven havde et buttet træskaft, en håndværkerkniv for fredelige folk uden lemlæstelse af andre mennesker i sinde. Men jeg brugte den aldrig. Jeg er meget lidt af en handyman, og hvis jeg en sjælden gang fiskede kniven op af lommen, havde den samlet så meget lommeuld, at den ikke kunne åbnes. Derfor smed jeg den ud og købte en ny. Jeg har smidt dusinvis at små, buttede nytteknive væk. Det blev jeg træt af til sidst og besluttede at blive en mand helt uden kniv. Indtil for et par år siden, som sagt, hvor den maskuline puls igen begyndte at røre på sig. Jeg følte mig halvnøgen i den bibelske forstand, nok med kappe, men uden våben.
Rigtig kaffe
Jeg har en mistanke om, at de fleste mænd har det på nøjagtig samme måde. Vi burde egentlig gå med kniv, men vi har ikke noget at bruge den til. Engang på Hald Hovedgård, hvor nævnte Poul Vad også havde sin gang, var vi for tredive år siden en hel flok forfattere, der ikke kunne få kaffe fordi kaffemaskinen var gået i stykker. Vi kunne have lavet kaffe på gammeldags facon, men det skulle være på den kaffemaskine. Enhver kunne vel finde ud af at reparere sådan en døvl - det eneste, der behøvedes var en lommekniv. Så viste det sig, at der kun var én eneste, der havde sådan en på sig, en tudsegammel og stinkende rig børnebogsforfatter. Han tog den frem og stod også og fedtede med den.
Det var hverken en Fiskekniv eller en Svanekniv, heller ikke én med perlemorsskæfte, som man nogle gange så, men en smal, blank og garanteret prisbillig lille kniv med to blade. Model 1935 sikkert. Manden var berygtet for sin nærighed. Hans fingermuskler var ikke hvad de havde været, sagde han, så han kunne ikke rigtig bruge kniven. Det behøvede han heller ikke, der var raske folk, der var parat til at tage over. Ikke noget der. Men den nærige, gamle rad var heller ikke meget for at låne sin kniv ud. Måske blev den ødelagt? Måske blev den bøjet, så den ikke kunne foldes sammen igen? Men til sidst gav han den da tøvende fra sig. Det var ikke mig, men ham der ordnede kaffemaskinen i løbet af ingen tid. Åh nej, sagde han bagefter, og lod som om han var kommet til at ødelægge kniven. Gamlingen blev ligbleg, som om han havde fået et kolossalt spark i nosserne.
Men det var bare gas. Ikke noget dér.


