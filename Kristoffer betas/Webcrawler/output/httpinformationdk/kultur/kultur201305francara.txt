Franca Rames kunst var aldrig gratis
Den italienske skuespillerinde Franca Rame er død, 83 år gammel. Hele sin lange karriere var hun ved siden af sin mand, Dario Fo, en af Italiens modigste, morsomste, feministiske og mest samfundsengagerede kunstnere
Franca Rames politiske engagement var stærkt hele livet, og i 2006 gik hun aktivt ind i partipolitik. Men forlod senatet efter blot to år, da det var en stor skuffelse. Her ses hun i 1980.


 
	En majaften for 17 år stod jeg i kulissen på Folketeatret ved siden af Franca Rame. Mine ben rystede under mig, mine hænder var iskolde. Franca Rame strøg mig over kinden, som kun hun kunne gøre det, tog min hånd og førte mig ind midt i rampelyset, mens hun stadig holdt min hånd.

	»Når skuespillere eller skuespillerinder er bange for at gå på scenen, kan de godt få kolde hænder. Henriette har kolde hænder,« sagde hun på italiensk til den fyldte sal. Så kiggede hun smilende og afventende på mig.

	Jeg var hendes tolk denne aften, så jeg oversatte til dansk, hvad hun havde sagt, inklusive omtalen af mig selv i tredje person. 67 års sceneerfaring strømmede over i mig som en blodtransfusion, nervøsiteten var forsvundet.

	Forestillingen på Folketeatret var monologen Sex? Ja tak, men kun en smagsprøve, som hun som sine øvrige kvindemonologer havde skrevet sammen med sin mand, Dario Fo. Parret var på et tre uger langt ophold i København under Kulturby96, hvor de var hovedpersonerne under den commedia dell’arte-festival, som Bent Holm ledede. Holm er Rame og Fos mangeårige danske tolk og oversætter. Men han mente, at det ville klæde teksten og Rame bedre at blive tolket af en 24-årig kvindelig studerende end af en 50-årig mandlig lektor med skæg. Sådan blev det, efter at Rame naturligvis selv havde fundet på det, for den slags omrokeringer foreslog man ikke selv italiensk teaters grande dame. Så jeg tolkede, men scenen var uovertruffent Franca Rames i en monolog, der er en slags udvidet seksualundervisning for voksne.

	Guddommelig nådes erektion

	Med sin blanding af ironisk-hylende morsom tekst, en uforlignelig scenisk timing, en evne til uforudsigelig improvisation og en underspillet sødme, som man dog aldrig måtte lade sig narre af, lagde hun salen ned med meldinger som: »Den mandlige erektion er et mirakel. Tænk på, den har ikke én knogle i sig. Når den står, står den takket være guddommelig nåde!«

	Men det ville ikke være Franca Rame, hvis det kun var morsomt. Det var det aldrig kun. Og det var altid politisk. Som Dario Fo har sagt: »Latteren åbner hovedet, så fornuften kan trænge ind.«

	Så aftenen sluttede med, at Franca Rame for en åndeløs sal spillede sin monolog Voldtægten. Kunsten var ikke gratis for Franca Rame. Monologen er skrevet, efter at hun på grund af sit politiske engagement på venstrefløjen den 9. marts 1973 blev bortført og voldtaget af italienske højreekstremister.

	Italiens Bardot

	Den italienske skuespillerinde blev næsten født på scenen. Hun debuterede otte dage gammel i sin mors arme, og familien havde teatertraditioner, der gik flere hundrede år tilbage. Hun var smuk som en drøm, fuld af liv, og den unge talentfulde Dario Fo, der egentlig gik på Kunstakademiet, faldt da også med et brag for dette Italiens – men kun af det ydre – svar på Brigitte Bardot. Parret blev gift i 1954, og kombinationen af Rame-familiens ældgamle teatertraditioner og Dario Fos fabulatoriske genialitet gav snart Compagnia Dario Fo-Franca Rame enorm succes over hele Italien.

	Fo var dramatiker og instruktør, Rame var primadonna og administrator, og at hun var en skarp og kontant skuespillerinde og meget langt fra en ’dum blondine’, beviste hun allerede tidligt i 1960’erne i de roller, som Fo skrev til hende.

	Omkring 1968 blev parret for alvor politiske på venstrefløjen og dannede sammen med andre kollektivet Nuova Scena, hvor der blandt andet blev spillet på besatte fabrikker. Snart dannede de den mere radikale gruppe La Comune, hvorfra det væltede ud med satiriske og politiske forestillinger, som satte den italienske teaterverden på den anden ende.

	De blev bandlyst fra italiensk fjernsyn, for deres yndlingsofre var korrupte politikere, den katolske kirke, kvindeundertrykkelse og enhver form for kapitalistisk udbytning. Blandt de kendteste forestillinger, der skabte heftig polemik, er En tilfældig anarkists hændelige død, Vi betaler ikke! Vi betaler ikke! og Kvinden skabt for hjem, seng og kirke.

	Gik aktiv ind i poltik

	Da Dario Fo i 1997 fik tildelt Nobelprisen i litteratur, var ingen, der kender deres arbejdsmetode, i tvivl om, at Franca Rame havde ret, da hun sagde: »Halvdelen af den nobelpris er min.«

	Fos værk havde ikke været det samme uden hans private, kunstneriske og organisatoriske livsledsagerskes inspiration, samarbejde og udholdenhed. Rames politiske engagement svækkedes aldrig. I 2006 blev hun valgt til det italienske senat for partiet Italia dei Valori (Værdiernes Italien), grundlagt af politikeren og advokaten Antonio Di Pietro, der samme år foreslog hende som republikkens præsident.

	Hun forlod senatet i 2008 noget desillusioneret over »institutionernes uigennemtrængelighed og uimodtagelighed«. Hun turnerede med Dario Fo og deres verdensberømte bibelske historiespil Mistero buffo, til kort før hun sidste forår blev ramt af et slagtilfælde. I onsdags stod hun op for at gøre hans kuffert klar og sende ham af sted til Verona, hvor han skulle spille deres nye fælles forestilling om Maria Callas. Men kort før han skulle afsted, fik hun vejrtrækningsbesvær og døde i hans arme.

	Selv veg Franca Rame aldrig tilbage for at holde nogen form for kold hånd. Hun var både gennemtrængelig og modtagelig.

Franca Rame: 1929–2013

