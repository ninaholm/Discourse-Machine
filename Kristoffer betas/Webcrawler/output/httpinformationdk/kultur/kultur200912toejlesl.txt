Den tøjlesløse ærgerrighed
Kan der blandt ambitiøse Venstre-folk spores en tilbøjelighed til at bruge offentlige midler til private formål? Det spørgsmål sidder man tilbage med efter veldokumenteret skildring af Venstre-borgmester Peter Brixtoftes hærgen i Farum Kommune
Peter Brixtofte har ganske meget til fælles med sin forgænger som Venstre-storsvindler, justitsminister P.A. Alberti. Begge dækkede sig bag deres tillidshverv - og et panser af brutalitet, charme og tomsnak. I 1910 fik Alberti otte års fængsel. Brixtofte har kun fået to år. De var eminente til at udnytte og aflæse såkaldte pæne borgerlige mekanismer i samfundet - med 100 års mellemrum.


 Om formiddagen den 8. september 1908 indfandt en hvalroslignende mand sig ved politiskranken på Københavns Domhus. Manden blev modtaget med buk og honnør, for det var kun halvanden måned siden, at han var gået af som justitsminister, og regeringen havde netop udnævnt ham til »kgl. gehejmekonferensråd«.
Den fornemme mand viftede al hyldest af og erklærede til vagthavende overbetjent Jacobsen:
»Dette er en anmeldelse. Ja, det er mig selv.« Bedrageren hed Peter Adler Alberti. Hans bedrageri havde stået på i årevis og løb op i 18 millioner kr. Det svarer til en lille milliard af nutidens kr.
Ved siden af sit hverv som Venstre-justitsminister havde Alberti været forretningsfører for Danske Landmænds Smøreksportforening og formand for Den Sjællandske Bondestands Sparekasse. For at købe sig selv og sit parti yndest hos bønderne betalte Alberti dem en højere pris for smørret, end det indbragte på det britiske marked. Forskellen dækkede han ved at tære på sparekassens formue.
Bankerot og berygtet
Senere undersøgelser viste, at Alberti allerede som ung var bankerot og berygtet i forretningskredse. Han havde imidlertid formået at dække sig bag sine tillidshverv - og et panser af brutalitet, charme og tomsnak. Sit image som samfundsstøtte havde han polstret ved at føre valgkamp under slagordet »Slå bom for socialismen!«.
Ved sin evne til at holde det borgerlige samfund hen, så det ikke reagerer på ildevarslende adfærd, ligner Alberti en partifælle, som små 100 år senere formøblede et nogenlunde tilsvarende beløb, nemlig Farums borgmester 1985-2002, Peter Brixtofte.
Om Peter Brixtoftes hærgen kan man læse i Morten Pihls veldokumenterede skildring Højt at flyve - Peter Brixtoftes utrolige rejse fra stjernepolitiker til straffefange.
Morten Pihl var den ene af de to B.T.-journalister, der i 2002 afslørede Brixtoftes fup og forbrug og dermed startede den proces, der er endt med at koste Brixtofte to gange to års ubetinget fængsel.
Lighederne mellem Alberti og Brixtofte er ganske mange. Også Brixtofte dækkede sig bag socialistforskrækkelse. Han kaldte modstanderne af sine Farum-foretagender for »stalinister og Pol Pol-nostalgikere«. Pol Pot huskes som en kommunistisk cambodjansk folkemorder.
Som svindler jonglerede Alberti i trekanten: Statskassen, smøreksportforeningen og bondesparekassen. Brixtoftes trekant var kommunekassen, Farum Boldklub og sponsorforeningerne.
Aflæste mekanismerne
Alberti gav sig selv en startlikviditet ved ejendomsspekulationer under byggeboomet i 1880'ernes København. Brixtofte skaffede sig startkapital ved at sælge Farum Kommunes institutioner og leje dem af det købende finansforetagende.
På rådhuset fyrede og forflyttede Brixtofte blandt udvalgsformænd og forvaltningschefer og fik skabt sig et pavehof af eftersnakkere, øjentjenere og mundskænke - en opdateret version af det frygtens og benovelsens imperium, som Alberti havde rejst.
Ironisk gælder det om både Alberti og Brixtofte, at nok gik en betragtelig del af de tilsvindlede midler til frås og vellevned, men forbrydelsernes hovedformål var at skaffe midler til vælgerpleje. Alberti købte bønder ved overpris på smørret. Brixtofte hvervede vælgere ved at oppumpe luftkastellet »Farum som europæisk eliteidrætsby«. Brixtofte brugte kommunekassen til at drive eliteidrætten. Han gemte lønudgifterne til idrættens ansatte på den kommunale lønningsliste; han lod kommunen dække idrættens drift- og festudgifter - indbefattet overdådige udlandsbesøg, hvor han beværtede sportens sponsorer.
Brixtofte gjorde det forståeligt for kommunens forretningsforbindelser, at et sportssponsorat gavnede kontraktudsigten. Han blev dømt for at have overbetalt byggefirmaet Skanska ni millioner kr., som Skanska videregav som sponsorstøtte.
Alberti og Brixtofte blev begge ramt af at køre risikoen halsbrækkende opad. Alberti købte stort op af sydafrikanske guldmineaktier, som blev værdiløse på grund af Boer-krigen 1899-1902. Brixtofte satsede på storstilet salg og udstykning af kommunal jord, men røg endnu dybere i likviditetsfælden. Alberti endte med at melde sig selv, fordi kassen var uhjælpeligt tømt. Den udvej skånede de to kvikke B.T.-journalister Brixtofte for.
Lykkens guldsmede
Og hvad kan man så lære af de to svindleres løbebane?
Måske dette, at hvis man har som sin trosbekendelse, at enhver er sin egen lykkes smed, fristes man lettere til at gøre sig til guldsmed, når man får adgang til skatkammeret.
Hvis man inderst inde er vildt og liberalt imod offentlig regulering, kan man lettere overbevise sig om, at den ikke gælder for én selv. Og hvis man - som både Alberti og Brixtofte - er overmåde velbegavet, gennemskuer man lettere det 'pæne' borgerlige samfunds mekanismer og lærer sig at bruge disse mekanismer til at bedøve systemet.
Det skortede ikke på advarsler - hverken om Alberti eller om Brixtofte.
Klager over Brixtoftes misregimente indløb stadig hyppigere til Tilsynsrådet for Frederiksborg Amt, hvor Lars Løkke Rasmussen fra 1997 sad som amtsborgmester. Lars Løkke Rasmussen kan ikke have været uvidende om, at Brixtofte også gjorde sit bedste for at sabotere Tilsynsrådets tilsyn med Farum, og at Farum blev drevet diktatorisk - eller muligvis værre end det.
Men Løkke valgte - som den øvrige Venstre-top - at holde hånden over Peter Brixtofte. Det er sidenhen afsløret om Lars Løkke, at han også gerne lader det offentlige betale for sine private udskejelser. Og han også gerne bruger offentlige midler til fremme af private interesser. Det har Rigsrevisionen slået fast: Løkke har overbetalt de private hospitaler med et beløb, som ikke ligger langt fra, hvad Alberti og Brixtofte hver for sig lænsede de offentlige kasser for.
Som Alberti udtrykte det: »I Danmark kan man alt - bare man gør det.«


Morten Pihl: Højt at flyve - Peter Brixtoftes utrolige rejse fra stjernepolitiker til straffefange. 336 s. Ill. 300 kr. Jyllands-Postens Forlag

