Salman Rushdie: Vi er for slatne
The Spectator interviewer Salman Rushdie, Outlook India diskuterer Rushdies nye roman, Reception skriver om børnelitteratur og Rue89 anmelder russisk bog


 Velkommen til magasinresuméet
The Spectator
The Spectator interviewer Salman Rushdie i forbindelse med hans nye bog The Enchantress of Florence. Romanen beskæftiger sig blandt andet med forholdet mellem øst og vest og argumenterer for, at der i et historisk perspektiv begge steder opstod idealer som frihed og tolerance i tidernes morgen. Derfor er disse værdier ifølge Rushdie universelle og uafhængige af kulturelle forskelle. I interviewet udtaler Rushdie sig i klare vendinger om Muhammed-krise og mellemøst-problematik: ”Vi bliver nødt til at blive mere tykhudede. Hvis vi bliver ved at være ligeså tyndhudede som vi er nu, ender vi med at slå hinanden ihjel. Så vi bliver nødt til at tåle at høre ubehagelige ting. Hvordan ser en ”respektfuld” karikaturtegning ud? Formen i sig selv kræver respektløshed. Så enten har man karikaturtegninger eller også har man ikke. Jeg synes vi er utrolig slatne hvad angår vores idéer.”
www.spectator.co.uk, d. 12. april 2008, udkommer ugentligt
Outlook India
Det indiske magasin Outlook India samler op på kritikernes reaktioner på Rushdies nyeste. The Sunday Times mener at The Enchantress ”i allerhøjeste grad er det værste han nogensinde har skrevet.” The Guardian, The Economist og Times Literary Supplement er heller ikke udelt begejstrede. Men Outlook India mener alligevel ikke, at The Enchantress har været en total fiasko for Rushdie:
”Mere end det er tilfældet med nogen anden forfatter, læser man ikke Rushdie for egentlig at læse ham, men for at kunne tale om ham. Hvis man ikke har læst andre forfattere, har det været et valg – men hvis man ikke har læst Rushdie betyder det, at man er udannet. I alt for lang tid har den påståede beundring af Rushdie været vores falske pas til litterær dannethed. Og på den måde har han stadig succes: Snakken om Rushdie er nu inde i en ny runde. Og mellem denne bog og den næste vil endnu en Rushdie-sag uden tvivl holde os kørende.”
www.outlookindia.com, d. 21. april 2008, udkommer ugentligt
Reception
Reception – det uafhængige tidsskrift for nordisk litteratur – handler denne gang om børnelitteratur. Redaktionen diskuterer tidsskriftets eget temavalg: ”Problemet er, at vi voksne ikke kan deltage i børnenes leg, uden at den bliver på vores præmisser, og der sker da også noget ganske afgørende, når vi som voksne retter blikket mod børnelitteraturen. Ved at rette et voksent analytisk blik på den såkaldte børnelitteratur, risikerer vi at stjæle børnenes bøger og gøre dem til vores egne.”
En af tidskriftets artikler – ”Det æstetiserede tabu” – fremfører, at der bør være mere opmærksomhed på børnelittaraturens æstetiske perspektiver, frem for blot de tematiske:
”Det er – og har længe været – et fasttømret synspunkt, at børnelitteratur har en særlig forpligtelse til at give børn håb og mod på livet. Desværre er det normalt blevet tolket som et bastant indholdsmæssigt krav om lykkelige slutninger og positivt livssyn, og dermed et kriterium på, om det er forsvarlig eller god børnelitteratur. Men håbet ligger tværtimod gemt i den æstetiske form, i dens fortællekraft, fremfor i dens tematiske eller motiviske tilgang.”
www.reception.hum.ku.dk, nr. 65, april 2008, udkommer tre gange årligt, 50 kr.
Rue89
På den franske debat- og kulturside Rue89 kan man læse en anmeldelse af en nyoversat russisk bog. Forfatteren til bogen, Boris Pilniak, blev likvideret af Stalin i 1930’erne, men først nu er bogen blevet oversat til fransk. Le Pays d’outre-passe (Overskridelsernes land), som anmelderen karakteriserer som en blanding af roman, fortælling og dagbog, handler blandt andet om en rejse til Nordpolen. Fortællingen er ”en ikke-lineær konstruktion, som minder meget om filmmontagen”, men selvom Pilniaks tekst således kan lyde lettere forvirrende er anmelderens dom meget positiv. Læseren vil ikke blive skuffet, loves der.
www.rue89.com, artiklen blev publiceret d. 13. april 2008

