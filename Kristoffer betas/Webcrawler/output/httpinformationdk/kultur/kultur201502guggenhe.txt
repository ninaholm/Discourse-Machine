Guggenheim – kunstens McDonald’s?
Helsinki har i første omgang takket pænt nej til Guggenheims tilbud om at opføre et nyt museum i byen. For selv om det skulle synes et æggende tilbud, er 80 procent af befolkningen imod, at byen skal lægge havnefront til franchiseforretningens næste frontlinje – nu med de asiatiske og russiske turister i sigte
 Forrest Guggenheims seneste realiserede museumsfilial tegnet af Frank Gehry i Abu Dhabi, hovedstaden i Emiraterne. Det åbner i 2017. Den runde bygning ved siden af er en filial af Louvre, tegnet af Jean Nouvel. Yderst t.h. Zaha Hadids koncertbygning. Illustration: guggenheim.org


 Helsinki fik et tilbud, der var svært at sige nej til. Det gjorde byen alligevel. I hvert fald i første omgang.
Den magtfulde, amerikanske museumsgigant Guggenheim tilbød at lægge navn til et nyt museum for moderne kunst opført på havnefronten i Helsinkis centrum. Guggenheim Helsinki vil dermed blive det nyeste medlem af den eksklusive klub af byer verden over, der huser et Guggenheim Museum. Foruden New York er det Venedig, Bilbao og snart Abu Dhabi.
På trods af byens skepsis insisterede Guggenheim på at finansiere en åben, international arkitektkonkurrence i håb om at overbevise den tvivlende by.
Det blev verdenshistoriens største arkitektkonkurrence. Intet mindre end 1.715 forslag til et nyt Guggenheim Museum i den finske hovedstad strømmede ind til dommerkomiteen fra 77 forskellige lande.
Men kritikken er haglet ned over Guggenheim. De beskyldes for at føre en skruppelløs franchiseforretning med kunsten og arkitekturen som motor bag opbygningen af et globalt kulturimperium, der i sidste ende er mere pengemaskine end udbredelse af moderne kunst. Lokale kulturinstitutioner frygter, at Guggenheims magt og vælde vil knuse al konkurrence og kvæle det lokale kulturliv i opmærksomhedsøkonomiens benhårde virkelighed.
Den hvide hest tog fejl
Hvis Guggenheim havde forestillet sig, at de kunne komme ridende på den hvide hest og frelse den stakkels provins Helsinki fra den grumme skæbne som overset minimetropol, så tog de fejl.
Projektet er til Guggenheims store overraskelse voldsomt upopulært blandt befolkningen, hvor op mod 80 pct. er imod.
I Helsinki insisterer kritikerne på, at Guggenheim har mere brug for Helsinki end omvendt. Til trods for sin nordlige placering er Helsinki strategisk vigtig som stopover for asiatiske turister på vej til Vesten og som bindeled mellem Rusland, Baltikum og resten af Norden.
For kritikerne er Guggenheim synonym med den del af globaliseringen, man har svært ved at forlige sig med. Guggenheim er uforvarende blevet selve symbolet på kunstkapitalismen som får antiglobaliseringsbevægelsen til at se rødt.
Kritikerne anfører, at Guggenheim – som de andre amerikanske kæder McDonald’s og Starbucks – brutalt overskriver de lokale kvaliteter og miljøer i deres ivrighed efter at skabe økonomisk og kulturel dominans.
Politikerne har modsat befolkningen svært ved at skjule begejstringen. Man håber med et nyt museum på at kunne tiltrække turisme og erhverv til byen i kampen om positionen som Nordens hovedstad, der udkæmpes med Stockholm, Oslo og København.
Det globale Guggenheim
Guggenheim blev grundlagt 1937 i New York som et museum for nonfigurativ kunst. I 1959 flyttede museet til sin nuværende adresse på 5th Avenue i den ikoniske bygning tegnet af Frank Lloyd Wright. Guggenheim blev dermed bannerfører i et årtier langt parløb mellem den modernistiske arkitektur og kunsten i samme periode, der på mange måder nærmede sig hinanden.
Gennem tiden har der været mange kulturkonservative kritikere af Guggenheims spektakulære museumsbygning på 5th Avenue. Arkitekten selv mente, som arkitekt af tiden, at bygningens ekspressive design skaber en »skøn, ubrudt symfoni mellem billede og bygning, der aldrig var set magen til i kunstens verden«.
Noget tyder på, at han havde ret, for Guggenheims betydning som omdrejningspunkt for avantgarde-kunsten i USA kan kun undervurderes. Af samme grund er Guggenheim blevet et af de stærkeste varemærker i den globale kunstindustri på linje med Louvre i Paris. Men for at kunne opretholde en samling i et kunstmarked, hvor priserne på de vigtigste værker er på himmelflugt, er det nødvendigt at sikre nye indtægtskilder, der ikke er afhængige af velhavende mæceners velvilje.
International satsning
Det er en væsentlig forklaring på Guggenheims rolle som ekspanderende kulturimperium på den internationale scene. Etableringen af filialer rundt om i verden sikrer adgang til de vigtigste samlinger og internationale kunstmæcener. I slutningen af 1990’erne var Guggenheim med til at omdanne den hensygnende nordspanske provinsby Bilbao til en international turistdestination med et spritnyt museum designet af den verdensberømte arkitekt Frank Gehry, kendt for sin let genkendelige signaturarkitektur.
Oplevelsesøkonomer får våde øjne når de taler om Bilbao-effekten, der i bund og grund er en uhellig alliance mellem turisme, kulturøkonomi, kunst og arkitektur. Guggenheim demonstrerede, at deres varemærke og viden om den internationale kunstscene parret med en stjernearkitekts arkitektoniske visioner kunne trække turister til i tusindtal og for bestandig ændre en bys udvikling.
Succesen i Bilbao åbnede nye muligheder for Guggenheim, og byer verden over henvender sig jævnligt til fonden i håb om at få del i det mirakel, museet kan udvirke.
Abu Dhabis drømmesyn
På en ø i Abu Dhabi, De Forenede Emiraters hovedstad, er et flimrende fatamorgana således ved at tage form med Guggenheim som posterboy.
Ørkenstaten er i fuld gang med at skabe en turistattraktion i luksusklassen på en 27 kvadratkilometer stor ø ved navn Saadiyat Island.
Den hovedrige by i Emiraterne er ved at omsætte sine enorme olieindtægter til en investering i fremtidens oplevelsesøkonomi. Man forbereder sig med andre ord på den dag, olien slipper op, og svaret er kunst og arkitektur.
Til formålet har man hyret en lang række af verdens mest profilerede arkitekter fra øverste hylde. Frank Gehry, stjernearkitekten blandt stjernearkitekter, tegner som i Bilbao et Guggenheim Museum. Jean Nouvel – den koleriske franske arkitekt, der stod bag DR’s skandaleramte koncerthus i Ørestad – tegner en filial af Louvre, der meget passende kaldes Louvre Abu Dhabi. Den japanske mester Tadao Ando står bag et maritimt museum. Den irakiskfødte futurist Zaha Hadid har tegnet et opera- og koncertcenter og Norman Foster en gigantisk konstruktion af skæve gittertårne, der skal tjene som Zayed Nationalmuseum. Alle bygningsværker som kritikere fnysende kalder spektakulære og egocentriske. Det er arkitektbranchens gamle hanelefanter, der endnu engang tramper rundt i manegen med deres larmende ’selfie-arkitektur’ i forsøget på at kaste lidt stjernestøv på Abu Dhabis megalomane planer.
Guggenheims engagement i Abu Dhabi er uden tvivl en god forretning. Det er en forretningshemmelighed, hvad Abu Dhabi betaler for at få lov til at benytte Guggenheims navn og ekspertise, men det er ikke småpenge.
Guggenheim modtager et såkaldt licenshonorar fra de afdelinger af museet, der ikke ligger i New York. Derudover får de adgang til de samlinger som lokale mæcener bidrager til at skabe. En adgang, der er strategisk vigtig i arbejdet med at udvikle udstillinger i verdensklasse og dermed fastholde Guggenheims placering som en global nøglespiller i kunstens verden.
Helsinki tur/retur
Flere danske tegnestuer valgte at indlevere et projektforslag til konkurrencen i Helsinki, heriblandt hæderkronede Henning Larsens Tegnestue og SHL. Ingen af dem var dog at finde blandt de seks tegnestuer, der gik videre til konkurrencens sidste fase. Det er således udelukkende yngre relativt ukendte tegnestuer, der er gået videre i konkurrencen, der finder sin endelige vinder i forsommeren 2015.
De har leveret bud, der ifølge formanden for dommerkomiteen Mark Wigley, repræsenterer en ny måde at tænke et museum. De seks bud er vidt forskellige, men de forholder sig til havnefronten og forsøger alle at tænke det offentlige rum ind i museets semiprivate og eksklusive rum. De bryder murene ned mellem museets rum og byens rum. Mellem museets traditionelle rolle som reservat for kunsten og det omkringliggende samfund.
På den måde er konkurrencen udtryk for et nybrud, og mon ikke Helsinki tager deres beslutning op til genovervejelse. Det er klog udvælgelse dommerkomiteen har præsteret. Mange havde forventet en buket af stjernearkitekter i finalen.
Men man har fået en milepæl, der måske markerer overgangen fra en manieret og hysterisk arkitektur til en mere tilpasset og registrerende arkitektur, der skruer ned for den værste stilfanatisme.
Ser man dog på den samlede mængde af konkurrenceforslag, så fremstår de mange bud som et ufrivilligt freakshow, hvor det ene forslag er mere udskejende end det andet i sit desperate forsøg på at skille sig ud fra mængden.
Det ender som rendyrket overbudsarkitektur, og er det tætteste man kommer en arkitektonisk nærdødsoplevelse. De ufatteligt mange ressourcer i form af gratis arbejdstimer, som de mange konkurrenceforslag repræsenterer, burde i sig selv give Guggenheim røde ører. Konkurrencen var en ubetinget succes målt på interessen alene, men samtidig formentlig også den sidste af sin slags. Helsinki t/r.
Se de endelige seks finalister i arkitektkonkurrencen om Guggenheim Helsinki på www.designguggenheimhelsinki.org/finalists

