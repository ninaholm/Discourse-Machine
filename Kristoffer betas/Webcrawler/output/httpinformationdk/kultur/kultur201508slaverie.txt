Slaveriet sidder stadig i sjælen
Der er stadig lang vej, før Afrika har frigjort sig fra den mentale kolonisering, som får det absurde til at fremstå som normalt
Europa vil blive ved med at give bistand for at normalisere det absurde; bistanden skal fortsat legitimere forestillingen om, at Afrika har brug for Europa. Det skjuler virkeligheden, at det er Europa, der har brug for Afrika, siger den kenyanske forfatter og frihedsforkæmper Ngugi wa Thiong’o.


 »Du spørger om, hvorfor afrikanske herskere har så svært ved at forbinde sig med deres folk,« siger den kenyanske forfatter og frihedsforkæmper Ngugi wa Thiong’o. »Du må ikke glemme, at Afrikas historie i hundreder af år har handlet om magtens ubalance. Selvfølgelig formår intet land eller folk at indtræde i ’det moderne’ uden smerte, men for Afrika har smerten meget dybe rødder.«
Wa Thiong’o er et af den afrikanske litteraturs fyrtårne. Født i 1938 har han personligt oplevet kolonitidens dybe indgreb i det enkelte menneskes liv (fremragende skildret i erindringsbogen Drømme i krigens tid), den blodige fysiske frigørelse og skuffelsen over, at selvstændigheden ikke afsluttede undertrykkelsen.
Han er desuden sindbilledet på den handlende intellektuelle: Så længe hans verdensberømte litteratur blev udgivet på engelsk, som hovedsagelig kun eliten læste, var Kenyas præsidenter stolte af ham. Men da han fik opført kritiske skuespil på modersmålet gikuyu, blev han fængslet. Løsladt flygtede han og brugte de næste 22 år i eksil på at organisere demokratibevægelse i Kenya, samtidig med at han fortsatte sin forfattervirksomhed.
I Danmark stod han fadder til voldsom søgang, da han kaldte Karen Blixens Den afrikanske Farm for »en af de mest skadelige bøger nogensinde skrevet om Afrika« – på grund af dens patroniserende og nedladende beskrivelser af afrikanerne. At nationalikonet blev kaldt racist behagede ikke det danske parnas!
Wa Thiong’o har konsekvent siden hans indsigt i sprogets afgørende betydning skrevet sine bøger på gikuyu. Han er dybt optaget af historiens betydning for sindets struktur og insisterer på at vise, hvordan rødderne til Afrikas vanskelige vilkår rækker tilbage til slavehandelen og kolonitiden.
»Afrika har bidraget ikke bare meget, men afgørende til Europas modernisering: Slavehandlen lagde fundamentet for kapitalismen, som gjorde Europa til verdens herskere. Kolonitiden var en fortsættelse; nu med hele kontinentet som én gigantisk slaveplantage. I dag er denne ubalance fortsat i et økonomisk system.«
– Men det er vel ingen undskyldning for, at afrikanske herskere ikke formår at behandle deres folk ordentligt?
»I hvert eneste trin af historien har der været afrikanske kollaboratører. Jeg ser nutidens herskere som nogle, der varetager et internationalt system, hvor Afrika fortsat er tilsidesat. De ældste af dem voksede op som koloniprodukter, de yngre er styret af et koloniseret sind. De kan ikke repræsentere deres folk uden at bryde med de strukturer, de tror, opretholder deres magt.«
Sprog og vision
Wa Thiong’o er overbevist om, at en kulturel, sproglig revolution er nødvendig for at hele den manglende forbindelse mellem folk og herskere. I den må de intellektuelle gå forrest.
»Når eliten eller middelklassen vokser op på engelsk, fransk, portugisisk, og folket lever i et andet sprogligt univers, kan de ikke forbindes. De kan ikke skabe en fælles vision uden fælles sprog.«
Argumentet for at anvende kolonisproget er ofte, at afrikanske lande har mange sprog, så der er brug for et lingua franca.
»Om folk i et land så taler tusinde sprog, så er svaret ikke, at de skal lære sig endnu ét. Missionærerne kom og skulle have et budskab igennem. Begyndte de med at kræve, at folk først lærte sig engelsk og fransk? Nej, de gav sig straks til at oversætte biblen, til jeg ved ikke hvor mange afrikanske sprog. Og jeg skal love for, at de fik budskabet igennem!«
»Det er ét at sige, at vi har en udfordring med så mange sprog, at vi er udfordret af at skabe en national samtale mellem de forskellige folkeslag. Men det er noget helt andet at insistere på at afskaffe dem. Man tror, det er løgn, men det kenyanske parlament har vedtaget en lov, hvorefter det er forbudt at tale vore egne sprog i offentlige bygninger. Hvis en bonde har brug for offentlig service og ikke taler engelsk, skal en tolk medbringes (præsidenten har ikke underskrevet loven, så den er ikke trådt i kraft, red.).«
– Hvad tror du, parlamentsmedlemmerne tænkte, da de lavede loven?
»Hele essensen af den kolonisering af sindet, som har fundet sted i Afrika, siden slaveskibene satte sejl fra kysterne belæsset med lænkede mennesker, har været normalisering af absurditeter. Sprogloven er et eksempel på en pavlovsk tilvænningsproces: Engelsk blev indført med vold, så fra begyndelsen af kolonitiden er afrikanere blevet straffet for at tale deres eget sprog. Afrikansk sprog blev følgelig forbundet med smerte, engelsk med belønning. Mennesket vil refleksmæssigt mindske smerte og søge belønning, og traumer kan videreføres som norm. Embedsværket, hvis strukturer er skabt i kolonitiden, har pligtfuldt fortsat denne norm – ubevidst forbinder de ’engelsk’ med ’intelligens’. Jeg ser parlamentets absurde handling i dét lys. Derfor begynder frigørelsen fra det koloniale sind med en generobring af sproget.«
Drop bistanden
– Europæere er i stigende grad forundrede, ligefrem utålmodige, over hvor lang tid, Afrika synes, denne frigørelse fra fortiden skal tage. Lige nu er der en stigende træthed i forhold til udviklingshjælp: Nu har vi snart hjulpet længe nok …
»Ha! Jeg vender det om: Afrika er i stigende grad utålmodig over og træt af at bidrage til Europas velfærd og fremtid. Det er på tide, at Afrika tager hånd om sig selv og siger, at nu beholder vi vores diamanter og olie. For dét trættes Europa jo ikke af at hente i Afrika. Der er måske træthed med hensyn til at give, men bestemt ikke med at tage! Tag ikke fejl: Europa vil blive ved med at give bistand for at normalisere det absurde; bistanden skal fortsat legitimere forestillingen om, at Afrika har brug for Europa. Det skjuler virkeligheden, at det er Europa, der har brug for Afrika.«
– Så bør bistanden stoppes – for at hjælpe Afrika?
»Selvfølgelig! Lad jeres penge blive i Europa, og så lader vi Afrikas ressourcer blive i Afrika.«
– Hvem skal så købe dem?
»Vi skal have en verden, hvor vi alle nøjes med de ressourcer, vi hver især har. I Danmark producerer I med det, som I nu engang har, etc. Så kan vi mødes på et retfærdigt marked og handle med hinanden i et ligeligt magtforhold. Men det kræver, at afrikanske ledere frigør sig fra tanken om, at de skal være Vestens villige medsammensvorne. De lever under den vrangforestilling, at Afrika har brug for Vesten; de insisterer på at normalisere det absurde.«
– Du har brugt det meste af dit liv på kampagnen for at afkolonisere sindet – hvorfor skal det tage så lang tid?
»Fordi det tager lang tid. Se de store amerikanske universiteter, de ligner deres europæiske forbilleder helt ned til bygningsmaterialerne. Det tog amerikansk litteratur århundreder at befri sig fra Europa, amerikanske forfattere følte sig aldrig ’hele’, før de havde været i Europa. De kunne ikke frigøre sig fra Europa som deres egen kulturs kilde. Det kommer til at tage mange generationer, og det bliver en kamp! Der er mange kræfter i verden, som er tilfredse med, at det afrikanske sind er lænket til Europa.«
– Et eksempel?
Wa Thiong’o ser næsten fortvivlet ud, forstår denne interviewer da intet?
»Jamen … hvem er det, der henter Afrikas diamanter, olie og guld – kobber, kaffe, kakao? O.k., Kina er der efterhånden også, men pointen er, at det er fremmede, nogen udefra. Selvfølgelig ønsker de, at dette fortsætter, og derfor er de godt tilfredse med, at afrikanere fortsat opfatter denne absurditet som normal.«
Ngugi wa Thiong’o deltager lørdag i litteraturfestivalen på Louisiana

