Det vil jeg se på Louisiana
Sådan skulle man flanere gennem Louisiana Literatures mange tilbud, hvis man ikke lige skulle passe sit liv og sine børn og alt det andet


 Louisiana Literature begynder allerede torsdag aften. Som tilskuer kan man passende tyvstarte på weekendpligterne derhjemme i stedet, så behøver man ikke tænke på dem senere. Der sker nemlig ikke forfærdelig meget torsdag, og de par navne, der faktisk optræder, kan man også se de følgende dage. Eneste undtagelse er Kerstin Ekman. Var man nu fan af svensk litteraturs store gamle dame, så kunne man tage op og høre hende i samtale med Bjørn Bredal.
Fredag er store Patti Smith-dag på Louisiana. Den amerikanske musiker og forfatter skal interviewes hele to gange – først af Christian Lund, festivalleder, klokken halv to, siden af Kim Skotte klokken otte om aftenen – og læser også op i løbet af eftermiddagen. Vil man ikke andet, kan dagen gå med det. Men jeg vil også hen og høre Mette Moestrup læse sine digte op i Giacometti-salen klokken tre. Moestrup er en af vores bedste oplæsere, på den anden side er hendes nye bog Dø, løgn, dø fuld af tungebrækkende passager; det bliver en kamp, men sikkert også et show.
Bagefter kan man jo blive hængende i Giacometti-salen og høre svenske Mara Lee læse op. Ikke at jeg kender hendes forfatterskab, men jeg har fået hende anbefalet af så tilpas forskellige mennesker, at jeg gerne vil se hende. Slut af med argentinske César Aira – »hyldet af kultforfatteren Roberto Bolaño«, som der står i programmet – der læser op kvart i syv. Heller ikke ham kender jeg noget til, men det er vel heller ikke meningen på en international litteraturfestival.
Lørdag kan man indlede med en tidlig frokost, og så af sted til samtale mellem to litterære superstjerner fra USA: Jonathan Safran Foer og Jeffrey Eugenides, modereret af Martin Krasnik. De kan ikke være sværere at styre end Uffe Ellemann og Mogens Lykketoft, den samtale er i trygge, kyndige hænder. Derefter bør man virkelig ikke snyde sig selv for den svensk-finske lydpoet Cia Rinnes performance på Villa-scenen kvart i tre. Rinne opfører sine polyglote, ordspillende pludderremser med en fuldstændigt halsbrækkende og meget charmefyldt virtuositet. Og så vidt jeg kan se ud af programmet, opfører hun et nyt værk på festivalen. Not to miss!
Kollektiv oplæsning
Der er fare for, at det bliver en tung omgang, alligevel bør man slutte lørdag eftermiddag af med den kollektive oplæsning af den canadiske digter Anne Carsons Antigonick, hendes genskrivning af den antikke tragedie Antigone. Den fik en glødende anmeldelse med på vejen af Mikkel Franzen i sidste uges bogtillæg, og hun skriver smukke, melankolske tekster, Carson. Men, altså, kollektivoplæsning er et sats. Det kan blive noget rod.
Søndag er der konstante oplæsninger i Louisianas Giacometti-sal med blandt andre Christina Hesselholdt, Christina Hagen og Rasmus Halling Nielsen, så kan det være basen. Og klokken to skal bogaktuelle Claus Beck-Nielsen interviewes af Lilian Munk Rösing under sit nye navn Nielsen. Men jeg vil hellere høre Henning Mortensen og Pia Juul i samtale. Eftersom Bo Tao Michaëlis er moderator – han er dansk krimikritiks grand old man – kommer det sikkert til at handle om at skrive krimier, der ikke rigtigt er som andre krimier. Samtidig er Mortensen og Juul to af Danmarks sjoveste forfattere, det kan ikke gå galt.
Og til slut en rigtig koncert på Villa Scenen. Jomi Massage spiller søndag eftermiddag, teksterne er skrevet af digteren Anne Lise Marstrand-Jørgensen, og de er fine, men musikken er alligevel bedre. Mon man må drikke dåseøl på Louisianas plæne?

