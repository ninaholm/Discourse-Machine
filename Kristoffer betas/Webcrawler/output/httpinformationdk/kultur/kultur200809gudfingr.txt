'Han havde Gud i sine fingre'
Claus Deleurans geniale tegneserier er en skatkiste af skæve, sjove, præcise detaljer, der kombineret med en flyvsk fantasi og oplevelsestrang gør dem tidløse. I anledning af fredagens premiere på den animerede version af hovedværket 'Rejsen til Saturn' tegner vi her et portræt af den afdøde tegneserieskaber


"Hver eneste streg af Claus er mere værd end tusinde etårs-abonnementer på Anders And &amp; Co. - inklusive de udvalgte serier med Carl Barks samt samtlige Tinfuckingtin-hæfter med samt hans skabede og følgagtige køter. Claus havde Gud i sine fingre. Claus havde hele Universet i sin hule hånd, når han satte en af sine tuschpenne til papiret, og hver eneste gang, den streg slog et sving, så var det det rigtige sving, den slog. Claus havde svaret i sine hænder på hvert eneste spørgsmål, man kunne have fantasi til at stille."Således skrev journalisten og humoristen Anders Lund Madsen i sin efterskrift til Claus Deleurans tegneserie Rejsen til Saturn fra 1977, da den endelig blev genudgivet i 2001. Man kan mene, at Lund Madsen er lige hård nok ved Barks og Tintin, men ellers har han ret i sin karakteristik af Deleuran, der døde i 1996, kun 49 år gammel.Den danske tegner og tegneserieskaber var - og er - en af de allerbedste, mest originale, begavede, finurlige og sjove, som nogensinde har begået sig med pen og papir herhjemme, og det er der god grund til at huske på, når den computeranimerede version af Deleurans hovedværk, Rejsen til Saturn, i overmorgen har biografpremiere.Jordbundethed"Jeg henter jo mine ideer i den hverdag, jeg går rundt i; den er dansk - det er der ikke noget at gøre ved," sagde Claus Deleuran i 1990 i et interview med Levende Billeder.Og man må sige, at der en umiskendelig dansk charme, jordbundethed og hverdagsrealisme - blandet med på én gang mild og skarp satire og løssluppen eventyrlighed - over de bedste af hans tegneserier, som tillige giver et kærligt-kritisk signalement af den danske folkesjæl.Det begyndte for alvor med Thorfinn, der først blev trykt i det venstreorienterede tidsskrift Politisk Revy fra 1971 og siden udgivet i albumform. Hovedpersonen er Thorfinn T. Karlsen, der må flytte hjemmefra, da hans forældre får barn nummer 14 efter Thorfinn. De har nemlig kun plads til 14, og således drager den unge mand fra Tågegård ud i verden for at gøre lykken. Han indretter sig i en gigantisk romtønde, der driver i land på stranden, bortføres af pirater og møder søde Mikkeline, der brænder varm på ham. Han er også interesseret i hende, men ikke i at blive gift eller andet alt for forpligtende i den dur.Thorfinn er i høj grad et produkt af sin politisk polariserede tid, og ungdomsoprør, kollektivtanken, hippier, fri sex, hashrygning, øldrikning, atomkraft, opgør med storkapitalen, EF-afstemning, Glistrup og meget andet optræder i tegneserien, der er så spækket med detaljer og visuelle gags og afstikkere, at den sagtens tåler at blive læst igen og igen.En generøs gaveMen selv om Claus Deleuran hørte til på venstrefløjen og udtrykte sig antiautoritært og institutionskritisk, var han i modsætning til så mange andre dengangikke spor dogmatisk eller selvhøjtidelig, og om noget er Thorfinn behageligt fri for løftede pegefingre og rigtige meninger. Tegneren følte sig dog nødsaget til at indføje enkelte ideologiske sværdslag, f.eks. sørøvernes konfrontation med de multinationale olieselskaber om bord på en boreplatform.Poul Holt, der i 1970'erne arbejdede for Politisk Revy og sørgede for at få Thorfinn i bladet, skriver om Deleuran i sit efterord til en ny udgaveaf Thorfinn fra 2005, at "jeg har aldrig oplevet ham fordømmende (...) Selv forkerte handlinger og standpunkter prøvede de (Deleuran og hans kone, Lone, red.), om man kunne forsvare eller i det mindste forstå. Og det var ikke, fordi de var holdningsløse selv."Således er meningen med Thorfinn og Deleurans øvrige tegneserier, skriver Holt videre, "egentlig kun, at man skal hengive og more sig, opleve, nyde, som han selv gjorde, da han tegnede. Tag hans værk som en gave, en generøs gave. Er der en dybere mening, ligger den på et højere plan. At åbne sanserne for livet og verden, menneskenes forskellighed, det sjove i det tilsyneladende kedelige almin-delige. Og ligesom Claus gjorde, bruge løs af sine evner til at gøre en forskel."Fantastisk iagttagerClaus Deleuran blev født i Odense i 1946. Hans far var skilte- og kunstmaler, hans mor reklametegner, og allerede meget tidligt begyndte Claus selv at tegne med inspiration fra de tegneserier, han ivrigt slugte - blandt favoritterne var Anders And, Rasmus Klump og Willy på eventyr, som blandt andet inspirerede Deleuran til historierne om Thorfinn. I tegneserien, under et besøg hos sine forældre sammen med kæresten Mikkeline, sidder den unge individualist da også og sluger gamle numre af Familie Journalen med Bamse &amp; Dukkelise, Klaus Kludder og netop Willy på eventyr.Da Claus Deleuran i 1960'erne flyttede til København, begyndte han at læse etnografi, samtidig med at han fik logi og arbejde på være- og værkstedet Kofoeds Skole, hvor han mødte mange af de mennesker og typer, han senere brugte i sine tegneserier, blandt andet den fordrukne sørøver fra Thorfinn, der fortæller skrøner på en morsom blanding af dansk og engelsk.I det hele taget var Deleuran en dygtig iagttager af sine omgivelser, og hans let genkendelige, sort/hvide streg er en skatkiste af skæve, sjove, absurde og præcise detaljer, der placerer hans historier i en tid og på et sted og samtidig, kombineret med hans flyvske fantasi og oplevelsestrang, gør dem tidløse og universelle.Deleuran elskede historie og fremmede kulturer, hvilket hans tegneserier bærer tydeligt præg af, men etnografistudiet var alligevel ikke det rigtige for ham. Han skiftede til Den Grafiske Højskole, og efter endt uddannelse ernærede han sig som illustrator, karikaturtegner og tegneserietegner. Hans første tegneserie, Bjarkes Saga, blev trykt i 1968, men det var Thorfinn og de efterfølgende serier og album, der gav ham et folkeligt gennembrud.National selvtillidSom dreng lavede Claus Deleuran første udkast til det, der i 1977 skulle blive til Rejsen til Saturn, en tegneserie, hvori han kunne slippe sin frodige fantasi løs og satirisere over både gud, konge og fædreland uden at skulle forholde sig til den ene eller den anden ideologi.Ligesom de tre smågeniale historier om privatdetektiverne Pirelli &amp; Firestone alias Schiønning &amp; Arve alias Continental &amp; Goodyear, Claus Deleuran lavede fra 1979-82 sammen med sin lillebror, Jesper, og den Dante-, Vergil- og Robert Louis Stevenson-inspirerede Mikkeline på skattejagt fra 1984, blev Rejsen til Saturn trykt som føljeton - i Corsaren, hvor de andre blev trykt i Information - før den blev udgivet som album.Der er vittige smæk for skillingen i albummet, der i 1999 blev kåret til århundredets bedste danske tegneserie af tegneserietidsskriftet STRIP!'s læsere, og selv om det hjælper at kende lidt til datidens danske samfund og offentlige figurer, kan man sagtens nyde albummet uden. Legebarnet Deleuran tager sine, fortrinsvis voksne, læsere med på en fantastisk morsom og anarkistisk rejse ud i det ydre rum, hvor den danske snusfornuft sejrer - da man løber tør for brændstof midt ude i det tomme ingenting, besøger man selvfølgelig bare Gud og Reservejesus og putter Helligånden i tanken, hvilket i øvrigt fik Kristeligt Folkeparti op af stolene - og der ikke sker noget, som er så slemt, at det ikke kan skylles ned med en pilsner eller en vandet vittighed.Da Claus Deleuran pludselig døde for 12 år siden, var han i gang med et mastodontværk om Danmarks historie, Illustreret Danmarkshistorie for folket. Han havde planlagt syv bind, fra oldtid til nutid, men var i bind ni kun nået til Harald Blåtand. Og det bringer os tilbage til det med det danske."Vores kultur er så fuld af mindreværdskomplekser, at mange danske kunstnere gør sig umage med at lave efterligninger af udenlandske produkter," sagde Deleuran til Levende Billeder."Med den mangel på national selvtillid er det da et under, at vi stadig eksisterer. Jeg vil gerne vise mine landsmænd, at vi har en historie og en kultur, vi kan være stolte af."Claus Deleuran er selv en del af den historie og den kultur, og ham er der god grund til at være stolt af.
