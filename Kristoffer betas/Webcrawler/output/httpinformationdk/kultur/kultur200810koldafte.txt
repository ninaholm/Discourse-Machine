En kold aften på Emirates Stadium
Fodbold er sådan en ubehagelig ting. Også selv om resultatet var fortjent, da Tottenham udlignede i sidste minut
Tottenhams Aaron Lennon lukker og slukker i sidste minut med udligningen til 4-4 i en kamp, der ellers længe så ud til at falde ud til Arsenals fordel.


 LONDON - Fra et objektivt synspunkt var det en fantastisk kamp. 
4-4 stod der ved full time på Emirates Stadium, Arsenals hjemmebane, da arvefjenden Tottenham Hotspur var på besøg. 
Men objektive synspunkter eksisterer pr definition ikke i fodbold. For fodbold handler om følelser og aldrig om neutrale betragtninger. Det ligger i sagens natur.
Jeg havde købt billetten af en taxichauffør for intet mindre end 70 pund (det svarer til 680 kroner med den seneste devaluering af pundet).  
Det er dyrt, men som Arsenalfan - eller Spursfan - er der intet større end de to gange om året, hvor de to klubber fra det nordlige London brager sammen.
Det er muligt, at læserne af dette distingverede dagblad er tordnende ligeglade med kampens nærmere detaljer. Men alligevel, det har næppe tidligere været så dramatisk - og fra korrespondentens synspunkt så tragisk - som det var i de afsluttende minutter af dette lokalopgør mellem de to arvefjender.
Det står 4-2. Der er gået 88 minutter. Men Spurs giver ikke op. 
De har været foran med 1-0 på et formidabelt mål af David Bentley. 
Men Arsenal er kommet tilbage, har udlignet ved Mikael Silvestre. Og efter 46 minutter er vi (sic!) kommet foran på et hovedstødsmål af Arsenals anfører, William Callas - og efter at Heurelho Comes (Tottenhams målmand) har fumlet i det igen. 
Den, der ler sidst
Vi springer de næste mål over, for det er først i de sidste minutter, det bliver interessant. 
Vi - på Arsenals bænke - synger uhøviske sange om the Yids, (som Spurs-fans kalder sig). Fodbold er ikke altid en stueren aktivitet, men i disse dage med politisk korrekthed er det altid befriende, at man på stadion kan skråle alle de ting, som man ellers kommer i byretten for. Jeg ser frem til at skrive min historie. 
Kun minutter før den officielle spilletids afslutning fumler Arsenal i det. Det er Gael Clichy, der er synderen, og Jeremaine Jenas - Tottenhams angriber - udnytter situationen og scorer. 
Og så to minutter senere sker det igen. 
Luka Modric skyder fra kanten af målfeltet, Arsenals målmand, Manuel Almunia, redder, men Tottenhams Aaron Lennon er der med riposten - og pludselig står det 4-4. 
"Piss" siger min sidemand. 
Den nye Tottenham træner, Harry Redknapp, løber ud på grønsværen. For fire dage siden var hans hold afskrevet. Det er de ikke nu. 
Den ellers rolige Arsenalmanager, Arsene Wenger, sparker til udskiftningsboksen og ser om muligt endnu mere sur ud end sædvanligt.
Og det har han grund til! 


