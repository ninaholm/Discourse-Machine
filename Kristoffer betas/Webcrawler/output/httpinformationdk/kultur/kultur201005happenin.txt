Happening på århusiansk
I vinteren 1966 gennemførte en flok unge kunstnerspirer fra Århus en happening, som fik de lokale smagsdommere til at vende tommelfingeren nedad  men gav genlyd så fine steder som i New York. Informations Kristen Bjørnkjær, der var en af de unge,  trækker i sin erindringsbog fra et langt liv med kunst og kultur begivenheden frem af glemslen


 I vinteren 1966 bragte The Village Voice en reportage om en happening i Århus under overskriften, Cool Nude, Cool Crowd. Artiklen var skrevet af en Ann Morrisett Davidon, og happeningen var iscenesat af fem unge i begyndelsen af deres 20ere, ukendte på den internationale kunstscene og ej heller særlig kendte i Århus, undtagen af hinanden. Antallet af tilskuere var større end antallet af optrædende, men ikke ret meget, så hvordan kunne det gå til, at forestillingen blev omtalt i New Yorker-bladet?
Vi havde arbejdet hårdt med den happening. Arbejde vil i dette tilfælde sige at vride hjernerne, holde møder samt få arrangementet op at stå, rent praktisk.
Kød og nøgenhed
Liljenberg havde været hos slagteren. Han havde fået en hoben fraskårne kødrester, nogle indvolde og en grisehale, formentlig under påskud af, at det var til katten, idet det ville føre for vidt at forklare slagteren om projektet, som ikke rådede over noget budget. Liljenberg havde også en idé om, at han ville pakke en nøgen kvinde ind i sølvpapir, men det havde sine vanskeligheder. Flere kvinder blev spurgt, men ingen af dem ønskede at smide tøjet på kunstens alter. Det var dengang, det endnu var moderne at have tøj på. En skuespiller på byens nye intimscene nægtede således at optræde nøgen, selv om det havde en kunstnerisk hensigt og stod i manuskriptet. Efter flere vanskelige forhandlinger mellem ham og instruktøren lod han sig overtale, men med det forbehold, at han ville stå med ryggen til publikum samt have en kaffepose bundet om genitalierne.
Til sidst fik Liljenberg den lyse idé at henvende sig til den sædvanlige nøgenmodel fra croquis-timerne på Det Jyske Kunstakademi. Hun ville gerne være med.
Jeg kan ikke huske alt fra seancen, men sidder i dette øjeblik med en stor lup og forsøger at tyde, hvad der står i artiklen, som i en stærkt nedfotograferet udgave engang er blevet bragt i en kunstbog, hvor der også er en stribe småbilleder fra begivenheden. Jeg kan se, at Ann Morrisett Davidon omtaler en ung mand med pokerface, som stod ved et bord, hvor han, bistået af pigen Signe, uophørligt knækkede æg ned i en skål, tre eller fire dusin anslår hun. Det må have været Morten, og opskriften havde han næppe fundet i en autoriseret kogebog. Han begyndte nu at bemale nogle hvidkålshoveder, porrer, gulerødder og bananer samt et kæmpestort græskar i blodrøde og giftiggrønne farver, endog i sølv. Grisehalen fik også en omgang. Det tog meget lang tid. Også en lagkage fik han lagt  hvert andet lag var bomuld. De færdigmalede emner blev ét for ét hængt op i noget ståltråd, som var spændt rundt i lokalet. En gang imellem gik han, idet han tog plastikhandsker på, hen til et klaver og spillede de indledende takter til en jazzever-green, I Cant Give You Anything But Love. Han stoppede hver gang midt i en takt for så at gå tilbage til grisen.
Fra telefonbogen
Morten kendte jeg fra vores fælles skoletid på Aarhus Katedralskole. Han hørte til på det hold, der i frikvartererne stod på herretoilettet og smøgede den  i islandsk sweater og brune fløjlsbukser. Man kan sige, at han hørte til den oppositionelle del af elevskaren, bohemerne. Han kunne også spille jazztrompet.
Selv smøgede jeg ærmerne op og fik malet striber på armene med en læbestift, hvorefter ærmerne blev smøget ned igen. Det gentog sig. Susanne, som havde gået i klassen under os, førte stiften. Hun viklede desuden mine arme og ben ind i crepestrimler. Det tog meget lang tid, og det skulle det. På et tidspunkt rejste jeg mig og sagde, at jeg vil læse et digt, der hed Århus, hvorefter jeg påbegyndte en oplæsning af navnene i den lokale telefonbog, startende med bogstavet A. Der boede dengang 165.000 mennesker i Århus. Det forekom mig, at dette færdiglavede digt rummede alt, hvad der måtte være af glæde, håb og smerte i den samlede århusianske befolkning, og at mere poetisk kunne det ikke være. En opfattelse, jeg vist stod ret alene med, skal man tro den store, lokale avis, Aarhuus Stiftstidende, der mente, at hele happeningen var kedelig og umådeligt langstrakt, og dét selv om jeg slet ikke nåede at læse hele telefonbogen højt. En afløbssvupper og en barbermaskine indgik også i centrale roller i forestillingen.
En test
Publikum var desorienteret. Hvad foregik der? Hvad handlede det om? Først blev man skuffet, gabte og så på uret, når der i lang tid ikke skete en bønne, men så meget gladere, grænsende til det lykkelige, blev man, når der så alligevel skete bare en lillebitte, ny ting. Så fik man den aha-oplevelse, som var en del af tanken med det hele, hvis vi da havde tænkt så langt. Men vi vidste, at vi ville blive ved, uanset om publikum udvandrede. Vi forudså, at nogle nok ville gøre det. Håbede det måske. Det var noget af en test.
Liljenberg fik pakket sin pige ind. Det tog også sin tid, for sølvpapiret skulle jo sidde ordentligt fast. Det forbløffende var, at ingen rejste sig og gik. Alle blev siddende artigt på deres pladser, som man var vant til ved en teaterforestilling eller et foredrag. Men på en vis måde var rummet ladet. Til sidst blev det dog en mand for meget, og til tilskuernes undertrykte, fnisende moro gik han op på scenen, hvor han snuppede en ubemalet gulerod, som han spiste. Publikums helt! Derefter fulgte man igen pænt happeningens videre skæbne. Ville der komme en pointe til sidst? En eksplosion? Et eller andet overraskende. Næh, det ville der ikke. Det var nemlig slet ikke meningen. Det var jo ikke det bare pjat, det her. Overraskelsen var blandt andet, at der ikke var en pointe til sidst.
Jeg kan se gennem min lup, at skribenten i The Village Voice har følt en stigende frustration ved at sidde kun et par meter fra en hel masse mad, uden at hun kan komme til at spise det.
Dømt ude
Men var Ann Morrisett således ikke aldeles tilfreds med happeningen, havde hun dog en anderledes forståelse end Aarhuus Stiftstidendes anmelder, der noterer sig, at de optrædende havde »upudsede sko og delvis uredt hår«. Ude på gaden igen bagefter åndede han lettet op ved synet af en bil, skrev han. Den kommer dog et sted fra, skal et sted hen og har således et formål.
Ms. Davidon, som formentlig var turist i Århus ved et tilfælde, kalder forestillingen a brave try og omtaler os som »en lille gruppe avantgardekunstnere i Jylland, som arbejder seriøst« med den genre, som var født i New York nogle år før. Hun tager os alvorligt, ligesom vi selv gjorde, og det var, som om vi voksede flere tommer, da vi erfarede om artiklen i The Village Voice, et blad, som var toneangivende på kunstområdet i USA. Så pyt med, hvad Stiften skrev. Vores forestilling var, hvad verdenspressen havde valgt at skrive om, ikke Aarhus Teater, ikke Aarhus Byorkester, ikke Aarhus Kunstmuseum eller andre kunstudstillinger, som var i byen dengang.
Spørgsmålet, det store til en million, er: Hvordan kunne det gå til, at jeg, som ellers havde begge ben på jorden, bogstaveligt talt var født på den, kunne være med til at foretage mig noget så mærkeligt? Tilmed synes, at det egentlig var noget af det mest fornuftige, man kunne forestille sig? På relativt få år havde jeg i kunstnerisk henseende fjernet mig så langt fra mit udgangspunkt, som vel tænkes kan. Fra Ved landsbyens gadekær og Jeppe Aakjær til happenings og popkunst. Folk fra min landsby ville tro, jeg måtte være blevet afsindig. Var jeg kommet under indflydelse af dårlige kammerater? Slet ikke, de var gode nok. Men vi havde set lyset: Roy Lichtenstein og Den Eksperimenterende Kunstskole.
Kunstteori
Bag bemalingen af kød og grønt lå en begyndende kunstteori. Kunsten behøvede ikke at være noget, som var malet på et lærred eller formet i ler eller hugget i sten. Den kunne være genremæssigt grænseoverskridende. Dette var en hybrid mellem billedkunst og teater.
Jeg ved ikke, hvad Jens Okking mente om happeningen, men han havde beredvilligt lagt lokale til i Vestergade 58. Han har sandsynligvis iagttaget den med et mandligt Mona Lisa-smil. Okking havde haft en gennembrudsrolle på den århusianske studenterscene som kong Ubu i  Alfred Jarrys stykke om en tyran, efter sigende inspireret af en af Jarrys skolelæ- rere. En rolle, der var som skræddersyet til den store, brede, mægtige Okking. Han arbejdede i øvrigt på havnen, forlød det, og det kunne man sagtens forestille sig.
Efter stort slid og megen for- og fodarbejde havde han fået et gammelt bygningskompleks, en tidligere købmandsgård med bevaringsværdigt bindingsværk og stokroser samt flere baghuse, op at stå som et værksted og kulturcenter for især det nyeste inden for teater og musik  og minsandten overtalt den populære skuespiller Preben Neergaard fra København til at være med i bestyrelsen som løftestang for projektet over for kommunen. Det navn havde byrødderne respekt for. Okking var, det skal siges til hans fordel, med på den værste, og det her var nok den værste.
Trods den dårlige presse i byens store avis blev vores happening ikke desto mindre kort tid efter inviteret til Holstebro, hvor der var kulturuge, arrangeret af Vestergade 58 til fordel for Odinteatret. Her blev den gentaget, blot med den forskel, at Århusdigtet var skiftet ud med ét, der hed Holstebro, ligesom hvidkålshovederne var skiftet ud med et græskar. Også Silkeborg havde bud efter det chokerende nye til en kulturuge. Vi syntes pludselig, at vi fik vinger i det jyske.
I forestillingen i Holstebro var min nye veninde, Hanne, med som stand-in for Susanne, som sikkert havde fået nok efter den ene optræden. Hanne, en lys og lysseende Århus-pige, læste til børneforsorgspædagog og havde ikke noget intenst forhold til avantgardekunst, men gik gerne på scenen for sagens skyld. Blandt de  igen  forholdsvis få tilskuere var Odinteatrets i internationale teaterkredse højt respekterede leder, Eugenio Barba. På et tidspunkt rejste han sig, gik hen og gav Hanne et kys på panden. Det kunne man jo ikke sådan gøre noget ved, selv om det var ens kæreste. Han syntes, hun så sød ud, forklarede han bagefter, hvilket jo egentlig var en udmærket begrundelse.


