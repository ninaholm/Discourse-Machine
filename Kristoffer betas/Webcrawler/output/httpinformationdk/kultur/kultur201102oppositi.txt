Oppositionen vil afkristne DR
Kravet til DR om at lægge særlig vægt på formidlingen af den kristne kulturarv er dybt problematisk, mener oppositionen. Den kræver formuleringen skrevet ud af DR's public service-kontrakt


 Danmarks Radio skal ikke være en kristen kanal. Sådan lyder det samstemmende fra oppositionspartierne på Christiansborg, efter at flere fremtrædende meningsdannere i gårsdagens Information advarede om, at DR er i fare for at blive omdannet til et kristent missionshus.
Allerede fredag kunne P1-programmet Mennesker & Medier afsløre, at den nye public service-kontrakt er blevet tilføjet en formulering, som forpligter DR på »den kristne kulturarv«. Tidligere var DR kun pålagt at formidle »den danske kulturarv«.
»Det er et helt forkert signal at sende,« siger Radikales kulturordfører, Johs. Poulsen.
»Det er ikke DR's opgave at formidle én bestemt religiøs retning. Det er Danmarks kulturarv, man skal formidle, og den er mere end en historie om kristendommen.«
Morgenandagten
Sammen med de øvrige oppositionspartier står Radikale uden for det medieforlig, som den nuværende public service-aftale er en del af. Men så snart oppositionen får magt til at formulere en ny aftale, vil forpligtelsen til at formidle kristendommen blive skrevet ud, garanterer SF's medieordfører, Holger K. Nielsen.
»Det er beklageligt, at den reaktionære nationalkonservative tilgang til kultur nogensinde er kommet ind i public service-kontrakten. Det var aldrig sket, hvis vi havde været ved magten, og vi vil selvfølgelig lave det om, så snart vi får muligheden,« siger han.
Kulturminister Per Stig Møller (K) forklarede i går til Information, at det især er for at sikre morgenandagten, at formuleringen er kommet med i den nye kontrakt.
I dag sendes morgenandagten kl. 8.07 på P2, men da P2 bliver nedlagt til november, har morgenandagten længe været i fare for at forsvinde. Den fare er nu elimineret med tilføjelsen til kontrakten. Men det er en klodset løsning med alt for mange utilsigtede konsekvenser, mener Enhedslistens medieordfører, Per Clausen.
»Ville man bare have reddet morgenandagten, så skulle man jo have skrevet dét. Det ville ganske vist i sig selv have været en problematisk form for detailstyring, men det her er jo langt værre. For nu er hele sendefladen blevet forpligtet på én bestemt opfattelse af danskheden med kristendommen som omdrejningspunktet,« siger Per Clausen, der forventer, at et nyt flertal efter næste valg vil skrotte den borgerlige medieaftale og indgå en ny, »hvor pluralismen, mangfoldighed, alsidighed og frihed for DR« kommer til at stå i centrum.
I mellemtiden har Per Clausen bedt kulturminister Per Stig Møller svare på, hvorfor DR nu skal til at lægge større vægt på den kristne del af den danske kulturarv frem for på andre dele - og hvilken betydning det får for DR's programplanlægning.
Netop det spørgsmål står også uklart for Socialdemokraternes medieordfører, Mogens Jensen. I lighed med de øvrige oppositionsordførere undrer han sig over formuleringen.
»Det er uhensigtsmæssigt, og jeg forstår ikke, hvorfor det er kommet med, og jeg ved ikke, hvad det betyder«, siger han til Politiken.
Missionerende
Radikales kulturordfører, Johs. Poulsen, mener ændringen i kontrakten grænser til »det missionerende«.
»Formuleringen giver klar præference til én bestemt trosretning i DR, og det er forkert. Lavede man noget lignende i andre lande, ville vi sige, det var missionerende,« siger Johs. Poulsen, der mener, det bør være et redaktionelt valg, om man vil sende forskellige kirkelige udsendelser, herunder morgenandagter, i radioen og på tv.
»Det er ikke politikernes opgave at blande sig ned i den slags detaljer,« siger han.



