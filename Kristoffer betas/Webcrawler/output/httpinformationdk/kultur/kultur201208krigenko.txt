Krigen kommer
Amerikanske Video on Demand-tjenester som Netflix og HBO er på vej til Danmark, og herhjemme opruster YouSee med sin egen VoD-tjeneste, YouBio. Kampen om forbrugernes gunst – med udvalg, brugervenlighed og pris som våben – begynder lige straks


Der er en krig på vej i Danmark, ja, i Norden. De stridende parter er i fuld gang med at positionere sig, mobilisere tropperne, og fronter bliver skarpt trukket op. Det er endnu for tidligt at spå om udfaldet af krigen, men at den bliver blodig, er der ingen tvivl om. Det er nemlig kontrollen med et stort, uopdyrket område og dermed mange penge, der er på spil.Og nej, det er ikke en krig, som skal føres med krudt og kugler, men en krig på, hvem der har det bedste, billigste og nemmeste tilbud til de danske forbrugere, når det kommer til digital distribution af film og tv-serier via internettet direkte til computeren eller tv-skærmen.Der findes allerede adskillige Video on Demand (VoD)- og streamingtjenester i Danmark – Voddler, iTunes, YouSee Cinema, Cdon, Viaplay, Headweb, Lovefilm etc. – men ingen af dem har tilsyneladende haft godt nok indhold, brugervenlighed, pris eller gennemslagskraft til at fange de forbrugere, som i større og større antal bevæger sig fra at købe og leje fysiske videoformater, dvd og Blu-ray, til i stedet at købe og leje film og tv-serier online og digitalt.BrugervenlighedFor to uger siden meddelte den store amerikanske VoD-tjeneste Netflix så, at den til efteråret kommer til Danmark. Det samme gjorde kabelkanalen HBO’s VoD-tjeneste. Og i mandags annoncerede den danske kabeludbyder YouSee, at man i samarbejde med betalingskanalen CANAL+ – som snart skifter navn til C More – har etableret VoD-tjenesten YouBio, der fra november vil faldbyde både film og tv-serier til danskerne, også til alle dem, der ikke i forvejen abonnerer på YouSee, takket være en lille internetforbundet boks, der sluttes til fjernsynet.»Man har kunnet leje film over nettet i flere år, men der er tusindvis, der aldrig har prøvet det, fordi de ikke har villet se film på en computer, eller fordi de finder det besværligt at få film fra internettet vist på tv-skærmen. Vi vil gøre det nemt,« sagde YouSees administrerende direktør, Niels Breining, i den forbindelse. Senere på dagen kom det frem, at YouSees vel nok største kabelkonkurrent, Stofa, også arbejder på en VoD-løsning.Der er altså lagt op til et slag af de mere mindeværdige, og hvem der bagefter stadig står op, vil selvfølgelig afhænge af det indhold – de film og tv-serier – de enkelte VoD-tjenester kan mønstre, men også af prisen på enkelte titler og månedlige abonnementer, brugervenlighed og teknologi.Ketchupeffekten»Den forbrugerherlige og udbyderblodige VoD-krig, vi vil se i Danmark til efteråret/vinteren, kommer ikke kun til at stå om bredde og dybde i indhold, men sandelig også om leveringsplatforme,« siger medieanalytiker og ekspert i digital distribution, Claus Bülow Christensen.»Evnen til at kunne komme ud bredt på enkel vis på mange platforme: Spilkonsoller, alle smart-tv, mobile enheder, internetforbundne Blu-ray-afspillere etc. Det er en kæmpe udfordring, hvor f.eks. Netflix har et mægtigt forspring i forhold til YouBio. Andre områder hvor både Netflix og iTunes har et stort og værdifuldt forspring er selve brugeroplevelsen, kvaliteten af brugerfladen. Alt i alt en meget stor mundfuld for ’lille’ lokale YouBio at skulle kæmpe imod.«At de amerikanske tjenester kommer til Danmark lige nu, er der forskellige årsager til. Claus Bülow Christensen forklarer, at der for et par år siden skete en slags ketchupeffekt i USA, hvor forbrugerne pludselig i stor stil begyndte at tage digital distribution af film og tv-serier til sig. Siden har amerikanske VoD-tjenester som iTunes, Netflix, Vudu og Hulu udviklet og raffineret deres produkter i forhold til indholdet og teknologien bag, og de har nu velfungerende og enkle brugerplatforme, som er langt bedre deres danske og nordiske konkurrenter, hvorfor de også er godt rustet til krig.Mister pengeFor HBO, en tv-serie-producent, der lancerer sin egen VoD-tjeneste, handler det i høj grad også om, at man har et attraktivt produkt – serier som Game of Thrones og The Newsroom – som fans i f.eks. Danmark er villige til at skaffe sig ulovligt, hvis de ikke kan få lov til det hurtigt og billigt på lovlig vis. Og det mister HBO – og andre kabelkanaler – penge på.Alternativet, som en del danskere har benyttet sig af, har været at oprette en amerikansk iTunes- eller Netflix-konto – det er ikke ulovligt, men kræver lidt fiflen og teknisk snilde – for at få adgang til det samme indhold lige så hurtigt, nemt og ikke mindst billigt som amerikanerne. De danske VoD-tjenester, og det inkluderer den danske udgave af Apples iTunes, er nemlig langt bagefter, hvad angår indhold og pris.Det skyldes selvfølgelig de rettigheder, som på tv-området og især filmområdet bestemmer, hvilke titler de forskellige lande uden for USA får lov til at se.»Filmselskaberne stiller deres produkter til rådighed efter aftale med de lokale tv-stationer og distributører af film på dvd og Blu-ray, så selskaberne har på den måde udvalgt, hvad der skal være tilgængeligt for danskerne og hvornår, og det har gennem årene meget været styret af de fysiske grænser, og den omstændighed at film overvejende har været solgt på fysiske skiver, hvorpå de digitale medie produkter er blevet lagt og solgt til os forbrugere i pæne æsker,« siger Claus Bülow Christensen.Hele pakkenInternettet kender dog ingen grænser, og det tvinger filmselskaber og tv-kanaler til at tænke i nye baner, hvad angår distribution. Men hvor filmproducenter økonomisk stadig er afhængige af biografpremierer – og premieredatoerne ofte er forskellige fra land til land – er tv-producenterne mere frit stillet. Derfor tror Claus Bülow Christensen også, at HBO kommer til Danmark og Norden med hele pakken, ikke blot enkelte og gamle tv-serier. Kanalen skal heller ikke forhandle om rettigheder med andre end sig selv.»I USA har HBO som kabelkanal stadig forpligtelser i forhold til kabel-tv-udbyderne, som de selv er afhængige af, men i Danmark og Norden, hvor de ikke har været før, kan de gøre, som de vil,« siger han.»Mon ikke de har set på indtjeningen fra deres normale aftager af tv-serier, CANAL+, og fundet ud af, at de godt kan presse dem lidt, så de accepterer, at HBO selv kan sælge deres serier i Norden fra den platform, HBO GO, som de allerede har erfaringer med fra USA.«En bagkatalog-tjenesteI forhold til Netflix gælder der andre vilkår, fordi tjenesten ikke viser de allernyeste film eller tv-serier, men til gengæld råder over et forholdsvis omfattende arkiv af ældre titler.»Netflix er en god tjeneste, men den er og forbliver formentlig ’kun’ en bagkatalog tjeneste,« siger Claus Bülow Christensen.»Det kan holde prisen nede, og Netflix er virkelig god til at finde ting, man kunne have lyst til at se, takket være en særlig brugerfladeteknologi, de har satset meget på at udvikle. Men hvis man på Netflix leder efter specifikke film eller tv-serier, kan man blive skuffet. Jeg gætter dog på, at Netflix godt kunne finde på at introducere en transaktionsbaseret tjeneste med de nyeste titler, mens den ’billige’ abonnementstjeneste også fremover vil bevare den karakter, den har nu. Netflix er med 24 millioner abonnenter i USA blevet den amerikanske sofakartoffels nye præference – i stedet for at zappe mellem en masse kabelkanaler kan man hurtigere og nemmere finde noget, man har lyst til se på Netflix, og til en lavere pris.«Han vurderer, at prisen for en måneds abonnement på Netflix bliver 79 kroner, måske 89, men ikke tættere på de 100, og fortæller, at Netflix i de syv måneder, der er gået, siden tjenesten blev lanceret i Storbritannien, har fået en million abonnenter.»Det er gået meget hurtigere, end det f.eks. gik for Facebook at nå en million brugere på det samme marked,« siger Claus Bülow Christensen, der mener, at de danske film- og tv-seere vil tage imod Netflix og HBO’s VoD-tjenester med kyshånd.»De vil supplere hinanden og kombineret med f.eks. iTunes, kan man næsten ikke bede om mere.«Den store pakkeUdviklingen lægger et pres på de tv-stationer, både betalingskanalerne, de kommercielle tv-kanaler og Danmarks Radio og TV2, som viser de populære film og tv-serier. Ikke mindst fordi det efter al sandsynlighed bliver billigere at købe abonnement på Netflix og HBO, end det f.eks. er at betale for den store pakke hver måned hos kabel- og parabol-leverandører som YouSee, Viasat og Canal Digital. (Ingen af tjenesterne, heller ikke YouBio, har dog endnu sagt noget om priser.)Og så har VoD-tjenesterne altså den fordel, at man selv bestemmer, hvad man vil se hvornår.»Tv-stationerne melder allerede om problemer, fordi seerne i mindre og mindre grad vil se genudsendelser af gamle tv-serier, de måske allerede selv har købt på dvd, eller som de har adgang til via de forskellige VoD-tjenester,« siger Claus Bülow Christensen.»60 procent af den danske befolkning ser og køber tv-serier og film. De sidste 40 procent, som ikke kan finde på at købe en film eller en tv-serie, bliver i fremtiden tv-stationernes primære publikum. En nylig undersøgelse har konkluderet, at VoD-andelen af film- og tv-serie-forbruget i Danmark vil vokse fra 12 procent i 2011 til 44 procent i 2014. Det bliver spændende at se, hvem der vinder kampen om det marked – amerikanerne eller de lokale spillere. Men under alle omstændigheder vil forbrugerne være klare vindere.«I dag løfter HBO sløret for sin nordiske VoD-tjeneste ved et pressearrangement i Stockholm
