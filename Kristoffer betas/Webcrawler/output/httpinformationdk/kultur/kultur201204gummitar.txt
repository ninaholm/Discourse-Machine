Gummi-Tarzan – nu uden Tarzan
Børnefortællingens mest kendte vatnisse må ikke længere kaldes ved sit øgenavn – Gummi-Tarzan. Navnet Tarzan er nemlig solgt til Disney, og derfor må Ivan Olsen nøjes med navnet Gummi T i ny dansk animationsfilm
Gummi-Tarzan (tv.) i sin oprindelige skikkelse fra Ole Lund Kirkegaards klassiker. Til højre i en opdateret og animeret udgave – nu med navnet Gummi T.


 »Der kan du selv se,« sagde Ivan til sin far, mens han tørrede blod af sin næse. »Jeg duer ikke til at være Tarzan og den slags.«
»Øv,« råbte hans far og rev sig i håret. »Ingenting kan du. Du er … ja, du er en værre Gummi-Tarzan.«
»Nå,« mumlede Ivan og tørrede lidt mere blod af næsen. »Jeg troede ellers, at jeg var en vatnisse.«
»Det er du også,« råbte hans far. »Men mest af alt en Gummi-Tarzan.«
Og sådan fik Ivan Olsen øgenavnet Gummi-Tarzan i Ole Lund Kirkegaards børnebogsklassiker af samme navn. En historie om vatnisser og rigtige mandfolk, som de fleste kender, og hvis titel har givet et utal af fyre med tændstiktynde arme et øgenavn. Derfor kan man undre sig over, at der på plakaterne for en ny dansk animationsfilm af Ole Lund Kirkegaards evergreen står Gummi T.
Det er ikke dog et forsøg på at virke trendy, for faktisk har ingen igennem de sidste 10 år måttet reklamere med navnet Gummi-Tarzan på plakaten.
Nyt navn, samme historie
Da tegnefilmsmogulen Disney lavede filmen Tarzan i 1999 varemærkeregistrerede de navnet Tarzan og sikrede sig eneretten til det.
Ole Lund Kierkegaards arvinger blev derefter truet med et sagsanlæg, hvis de forsat lod forlag og producenter bruge navnet Gummi-Tarzan.
Men sagen endte aldrig i retten, for arvingerne havde ikke lyst til at være part i en omkostningsfuld sag, der kunne vare ved i årevis. Heller ikke selv om jurister spåede arvingerne en god chance for at vinde retssagen. Derfor indgik parterne et forlig om, at originalbogen godt må genudgives som Gummi-Tarzan, men i alt andet, der produceres, skal figuren hedde Gummi T.
Ifølge Nina Crone, som ejer Crone Film og er producent på animationsfilmen Gummi T, der har premiere d. 16. maj, kommer navneændringen dog ikke til at betyde noget for historien.
»Det er kun filmens titel, der er ændret. Gummi T er lavet over Ole Lund Kierkegaards Gummi-Tarzan, som vi har rettighederne til at animere fra Kierkegaards arvinger,« siger hun.
– Hvad kalder I så hovedpersonen i selve filmen?
»Vi kalder ham Ivan Olsen, som han hedder, men han bliver også kaldt Gummi-Tarzan. Aftalen med Kirkegaards arvinger betyder, at vi ikke må bruge navnet Tarzan i titlen, for det har de indgået et forlig med Disney om,« siger Nina Crone.
Spiller med musklerne
Det er ikke noget nyt fænomen, at store underholdningsvirksomheder varemærkeregistrerer deres tegne- og animationsfilmsfigurer og dermed sikrer sig eneretten på figurernes navne. Men der er heller ikke noget aftagende over tendensen, lyder det fra Thomas Riis, som er professor i immaterialret ved Københavns Universitet.
»Alle kendte udenlandske tegneserie- og filmfigurer er varemærkeregistreret, hvilket betyder, at deres navne er beskyttet. Lige så snart Disney opdager, at de har noget af værdi, sikrer de sig alle de rettigheder, de kan få,« siger Thomas Riis.
Måske har Disney været klar over, at de ikke ville vinde sagen, men alligevel vurderet, at de kunne presse rettighedshaverne ud i et forlig.
»Der er altid en risiko for, at store virksomheder bruger deres rettigheder og truer med sagsanlæg på en strategisk måde for at tilegne sig en beskyttelsesposition,« siger Thomas Riis. Han er enig med juristerne, der vurderede sagen tilbage i 2002, og mener ikke, at Disney kunne forhindre Gummi-Tarzan i også i fremtiden at hedde Gummi-Tarzan. Hverken på baggrund af ophavsretten eller varemærkebeskyttelsen.
»Men det viser jo, at Disney har musklerne til at skræmme rettighedshaverne til at indgå nogle forlig,« siger han.
En anden film, der også måtte ændre titel på grund af Disneys ret til navnet Tarzan, var Erik Clausens film Tarzan Mama-Mia fra 1989 om 11-årige Rikke, der vinder hesten Tarzan i et lotteri. Her blev titlen ændret til Mig og Mama-Mia efter krav fra Disney.
»Men navne, figurer og begreber fra kulturen bør være folkeeje i stedet for virksomhedseje,« siger Thomas Riis. Det gælder også Gummi-Tarzan, som til trods for sit amputerede navn Gummi T, nok altid vil være kendt i folkemunde som Gummi-Tarzan.
»Der bør være fri adgang til et navn som Gummi-Tarzan, da det er et ord, som de fleste danskere kender og har et forhold til. Gummi-Tarzan er en del af vores kulturarv, og den skal en virksomhed ikke have eneretten til,« siger Thomas Riis.

