Hvad nu, P1?
DR P1 skal have ny kanalchef, men hvad skal vi egentlig med den gamle kanal, og hvad skal den med os? Information har bedt fem stemmer fra radiobranchen og omegn om at give deres bud på, hvad P1 kan i dag – og hvad den kommende kanalchef skulle overveje at lave om på


 Den nye pige i klassen
Katrine Hornstrup Yde, skribent og podcastredaktør på Politiken
»Det her kommer umiddelbart til at lyde reaktionært, men jeg mener det faktisk fremtidsrettet og visionært: Det, der har ærgret mig ved P1  de senere år, er ikke helt så meget det, de laver, som det, de ikke laver mere. P1 har mere eller mindre helt skrottet sin tidligere så stærke og smukke reportagetradition, og det har barberet muligheden for at lave lydstærk, monteret radio og storytelling ned til et absolut minimum. Samtidig er det netop de radiofoniske udtryk, der paradoksalt nok nu og for en ny generation er større efterspørgsel på – både at lave og høre – end nogensinde før. Det skyldes udenlandsk indflydelse og radioens genkomst i podcastmediet, som har ændret vores lytteoplevelser og -indlevelse radikalt.«
»At vi for nylig i Københavns Radiobiograf samlede 1.001 mennesker til fælleslytning af historiefortællerne fra podcastkollektivet Third Ear er et tydeligt tegn på, at den slags kvalitetsfortælling på lyd ikke bare er en lille nicheting, men noget, der kan nå enormt bredt ud – hvis man tør satse på det. Og det momentum har P1 været vidne til uden på nogen måde at reagere på det og uden at skabe en platform, hvor interessen kan spire. Det er megaærgerligt, at vores fællesbetalte public service ikke bidrager til det.«

»Jeg krydser fingre for, at en ny kanalchef tør tænke fremadrettet og langsigtet og satse på det smalle og omkostningstunge, på grundigheden og langsommeligheden og på eksperimenterne. I sammenligning med tv er det et greb i lommen at etablere en stærk radiodokumentarafdeling. Og hvis man kan etablere et stærkt miljø for god lyd og fede måder at fortælle på, så kommer det til at sprede sig ud over hele radiofladen og påvirke den måde, der fortælles på her. Jeg tror på, at det at uddanne folk til at tænke i lyd og indlevende fortælleformer kan løfte niveauet over hele linjen på P1.«
Konkurrenten
Mads Brügger, kanalchef, Radio24syv
»P1 skal flytte ud. DR Byen er en kæmpe fejltagelse, og da den stod færdig, var den allerede 10 år bagude. Ideen om at samle det hele ser pænt ud på papiret og måske i et regneark, men i forhold til de enkelte medier og deres særkender bliver radio uundgåeligt den store taber. Tv er så omkostnings- og opmærksomhedskrævende et medie, at så snart der er mulighed for også at lave tv, så vil folk hellere det. Derfor bliver radioen stedmoderligt behandlet. Frankrig – et land, der bestemt tager radio alvorligt, har beholdt sit radiohus, Maison de la Radio, der ligger midt inde i Paris. Radio skal være herre i eget hus.«

»Det er nærmest P1, der har opfundet radiomontagen, og så er det da paradoksalt, at de har nedlagt montagegruppen, mens andre lande kører på med dette radiomedies mest elitære udtryk og ideen om at stræbe efter en syntese mellem ypperlig journalistik og kunstnerisk formidling. Der ligger et element af grundforskning i radiomontagen, og det, synes jeg, P1 er forpligtet på. Derfor skal den genskabes. Det er også bizart, at montagen forsvinder, netop som den tidsforskudte lytning, podcast, har sin guldalder. Radio24syv – og Third Ear for den sags skyld – arbejder ud fra et forhåndenværende princip, mens de, der burde have muskelstyrken til virkelig at trykke speederen i bund, sover i timen.«
»Fra politisk side er Radio24syv blevet pålagt at have markante og personlige værter, mens P1 journalistisk set er forpligtet til at vandre ad dydens smalle sti. Derfor er P1 lidt som den reserverede, ældre onkel, man desværre ender med at sidde ved siden af til familiefesten, mens Radio24syv er den tossede styrvolt af en nabo, der har gatecrashet arrangementet. Det må de forholde sig til, for selv om P1’s lyttere er konservative og ældre, skal de have nye lyttere. Hvis ikke det sker, kommer P1 til at dø sammen med sine lyttere. De er nødt til at tage samtlige programmer op til genovervejelse og stille spørgsmålet: matcher den samlede programportefølje de behov, der er blandt lytterne? Og så må de jo berede sig på et, to eller tre år med meget vrede lyttere, som ringer og siger, at de hader det nye P1. Men det er en periode, de skal igennem.«
Den gamle kollega
Katrine Nyland Sørensen, chef for bydelen Musicon i Roskilde. Ansat i DR 1992-2014
»At være chef for P1 er vel nok et af de absolut mest udfordrende og utaknemmelige job i dansk mediebranche. På den ene side er man indholdsmæssigt ansvarlig for en kanal, der om nogen skal leve op til både politikernes, meningsdannernes og lytternes forventninger om, at lige netop P1 skal holde public service-forpligtelsens fane højt. På den anden side står man mere eller mindre sidst i køen, når der skal deles licensmidler ud. Man skal være i stand til at kreere en radiofonisk menu, som gerne skulle minde om Nomas, men ingen må vide, at råvarerne er indkøbt i Lidl. Det er måske lidt barskt sat op. Men sandheden er, at der ikke helt er overensstemmelse mellem forventningerne til P1’s indholdsmæssige styrke og de økonomiske ressourcer, som kanalen tildeles.«

»Som P1-chef i DR Medier er man nødt til at bede chefer og medarbejdere i DR Produktion om at producere de bedst mulige programmer for stadig færre midler. Det er ikke altid, dette krav bliver mødt med lige stor forståelse i de programproducerende enheder. De sidste tre år, jeg var ansat i DR, bemærkede jeg flere gange, at vi holdt op med at tale om lytterne. I stedet talte vi utrolig meget om, hvordan vi positionerede os på de forskellige medieplatforme i forhold til konkurrerende afdelinger i DR. Der blev også talt meget om, hvordan vi blev mere ’ligesom Radio24syv’.«
»Da jeg sagde op på P1 i foråret 2014 og gik og pakkede sammen, faldt jeg over en temaserie, som jeg havde lavet til P3 i 1994 om udfordringerne i det moderne irske samfund. Den slags programmer sendte P3 faktisk dengang. Det slog mig, at fortælletempo og indhold i dag ville være for tungt og langsomt til P1, og det siger noget om, hvor meget radiobilledet har ændret sig.«
»Det største spørgsmål for P1 er vel i grunden, hvad man på længere sigt vil med kanalen. For hvis P1 sammen med DRK og DR2 skal være de eneste kanaler, som legitimerer public service-forpligtelsen i klassisk forstand, hvordan skal de så kunne fortsætte det arbejde med stadig færre økonomiske ressourcer? Det er jo desværre en kedelig kendsgerning, at gode programmer kræver research. Research kræver tid. Tid koster penge. Og penge er der ikke mange af på P1.«
Græsroden
Ole Fugl Hørkilde, radiodokumentarist og initiativtager til Radioøen, et produktionsfællesskab for uafhængige radiofolk
»Jeg lytter ikke så meget til P1, som jeg gjorde for fem år siden. Nu hører jeg mere Radio24syv, og det, tror jeg, handler om, at den har en friskhed, som P1 ikke har. Der er mere dynamik i de enkelte programmer. Hos P1 virker det ofte, som om man for alt i verden holder fast i den idé, man har fået, også selv om programmet udvikler sig. Det kan nogle gange virke som om, det er et benspænd.«

»Det, jeg savner hos både P1 og Radio24syv, er variation i lydbilledet. På grund af teknologien er det i dag meget lettere at komme ud af studierne end for 20 år siden, og jeg har svært ved at forstå, at der ikke er mere lyd i radioen, og at man ikke er mere ude i virkeligheden. Jeg mangler reportage og mennesker i deres egne miljøer, i stedet for at de altid bliver hevet ind i et studie. Alt er knyttet meget op på, hvad der sker lige nu, men de forsømmer at lave noget af blivende værdi.«
»Den kommende kanalchef, håber jeg, bliver mere åben over for samarbejder med spillere uden for DR. Det giver ikke samme mening at samle det hele i et stort hus i dag, når man kan producere radio af teknisk god kvalitet mange andre steder. DR bør være et sted, der kan være med til at hjælpe noget frem, og som tør eksperimentere lidt mere. Hvordan er folk som Brügger og Bertelsen og andre, der sidder og er kreative andre steder i mediebranchen, blevet til dem, de er? Det er de, i kraft af at de fi k lov til at udfordre og udforske sig selv på DR og blandt andet P1. Jeg har svært ved at se lommerne i en sendeflade som P1’s, hvor man bare et par timer om ugen giver plads til, at der kan ske noget helt andet, i stedet for at alt er stramt formateret.«
»Og så håber jeg, at man vil lade være med at være så ensidigt fokuseret på, at P1 kun er en sendefl ade, og at podcast er et biprodukt. Jeg håber, der kommer en chef, som har forståelse for mediet og den transformation, der er i gang.«
The grand old man
Lasse Jensen, skribent og mediekommentator, tidl. chef for TV Avisen og tidl. vært på P1-programmet ’Mennesker og medier’
»P1’s styrke er, at programmerne generelt bliver lavet af folk, der ved noget, og som deler deres viden. Når det er rigtig godt, gør de det på en forholdsvis underholdende måde. Jeg er ikke nogen flittig P1-lytter, skal det siges, men jeg hører ofte P1 Morgen, Debatten og Orientering. De er dygtige til at bidrage med perspektiver på andre nyhedsudsendelser. P1’s svaghed derimod er nok, at kanalen på en eller anden måde er splittet imellem, hvorvidt den skal være en live nyhedskanal, eller om den skal leve op til det gamle, nu ikke længere eksisterende slogan: ’Tankevækkende radio’. Tankerne om, at P1 skulle være en slags nyhedskanal med breaking news, var gale, og sådan blev det heldigvis heller aldrig.«

»Hvis man skal sige noget decideret kritisk om P1, må det være, at bortset fra Selvsving er der ikke meget at grine ad. Til gengæld er Selvsving sjovt. Og så har jeg aldrig helt forstået, hvorfor de ikke har lagt mere produktion ud i byen. Det væsentligste argument for ikke at gøre det, er, at der ikke fi ndes noget ordentligt radioproduktionsmiljø i Danmark, men det kunne man jo være med til at skabe.«
»Kanalens største udfordring har altid været manglen på yngre lyttere. Det er rigtig svært at lave en taleradiokanal, som appellerer til både unge og gamle på samme tid. Også fordi unges medieforbrug er helt anderledes. Men på trods af konkurrencen fra Radio24syv har P1 ikke mistet mange lyttere, og det er jo positivt, at andelen af folk, der hører taleradio, faktisk er øget. Men hovedudfordringen er at få foretaget en løbende, stilfærdig modernisering. Det gælder på mange måder om at lave stramme koncepter uden at lave dem for stramme. Da jeg lavede Mennesker og medier, blev jeg tit – og sikkert med rette – kritiseret for ikke at have nok om nye medier og om det, der interesserede de unge. Men jeg vidste, at ud af de cirka 170.000 lyttere, programmet havde på en god uge, var de cirka 150.000 over 55 år. Hvor meget skal du ændre kurs og dermed smide langt størstedelen af dit segment ud for at få det unge segment ind? Det var interessant at finde den balance, og det er i meget høj grad stadig P1’s udfordring.«
Illustrationer: Mia Mottelson/iBureauet

