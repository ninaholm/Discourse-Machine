Stormestrene styrer DM i skak
Kun Sune Berg Hansen måtte nøjes med remis i 1. runde


 
	Første runde af årets skak-DM, der traditionen tro afvikles i påskeugen, bød stort set på de forventede resultater. Efter knap seks timers spil var der kommet følgende meldinger fra spillelokalet på Hotel Comwell Sport i Rebild Bakker:

	Simon Bekker‑Jensen ‑ GM Jacob Aagaard 0‑1, IM Mads Andersen –FM Jakob Aabling‑Thomsen 1‑0, GM Lars Schandorff – IM Rasmus Skytte 1‑0, GM Allan Stig Rasmussen – IM Mikkel Djernæs Antonsen 1‑0 – og endelig det parti, der faktisk blev afsluttet først: GM Sune Berg Hansen – IM Jakob Vang Glud 0,5-0,5. Altså lutter stormestresejre med undtagelse af Sune Berg Hansens remis mod Jakob Vang Glud. Men at forhåndsfavoritten måtte slippe et halvt point i det parti, kan ikke betegnes som den store sensation, da Glud allerede har stormesterstyrke. Man skal ikke være udstyret med profetiske evner for at forudsige, at han snart kan skrive GM på sit visitkort.

	Men måske kommer unge Mads Andersen ham i forkøbet? Han lagde i hvert fald godt ud ved at overspille Jakob Aabling‑Thomsen, men bedst som man troede, at sejren var i hus, fandt Jakob på noget smart, der holdt liv i kludene, og Mads måtte så at sige vinde partiet én gang til. Han fik dog kun tildelt ét point for sin præstation.

	Mange (også undertegnede) har Allan Stig Rasmussen som en farlig outsider til at snuppe titlen - hvad han jo allerede gjorde i 2010 og 2011. Han virker til at være i fin form for tiden og demonstrerede også stærkt spil i premiererunden. Mikkel Antonsen blev stille og roligt presset tilbage, og da man passerede første tidskontrol efter træk 40, havde Allan Stig en ’killer’ parat til den sorte mand:

	Se diagrammet.

	Sort ånder endnu, men som salig Jens Enevoldsen havde for vane at tilføje om den slags stillinger: »Det er kun ved gæller …«

	Allan Stig spillede det fikse 41.Sfe6! – og efter at Antonsen havde tygget lidt på den, gav han pænt pote. Tårnet på f8 er truet, og hvis det stadig skal holde springeren på f5 dækket, er 41. – Tf6 vel eneste mulighed. Man så har hvid 42.Tc1! – og når den sorte dronning nødtvungent flytter sig, kommer tårnskakken på c8 til at gøre ondt. Rigtigt ondt, endda.

	Danske Spil udbyder på Oddset spilmuligheder op til hver runde, og der kan være mange penge at hente, hvis man eksempelvis kan forudse, hvornår en af stormestrene taber til en underdog – især hvis det skulle ske med de hvide brikker. Men hvis og hvis ... det er jo det, Danske Spil lever af.

