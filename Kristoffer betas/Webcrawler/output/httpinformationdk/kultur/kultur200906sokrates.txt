Sokrates var skyldig i alle anklager
Ny bog stiller spørgs-målstegn ved den græske filosofs rolle som 'uskyldig' martyr for filosofien - dødsdommen over ham udsprang ikke af 'pøbelvælde', men var efter datidens normer helt efter bogen


Den famøse retssag mod den antikke græske filosof Sokrates har længe været anset som et af historiens første og mest dramatiske eksempler på justitsmord: Processen sluttede som bekendt med en dødsdom, over den vestlige filosofis mest markante grundlæggerskikkelse.Sokrates blev i år 399 f. v. t. anklaget for "ugudelighed" og for at "fordærve ungdommen" - beskyldninger som ifølge gængs opfattelse var fabrikeret af snæversynede medborgere i hans samtid. Han blev herefter pålagt selv at eksekvere sin henrettelse ved at tømme et bæger skarntydesaft. Nu hævder en professor ved Cambridge Universitet imidlertid, at sagen mod Sokrates efter datidens normer var juridisk uangribelig, og at den græske tænker således var 'skyldig' i anklagepunkterne. Og hvad mere er: Professor Paul Cartledge er også af den mening, at Sokrates søgte sin egen død.Legitime loveI sin nye bog, Ancient Greek Political Thought in Practice, bemærker professor Cartledge, at selv om politikere og historikere har henvist til processen mod Sokrates som et skoleeksempel på, hvordan demokrati kan udarte til pøbelvælde - så er denne version mere udtryk for projektion, end den er en korrekt afspejling af de historiske realiteter."Alle ved selvfølgelig, at grækerne opfandt demokratiet, men det var ikke demokrati, som vi kender det. Resultatet bliver, at vi misforstår historien," siger han. "De anklager, som blev rettet mod Sokrates, må i dag forekomme os latterlige, men for de gamle atheniensere blev de opfattet som en hel legitim beskyttelse af det almene vel."I sin bog stiller professor Cartledge spørgsmålstegn ved de traditionelle påstande om Sokrates som den frie tænknings offer for politiske rænker. Påvirket af antikke forfattere, herunder Platon, har historikerne hævdet, at Sokrates' åbne kritik af fremtrædende atheniensiske politikere skaffede ham mange fjender på halsen, som derpå forsøgte at tilsværte hans ry. Andre historikere mener, at det var Sokrates' filosofiske lære, der vakte politisk oprør, og at retssagen imod ham skulle statuere et eksempel for alle dissidenter i det atheniensiske samfund.Professor Cartledge pointerer, at Sokrates rigtignok satte spørgsmålstegn ved mange af de accepterede guders autoritet, ligesom han hævdede at være styret af sin indre daimonon - et udtryk, hvormed han måske blot noget i retning af 'intuition', men som også kan tolkes som en overnaturlig indflydelse eller forbindelse til 'mørkets magter', hvilket kan have oprørt konventionelle troende.Anklagen om 'ugudelighed' var fuldkommen acceptabel i et demokrati som Athens, der var dybt optaget af at tilbede sine guder, siger professor Cartledge.Anklagerne blev fremført af almindelige lægfolk over for en jury bestående af 501 almindelige borgere af 'høj anseelse', som handlede på vegne af, hvad de antog for at være i offentlig interesse. Hvis anklagemyndigheden kunne bevise, at en sagsøgt var ansvarlig for at bringe den offentlige orden i fare, ville han sandsynligvis blive fundet skyldig.Ville være martyrForfatteren mener også, at Sokrates søgte sin egen død. At det var hans eget ønske at blive martyr for filosofien. I det atheniensiske system kunne den sagsøgte ved denne form for rettergang selv foreslå sin egen straffesanktion. Men i stedet for at tage denne mulighed alvorligt, skæmtede Sokrates i første omgang med, at han fortjente en belønning - at han burde bespises på bystyrets regning resten af sine dage - og foreslog derpå en bøde, som var alt for lav.Ikke overraskende kunne jurymedlemmer ikke få øje på morskaben og afsagde i stedet dødsdommen. Men i stedet for at gøre forsøg på at flygte, tog Sokrates imod dommen, idet han erklærede, at det "skyldte han den by, under hvis love han var vokset op, og som han havde lært at ære".Professor Cartledge betoner dog, at der "ikke kan herske tvivl om Sokrates' mod - ja, han kan endog opfattes som en intellektuel helt. Men forestillingen om, at Sokrates ikke var skyldig og blev offer for pøbelvælde, er forkert. Ved at skaffe ham af vejen var samfundet - i atheniensernes øjne - blevet renset og den offentlige orden stadfæstet."© The Independent og InformationOversat af Niels Ivar Larsen
