Kunstsamlernyt
Nyt fra kunstverdenen


 Ifølge Galleri Flintholms hjemmeside er ’Gunleif Grube inviteret til at præsentere sine værker hos et af verdens førende Gallerier, Saatchi Gallery i London’. Ifølge galleriet er Gunleif Grube blevet ’udvalgt på grund af sine imponerende konstante høje kunstneriske kvaliteter’.
En anden dansk kunstner, der også har fundet ud af, at alle frit kan uploade deres billeder og lave en profil på Saatchis hjemmeside, er Asbjørn Lønvig, der på SIN hjemmeside fortæller, at han har fået otte værker udvalgt af Charles Saatchi til en større udstilling.
Galleri Veggerby pyntede sig i øvrigt også med de gratis fjer, da de i de første år af galleriets levetid gjorde opmærksom på et samarbejde med Charles Saatchi, men det har de dog fjernet igen. Måske fordi det druknede lidt i de fire millioner andre galleriprofiler.
Bredgade rapporterer om tomme, tomme udstillingslokaler. Ikke nok med, at der ikke er nogen, der køber noget, der er heller ikke nogen osere længere.
Juleudstillingerne er over os, og hos Henningsen på Amager kan det unge håbefulde navn Lea Porsager erhverves til priser mellem 1.500 og 3.000 kroner. Per Kirkebys søn, fotografen Absalon Kirkeby, fås til samme lave priser. Og på Bruun-Rasmussens netauktion er der netop nu et Peter Bonde til endnu mindre.
God kunst
Sveddryppende, begærlige, indtagende fotos fra Thailand. Frank Sebastian Hansen fra Fatamorgana har lavet årets hårdeste julegave med bogen ’Phuket Pleasures’, der fås til 100 kroner gennem Forlaget Space Poetry. Køb gaven hos din boghandler

