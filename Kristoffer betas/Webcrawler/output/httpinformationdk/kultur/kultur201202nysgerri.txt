Nysgerrigt fordybet
Tre uger inde i sit 57. år døde torsdag i sidste  uge forfatteren, lektor Hans Henrik Møller  efter længere tids svær sygdom


 Han blev for alvor kendt, da han i 2010 udsendte den store, både plotmæssigt og stilistisk flerdimensionale, på én gang fabulerende og solidt dokumenterede hjemstavnsroman Burgundia (Hovedland), hvor han med kompositorisk snilde sammenflettede dels menneskeskæbner inden for to bornholmske slægter, dels hele klippeøens historie lige fra dens geologiske tilblivelse til udviklingen af dens moderne typer: eventyrere og omstrejfere i stadig bevægelse med fantasien og begæret som drivkraft, stillet over for de satte og ak, ofte alt for stabile, hjemmefødingene.
For denne litterære bedrift modtog Hans Henrik Møller KulturBornholms Litteraturpris for 2010, og samme år stiftedes i Svaneke et selskab i hans navn. Ligeledes i 2010 udgav han på Forlaget Dråben 12 litterære essays under den lidet højstemte titel Snoskebolle og med analyser af og betragtninger over indbyrdes så forskellige emner som Stephen King og Klaus Rifbjerg, H.C. Andersen og Conan Doyle, Flemming-bøgerne og Dorrit Willumsen.
Gensyn med fortiden
For mig bød den bog på et gensyn med »Leksikon«, en besynderlig tekst, som vi i redaktionen af tidsskriftet Bogens Verden i 1995 modtog fra Hans Henrik Møller. Hvad i alverden er det? tænkte vi. Var det starten på et personligt leksikon, citater fra et eksisterende opslagsværk eller refleksioner over det at eje og bladre i et leksikon? Uanset hvad, forekom og forekommer den tekst umådelig karakteristisk for ham — uforudsigelig, underfundig, velturneret, intelligent. Han skriver:
»Finder jeg ikke det endelige svar, den ultimative signifié, så kan jeg i det mindste lade mig fornøje af de uendelige kæder af signifianter. I leksikonet oplever jeg læsningens besættende intimitet, jeg bladrer frem og tilbage, jeg læser hurtigere og hurtigere, og jeg kan lade mig selv blive væk i et enkelt opslag. I leksikonet mister jeg kontrollen over mit eget sprog, jeg fortaber mig med fryd i denne overflod; er al viden, al lærdom overflødig, er der noget, der er vigtigere end andet, kan mit blik finde et blivende sted?«
Jo, Hans Henrik Møller kendte om nogen læsningens glæde. I et interview omkring sin romans nominering til DR’s Romanpris 2011 blev han spurgt, hvilken klassiker han sidst havde læst. »Det må vist være Johs. V. Jensens Kongens Fald — enten den eller William Heinesens De fortabte spillemænd.«
Og på spørgsmålet om, hvad vi kan bruge klassikeren til, svarede han: »Klassikeren er en adgangsbillet til et gensyn med fortiden, til en fordybelse i et sprog og en fremstillingsform, der er så tilpas fremmed, at den kan pirre ens nysgerrighed og næsten virke eksotisk. Men hvis klassikeren også er den bog, man selv har læst mindst én gang før, er den også en adgangsbillet til et gensyn med én selv; hvor var jeg, hvem var jeg, da jeg læste dette første gang?«
’12 historier om stedsans’
Hans Henrik Møller, der var født i Rønne og nedstammede fra en forfader, som for 250 år siden var møller i Bodilsker, blev i 1986 mag.art. i nordisk litteratur og i 1993 ph.d. på afhandlingen Erindringens form (Akademisk Forlag 1994). Skønlitterær debut fik han med romanen Akhnatons torso (Rosinante 1999). Efter udgivelsen af 12 historier om stedsans (Facet 2007) modtog han fra Statens Kunstfond et arbejdslegat på 50.000 kr. Som ekstern lektor i faget dansk var han fra 1991 til 1998 aktiv på Københavns Universitet, men sit varige faglige virke fik han fra 1993 på det daværende Blaagaard Statsseminarium, nu en del af en fusion, Professionshøjskolen UCC. Kollegerne herfra beskriver ham som en utrolig dygtig underviser — en af dem, hvor de studerende blev i timen og arbejdede videre, skønt de egentlig skulle noget andet. For han kunne virkelig fange de studerendes opmærksomhed.
Hans Henrik Møller efterlader sig hustru lektor Merete Møller Olesen, med hvem han bl.a. delte en intens optagethed af børne- og ungdomslitteratur, og døtrene Anne og Sofie. Æret være hans minde.

