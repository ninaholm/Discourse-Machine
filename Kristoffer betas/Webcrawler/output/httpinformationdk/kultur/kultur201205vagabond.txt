Vagabonder, træer og stakit
Storm P. Museet på Frederiksberg Runddel er genåbnet efter istandsættelse af bygningen og fornyelse af formidlingen


 Opringning til Iben Overgaard, direktør for samlingen af den store danske humorists tegninger og malerier:
– Går du hele tiden og griner, når du er på arbejde?
»Det er sjovt, når man arbejder med samlingen. Men der er også andre udfordringer!«
– For eksempel at stå for den bygningsmæssige renovering. Du har fortsat håndværkere i huset?
»Ja, der er stadigvæk lidt at komme efter, selv om vi genåbnede sidste weekend.«
– Har du prøvet det før, dét med håndværkere og istandsættelse?
»Ja på Skovgaard Museet i Viborg.«
– Er der forbindelse mellem Skovgaard-kredsen og Storm P.?
»Ja, tegneren Johannes Holbek for eksempel. Og Thorvald Bindesbøll, som frarådede den unge Storm at gå på Kunstakademiet!«
– Det kunne han nu godt have trængt til!
»Hans største talent lå i tegningen. Men der er også fine malerier fra sent i karrieren. Som ung afprøvede han mange slags formsprog, før han fandt sin stil.«
– I har til huse ved Frederiksberg Allé, og han kom senere til at bo på Asgaardsvej, hvor både Lorry og varietéerne havde til huse. Den slags scener var en yndet moderne kunstform, da Storm var ung omkring Første Verdenskrig ...
»Ja, han startede som kabaretkunstner!«
– Med såkaldt franske digte og 13 Øre. Kan man kalde ham dadaist?
»Det kunne man sikkert godt! Det er i det hele taget interessant, så mange slags resonans hans værk har givet på vores nye udstilling.
– First Class!
»Vi har bedt forskellige udefrakommende fans om at vælge i samlingen. Anne Marie Helger har for eksempel valgt nogle af hans vagabondtegninger. Og Per Kirkeby har koncentreret sig om træer og stakitter!«
– I har fået digitaliseret alle tegningerne i samlingen?
»Ja, scannet ind efter forskellige kategorier. Opfindelser, Peter og Ping eller De kulørte Sider fra Berlingske Søndag i sin tid.«
– Og tegnefilmene?
»Kan man også se, ja!«
– Hvad har istandsættelsen kostet?
»Syv millioner kroner til sikring, renovering og formidling. Det er meningen, at vi skal videreudvikle os som museum for humor og satire i kunsten, mere bredt.«
– Men med Storm P. som omdrejningsfigur?
»Ja, vi skal udfolde hans genrer, som de er aktuelle i dag, også i tegneserier!«
 
 
Udstillingen First Class! varer til 21. oktober

