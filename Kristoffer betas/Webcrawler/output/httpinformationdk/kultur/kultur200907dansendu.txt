Dansen om dusken
I takt med at danskerne har afgivet mere og mere overhøjhed til EU, har vi kastet vores glubende interesse over intimbarbering, for hvad udad tabes, må indad vindes, som allerede folk før Dalgas var inde på


 Feminist og samfundsdebattør Jette Hansen sagde forleden mange kloge ting om sex i et stort interview her i bladet. F.eks. at man i dag lalleglad sætter lighedstegn mellem altings legitimitet og frigjort seksualitet. Hun sagde også:
»Jeg tror, jeg er Danmarks sidste kvinde, der ikke fjerner andet hår end det, jeg har siddende på hovedet.«
Men hvis man studerede billedet på forsiden af avisen, så det grangiveligt ud, som om Jette Hansen var barberet under armhulerne, i al fald den ene af dem, som hun viste frem.
Det virkede uforklarligt, men har måske en forklaring. Jeg ved det ikke. Umiddelbart synes det ikke at hænge sammen.
Er det virkelig sådan, at intimbarbering i dag mere er normen end undtagelsen, spurgte jeg mig selv og satte mig for at undersøge sagen, altså rent journalistisk. Hvor andre journalister går ud i byen og spørger manden på gaden, stilede jeg imidlertid direkte ind på redaktionen, hvis medlemmer, ved jeg, har en god del ekspertise.
Havde mine medjournalister personligt erfaringer med intimbarbering? Spørgsmålet fremkaldte først og fremmest fnis hos kvinderne, mens drengene gik mere sagligt til værks.
Ninas armhule
Fænomenet har været på dagsordenen i yngre kredse i adskillige år, men har først for alvor taget fart de sidste fem-seks år og ses nu også i lidt ældre kredse. Det har været sådan, at det blev regnet for uæstetisk, hvis kvinder ikke var glatbarberede både for oven og for neden.
Allerede i året 1986 vakte det furore, da Nina Forsberg fra duoen One Two lod sig fotograferer på et pladecover med løftet arm, så man kunne se, at hun ikke havde barberet sig i armhulen. Det rejste et veritabelt ramaskrig hos fans og andre, netop fordi man fandt det uæstetisk med en naturlig dusk under armhulen.
Siden er det gået slag i slag.
Klovn Et andet højdepunkt i  intimbarberingens kulturhistorie i Danmark var det, da Frank i tv-serien fik skægpest, fordi hans kæreste, Mia, havde lånt hans skraber, der herefter må kunne kaldes en bundskraber. Jeg har ikke selv set afsnittet, men kun hørt om det i det omfang, folk kunne fuldføre referatet for bare grin.
Brasiliansk
Men ellers kunne drengene fortælle, at ikke bare piger, men også drenge intimbarberer sig, for som en af kollegerne sagde:
»Mænd er vor tids kvinder!«
brazilian waxingDrengene syntes, det virker seksuelt stimulerende med hel eller delvis glatragning forneden, og kvinder har syntes, at mænds behåring var ulækker, til og med hår på brystet, som tidligere var en pryd. I dag kan man smøre noget voks på, som kan fjerne alle hårene på en gang med et hurtigt ryk. Det hedder , vidste vor kosmopolitiske medarbejder, og en anden kollega havde gjort den iagttagelse i et omklædningsrum, at de unge herrer var begyndt at lade hår vokse ud igen, men i en trimmet form, og andre kunne berette om kvinder, som var ved at gå tilbage til naturen, ligesom overskæg atter var kommet på mode for unge mænd.
Narcissisme
Således forvirret blev jeg henvist til Politiken, hvis lørdagstillæg af og til har fingeren på pubes. Heraf fremgik, at 49 procent af kvinder barberer sig forneden, heraf 80 procent af dem i alderen 15-34 år.
Hvad udad tabes, må indad vindes, sagde Enrico Dalgas. Danmark havde tabt land i krigen i 1864, så derfor måtte vi vinde land ved at opdyrke heden, og den ide satte Dalgas sig i spidsen for. Sådan lyder myten, selv om flere andre skal have sagt det samme før ham.
I takt med, at danskerne har afgivet mere og mere magt og overhøjhed til EU, har vi kastet vores glubende interesse over intimbarbering. Det må være forklaringen på den narcissisme, der også kommer til udtryk i form af tatoveringer og ring i næsen.


