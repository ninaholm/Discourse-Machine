Det friske pust og den sikre hånd
Kaspar Rostrup kørte som ung, nyuddannet skuespiller parløb med Jens Okking i Århus, senere blev han som instruktør det store teaters betvinger
Scene- og filminstruktør Kaspar Rostrup fylder 70 år. Her er han i vante omgivelser; en teatersal


 Kaspar Rostrup, der fylder 70 år i dag, var med på det hold af elever, der var på Aarhus Teater midt i 1960erne, og som efter teatertid gerne samledes på Teaterbodegaen, populært kaldet Uffe.
Byen havde dengang et spændende teatermiljø med Svalegangen, som Preben Harris ledede, og Vestergade 58, som Jens Okking løb i gang som et kulturcenter. Okking så Kaspar Rostrups potentiale og gjorde ham til kunstnerisk leder af teaterdelen.
Det stod hurtigt klart, at han var en begavelse ud over det sædvanlige. Men slet ikke som skuespiller, selvom han allerede før elevtiden, som påbegyndtes på Det Kgl. Teater, havde haft en rolle i Dürrenmatts Fysikerne, hvor han hver aften måtte affinde sig med at få en på sinkadusen af Helge Kjærulff-Smith.
Måske derfor, men nok snarere af andre grunde, stod hans hu til at blive instruktør, senere teaterchef og lejlighedsvis kulturpolitiker.
Kaspar Rostrup kom ind som et frisk pust i dansk teater, en stafet, som senere blev overtaget af Peter Langdal som et endnu friskere pust.
Han fik fra starten opgaver på de store scener. Efter Århus kom han til Aalborg, hvor han befæstede sit ry, og også Den Jyske Opera samt senere Stockholms Stadsteater har haft bud efter ham.
En smutter
Især var han optaget af det nye totalteater, hvor scenerum og publikum smelter sammen på en anderledes måde end i kukkasseteatret.
Totalteater i Danmark var i starten nærmest synonymt med Kaspar Rostrup, der foldede det fuldt ud som teaterchef for Gladsaxe Teater1984-92 og igen en del år senere, hvor en stor del af energien dog gik med at redde teatrets økonomi.
Han har med sikker hånd instrueret en meget lang række klassiske teaterstykker samt film og tv, men der var en enkelt smutter, da det ikke lykkedes ham at løfte den stort anlagte tv-serie Bryggeren kunstnerisk. I disse danske Oscar-tider må man også lige notere, at han med filmen Dansen om Regitze fra 1989 opnåede en nominering.


