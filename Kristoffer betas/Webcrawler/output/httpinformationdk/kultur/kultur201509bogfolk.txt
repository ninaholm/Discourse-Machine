Bogfolk
I Tyskland har avisen Die Welt tildelt Knausgård sin litteraturpris for 2015 for hele forfatterskabet, således både for at have redefineret den selvbiografiske roman og for hans essayistik


 Péter Nádas
Ungarn er hovedtema på den store bogmesse i Göteborg i disse dage. En række af de mest fremtrædende ungarske forfattere som Péter Nádas og László Krasznahorkai takkede allerede tidligere på året nej tak til at medvirke på bogmessen, da de ikke vil støtte Ungarns kulturpolitik. Det er blevet forværret af, at bogmessen i forhold til Ungarn-temaet har arbejdet sammen med det ungarske kulturinstitut Balassi, som ifølge flere kendere i høj grad repræsenterer det højrenationale regime i Ungarn. Nu har også forfatteren Péter Esterházy meldt afbud. I sandhed er kulturen igen blevet politisk.
Karl Ove Knausgård
Han fortsætter med at udgive bøger i en lind strøm, nu senest på norsk Om høsten, hvor Knausgård skriver til et endnu ufødt barn, om, hvad der venter, og om den myriade af fænomener og materie, dyr og mennesker, som vi kalder verden. Bogen er det første af fire bind i en personlig encyklopædi om de nære ting, der omgiver os. I Tyskland har avisen Die Welt tildelt Knausgård sin litteraturpris for 2015 for hele forfatterskabet, således både for at have redefineret den selvbiografiske roman og for hans essayistik, hvor forholdet mellem erindring og fortælling behandles på en nyskabende måde.
Peter Laugesen
På onsdag udkommer Laugesens digtsamling Livstid. Igen, for bogen udkom første gang i 1987. Forfatteren beskriver i sit efterord til den nye udgave, at bogen opstod i en periode af hans liv, hvor alt var godt, og kunsten i bredere forstand opførte sig, som den egentlig burde gøre: »Den var oprørsk, brændte endnu af punk.« Nu kommer bogen så igen, og kaos er ikke overvundet, og håbet består, som forfatteren konkluderer. Digtsamlingen har tegninger af Per Kirkeby, der med sit geologiske syn på verden bekræfter naturens kæmpestore kredsløb og den evige genkomst.

