Det gode liv – Dy Plambeck
For tiden avler politikerne mest af alt frygt hos folket, siger Dy Plambeck – og frygten er en barriere for ethvert godt liv
 Dy Plambeck, forfatter


 – Hvad er det gode liv for dig?
»Det gode liv for mig er ikke kun et kortsigtet liv, ikke kun livet lige nu, for mig selv, min familie og min omgangskreds. Det gode liv er et langsigtet liv, hvor vi mennesker tænker på verden og jorden, som det, den er: noget, vi har til låns. Et smykke, der er gået i arv, noget at give videre.«
»Vi mennesker er meget optaget af at eje noget, vi køber huse, biler, tøj, tandbørster. Juletræerne bukker under for gavemængden. Måske er det en slags menneskelig trods mod, at det, der er virkelig værdifuldt, jorden, naturen, livet, andre mennesker, det kan vi ikke eje, altså et lidt neurotisk forsøg på at kontrollere tilværelsen ved køb af ting. Jeg håber, at den dag, jeg ånder ud for sidste gang, gør jeg det med en nogenlunde rolig følelse af at efterlade verden som et udmærket sted til dem, der kommer efter.«
– Hvilke barrierer er der, for at vi kan leve et godt liv?
»Vores negligering af f.eks. klimaproblemerne. Vores manglende forståelse for, at verden hænger sammen. At verden og dets mennesker er et fælles ansvar. Vi kan ikke gemme os heroppe i Norden i en tyk uldtrøje i kulden. Jeg oplever et stort skel mellem vores politikere og folket netop nu. Ved ankomsten af flygtninge i efteråret var det folket, der tog affære, arrangerede, hjalp til. Politikerne stod lidt vævende på sidelinjen og snakkede om måske at ville tage imod 1.000 flygtninge. For tiden avler politikerne mest af alt frygt hos folket. Og frygten er en barriere for ethvert godt liv.«
– Hvordan kan vi nærme os det gode liv i 2016?
»Se et stykke længere ind i dig selv hver dag. Jeg tror, du er meget mere medmenneskelig, end du selv tror. Jeg tror slet ikke, du er så bange.«

