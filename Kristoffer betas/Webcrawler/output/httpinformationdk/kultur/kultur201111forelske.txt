Forelsket i design
Den kommende direktør for DDC har tegnet både de gamle grå og de nye mere kulørte Metrostationer


 Opringning til Nille Juul-Sørensen, der om 10 dage tiltræder som ny administrerende direktør i Dansk Design Center (DDC):
— Vi skal lige have styr på din egen designprofil. Går du i kondisutter eller håndsyede italienske?
»Murphy & Johnston, gode amerikanske sko, ligesom Nixon og Clinton.«
— Og dine briller?
»Moscot fra New York, en lille butik fra 1920'erne, som har stel i bøffelhorn.«
— Har i marmorkøkken eller mormorkøkken?
»Jeg havde tegnet et flot dyrt køkken med stål og indbygget lys. Men da vi skulle flytte, blev der kun råd til et Ikea-køkken. Det synes min kone også er hyggeligere.«
— LED-lys eller PH-lamper?
»PH har vi skilt os af med. Den slipper ikke nok lys ud. Så vi klarer os med et par standerlamper. Men i den anden stue er der en prismekrone.«
— Som DDC-direktør træder du helt ud af arbejdet med de nye metroring-stationer. Bliver de lige så ens som de gamle?
»Nej. Det er samme melodi, men med variationer. Og flere farver.«
— Kan du blive siddende som award-formand for INDEX-juryen?
»Nej, dér er noget med armslængdeprincippet. Men INDEX hører formelt under DDC, så jeg slipper ikke forbindelsen. I det hele taget går jeg ind for mere samarbejde mellem designinstitutionerne. Det tidligere Kunstindustrimuseum, nu Danmarks Designmuseum, har nogle ældre ting i samlingerne, som også i vores sammenhæng kan vise forbindelsen mellem gammel og ny design.«
— Skal design forbedre verden, sådan som det hedder hos INDEX?
»Ja, men i DDC skal der også være plads til forelskelsesdesign, altså fascinationen af selve objektet.«
— Og hvad med DDC's betalte konsulentvirksomhed og promotion af designere i forhold til virksomhederne? Er det en vigtig del af Designcentrets økonomi?
»Vi skal i al fald have fat i nye virksomheder allerede under programmeringen. Men jeg har det lidt, ligesom da en ny chef trådte til i rumfartsorganisationen NASA og ville vide, hvorfor NASA havde en rumfærge: 'Det er fordi vi har en rumstation,' blev der sagt. 'Og hvorfor har vi en rumstation? Fordi vi har en færge!' lød svaret. Så jeg spørger mig også foreløbig for.«

