Kinas problem med Google
Det er forenklet og endog skadeligt blot at betragte den kinesiske konflikt om frihed på internettet som et kultursammenstød. Der er også kinesere, der ønsker at nyde de friheder, som tages for givet i demokratier. Vestlige virksomheder og regeringer skal altså beslutte, hvem de holder med
Støtte. Mange kinesere har bifaldet Googles trodsighed over for de kinesiske myndigheder, og adskillige har vist deres støtte offentligt ved at lægge blomster og breve foran Googles kontorer - her er det pladsen foran kontoret i Beijing.


 I 1661 blev Adam Schall, en jesuitisk missionær fra Tyskland og astronom, offer for de jaloux mandariner ved det kejserlige kinesiske hof og dømt til døden for at have undervist i astronomi og overtro. Han blev reddet fra kvælningsdøden, da en pludselig tordenbyge overbeviste hans dommere om, at naturen havde talt imod deres dom. Fader Schall døde kort efter. Men denne defensive indstilling hos mandarinerne, der betragtede hans udenlandske ideer som en trussel mod deres status, skulle blive et tilbagevendende tema i Kinas relation til omverdenen.
Er det så alligevel rigtigt, hvad man siger om civilisationernes sammenstød? Det er fristende at se det officielle kinesiske svar på den amerikanske udenrigsminister Hillary Clintons tale om frihed på internettet i dette lys. I sin tale den 21. januar promoverede Clinton friheden på internettet som en del af de universelle menneskerettigheder.
Hendes udsagn blev straks fordømt i kommunistpartiets avis som »informationsimperialisme«. Udenrigsministeriets talsmand Ma Zhaoxu hævdede, at Kinas regulering af internettet (forbud mod henvisninger til Tiananmen, Tibet, Taiwans uafhængighed, demokrati osv.) var i overensstemmelse med »nationale forhold og kulturelle traditioner«.
Universalitet
Påstanden om universalitet er faktisk en vigtig del af amerikansk kultur, som har rødder i den amerikanske revolution og den protestantiske etik. Det betragtes som passende, at en amerikansk udenrigsminister taler for idealet om universelle menneskerettigheder. Men en kinesisk embedsmand ser det som sin pligt at hævde, at kinesisk kultur er unik eller endda overlegen. Sådan var det med konfucianske akademiker-embedsmænd i kejsertiden, og sådan er det stadigt.
I sin tale henviste udenrigsministeren direkte til Google, hvis offentlige protest mod den kinesiske censur udløste den aktuelle polemik om internetfrihed. Google ynder at betragte sig selv som en drivkraft for friheden, en slags rambuk for demokrati i cyperspace. I Kina viste det sig at være en illusion. Det var ikke muligt at google i Kina uden at løbe ind i politisk censur. De regler, der beskytter Kinas Great Firewall er ofte vagt formulerede, og udbydere af information forventes at gøre meget i retning af selvcensur.
Det gik Google med til indtil et vist punkt. Dét blev nået, da Google og andre virksomheder blev angrebet af hackere, som angiveligt arbejder for den kinesiske regering. En af disse hackeres mål var at få adgang til kinesiske menneskerettighedsaktivisters Gmail-konti. Så besluttede Google at risikere sin position som den næststørste internetudbyder på det kinesiske marked ved at nægte at fungere som cen- surinstans.
Konfucianismen
Der er ingen grund til at tro, at Kina ønskede en konflikt med USA. I første omgang håndterede kinesiske embedsmænd Google-sagen, som om det blot var et handelsspørgsmål. Men der er ingen tvivl om, at den kinesiske regering ønsker at styre hvilke oplysninger, der når frem til offentligheden. Tankekontrol er en meget gammel tradition. Den officielle lim, der længe har holdt det kinesiske samfund sammen, er et statsligt dogme, løseligt kendt som konfucianismen, der moralsk såvel som politisk lægger vægt på autoritetstro. Det er det, embedsmænd kalder for kinesisk kultur.
Informationer, som hidbringes af udlændinge, uanset om det er 1600-tallets missionærer eller det 21. århundredes internetiværksættere, bliver hurtigt opfattet som undergravende. Udenlandske ideer »forvirrer« almindelige mennesker, siger de kinesiske myndigheder stadig. De skaber uro. Den sociale harmoni, som er det højeste ideal i den officielle kinesiske kultur, bliver forstyrret.
Derfor vil kulturens vogtere, det kejserlige hofs og nu den kommunistiske stats mandariner, sikre, at oplysninger forbliver under deres kontrol. Man kan selvfølgelig også anlægge et mere kynisk syn på sagen og betragte denne kultur som et figenblad for at skjule politiske rænkespil. Den seneste kinesiske salve mod USA, hvor amerikanerne blev beskyldt for at anstifte oprør i Iran via internettet, viser, at den aktuelle konflikt har en hård (og opportunistisk) politisk kerne. Og påstanden om, at Google er en »politisk kastebold« for den amerikanske regering, som det hed i lederen i en kinesisk avis, er tydeligvis ren projektion.
Maoismen
Under alle omstændigheder er overbevisningen om, at autoritetstro ikke bare er en måde at opretholde lov og orden, men en væsentlig del af det at være kinesisk, meget bekvem for alle magthavere, uanset om de er familiefædre eller statsledere. Sådan oplevede de kinesere, der i starten af det 20. århundrede gjorde oprør mod den autoritære stat, det i hvert fald. I deres bestræbelser på at få indført demokrati efter Første Verdenskrig fordømte kinesiske intellektuelle konfucianismen som en forældet ortodoksi, der burde udryddes.
Den blev som bekendt ikke udryddet, men snarere erstattet af en kommunistisk ortodoksi efter 1949. Og da denne ortodoksi begyndte at miste sit greb om den kinesiske offentlighed efter formand Maos død i 1976, kæmpede kinesiske embedsmænd for at finde et nyt sæt af overbevisninger, der kunne retfærdiggøre deres magtmonopol. Den ideologiske hybrid, der afløste maoismen var »socialisme med kinesiske karakteristika«, statskapitalisme under et autoritært styre. Siden har konfucianismen faktisk gjort en slags comeback. Men nu er den mest udbredte ideologi en defensiv nationalisme, der formidles via museer, underholdning og skolebøger. Alle kinesiske skolebørn er indoktrineret med tanken om, at Kina blev ydmyget i århundreder af fremmede magter, og at den kommunistiske stat er den eneste måde, hvorpå Kina kan genvinde sin storhed og undgå at blive ydmyget igen.
Chauvinisme
Det er årsagen til, at udenlandsk kritik af kinesisk politik eller menneskerettighedsovertrædelser, af regeringsembedsmænd bliver udlagt som et angreb på den kinesiske kultur og et forsøg på at »nedgøre Kina«. Og de kinesere, som er enige i den udenlandske kritik, behandles ikke blot som afvigere, men som forrædere. Udtrykket »informationsimperialisme« er beregnet til at fremkalde minder om Opiumskrigene og andre historiske ydmygelser. Kineserne skal føle, at udlændinge, der taler om menneskerettigheder, kun gør det for at håne Kina.
Dette er ikke altid så irrationelt, som det kan virke. Hvis kinesisk chauvinisme er defensiv, kan amerikansk chauvinisme være stødende. Forestillingen om, at USA - undertiden også med våbenmagt - har ret til at påtvinge andre lande sine synspunkter om frihed og rettigheder, har vakt præcis den samme reaktion mange steder, som Napoleons krige for frihed, lighed og broderskab engang gjorde. Uanset hvor fine idealerne er, tager folk det ilde op, når de får dem presset ned over hovedet af fremmede magter. Desuden er kineserne ikke alene om at blande politik og moral sammen. Historien om kristne missionærer i Asien eller  Afrika kan ikke adskilles fra imperialismen, faktisk indgik de ofte i den samme virksomhed. Selv videnskabelige ideer som astronomi eller medicin, der kan betragtes som neutrale, havde værdier, som var alt andet end neutrale. De tidligste missionærer i Kina, f.eks. den store Matteo Ricci (1552-1610), anførte naturvidenskaben som en del af deres formål med at udbrede den kristne tro.
Missionærer
Faktisk er der en interessant parallel mellem de tidlige kristne missioner og vores nutidige bestræbelser på at udbrede de universelle menneskerettigheder, særlig i forhold til Kina. Ricci og hans kolleger var jesuitter, som troede, at den bedste måde at påvirke den kinesiske elite var at tilpasse sig den kinesiske kultur, bære kinesisk tøj, bruge konfuciansk terminologi, at »blive som de indfødte«. De blev kritiseret af andre katolikker, der så dette som et skamløs forræderi mod kristne principper. Kun den sande tro skulle forkyndes, uden nogen kompromiser med hedenske synspunkter.
En lignende debat udspiller sig i dag mellem dem, der mener, at det er modproduktivt at anvende vestlige begreber om menneskerettigheder og demokrati på Kina. Mange politikere, forretningsmænd og mediemagnater har argumenteret for, at det er mere effektivt at tilpasse sig kinesiske forhold, hvis man ønsker indflydelse i Kina. Den kendsgerning, at dette argument passer i deres eget kram, gør det ikke nødvendigvis forkert, men indtil videre er det ikke blevet bevist, at det er rigtigt. Menneskerettighederne i Kina er ikke blevet mærkbart forbedret af udenlandske kompromiser med kinesisk ufrihed.
Sinocentrisme
Dilemmaet for den kinesiske elite har lige siden de første kristne missionærer været, hvordan man skal tage nyttige vestlige ideer til sig og samtidig holde de undergravende ude. Intelligente kinesere i 1800-tallet vidste udmærket, at meget vestlig viden (hvordan man laver effektive våben, f.eks.) ikke kun var nyttig, men afgørende for at gøre Kina stærk nok til at modstå udenlandske aggressioner. Men det svære for disse akademiker-embedsmænd var, hvordan de skulle bruge denne viden uden at svække deres egen position som den kinesiske kulturs vogtere.
En større viden om geografi og andre civilisationer har f.eks. gjort det vanskeligere at fastholde, at Kina var verdens centrum, som barbariske stater naturligvis burde hylde. I gamle dage rangerede udenlandske barbarer på højde med dyr. Da Matteo Ricci i 1602 viste kineserne et verdenskort (som nu kan ses på Library of Congress i Washington DC), blev nogle udlændinge behandlet med større respekt, men den gamle sinocentrisme var langt fra forsvundet. Hvis Riget i Midten ikke længere var den perfekte civilisation, blev det politiske system sårbart i forhold til hjemlige udfordringer. En måde at håndtere dette problem på var at adskille »praktisk viden« fra »væsentlige kulturer«. Vestlig teknologi var fin nok, så længe den ikke forstyrrede kinesisk moral og politik.
I praksis var dette dog ikke holdbart. Politiske ideer kom til Kina sammen med videnskab, økonomi og vestlig religion. Og de var med til at underminere den etablerede orden. En af disse ideer var marxismen, men da Mao havde samlet Kina under et totalitært regime, lykkedes det ham i flere årtier at isolere kineserne fra begreber, der kunne underminere hans magt.
Da Kina under Deng Xiaopings ledelse igen åbnede op for handel med omverdenen, dukkede det gamle problem med informationskontrol op igen. Deng og hans teknokrater ville have gavn af moderne økonomiske og teknologiske ideer, men ligesom mandarinerne i 1800-tallet, ville de forbyde tanker, som Deng kaldte »åndelig forurening«. Den form for forurening, han havde i tankerne, var til dels kulturel (sex, stoffer og rock 'n roll), men først og fremmest politisk (menneskerettigheder og demokrati).
Puds glorien!
Det blev kun en begrænset succes, men Dengs efterfølgere fik langt større vanskeligheder og muligheder med opfindelsen af internettet, som ikke kan kontrolleres fuldt ud. Men med en hær af cyberspace-politifolk har Kina gennemført en bemærkelsesværdigt effektiv internetkontrol ved at blande trusler med propaganda. Med trusler opfordres folk til selvcensur, og den nationalistiske propaganda skaber mistillid til udenlandsk kritik. Det er ikke svært at finde veluddannede kinesere, der køber parolen om »informationsimperialisme«.
På den anden side er der også masser af kinesere, der har klappet adGoogles trodsighed over for myndighederne. Selv om regeringens talsmænd kritiserede USA for at blande sig i kinesiske (og iranske) anliggender, lagde hundredvis af kinesiske internetbrugere blomster foran Googles kontorer i Beijing, Shanghai og Guangzhou. Derfor er det forenklet og endog skadeligt blot at betragte konflikten om frihed på internettet som et kultursammenstød. Der er også kinesere, der ønsker at nyde de friheder, som tages for givet i demokratier.
Vestlige virksomheder og regeringer skal altså beslutte, hvem de holder med: Med de kinesiske embedsmænd, der definerer kinesisk kultur på en paternalistisk, autoritær måde, eller med det store antal af kinesere, der har deres egne forestillinger om frihed? Google har truffet sit valg. Det forekommer mig at være det rigtige valg, for det vil ikke alene stimulere en sund debat om fri udveksling af oplysninger i Kina, men kunne også tjene som model for, hvordan virksomheder, der opererer i autoritære lande, bør opføre sig. Selv for virksomheder, der blot vil maksimere deres profit, kan det nogle gange betale sig at pudse glorien og holde med englene.

© Wylie Agency og Information
Oversat af Mads Frese

