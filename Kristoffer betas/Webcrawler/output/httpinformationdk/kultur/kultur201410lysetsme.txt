Lysets mester i en grøn version
Det nye Moesgaard Museum i Aarhus sætter nye standarder for klimavenlig arkitektur med afsæt i Henning Larsens årtier lange eksperimenter med dagslys. Det skaber både et arkitekturens rum og nu også et kærkomment bidrag til at reducere museets energiforbrug betragteligt
 Hele Moesgaards skrånende enorme tag er græsklædt og et tilløbsstykke, ikke mindst på grund af udsigten over hele Aarhusbugten.


 Lysets mester blev arkitekt Henning Larsen kaldt af sine fagfæller. Stående på skuldrene af den lange nordiske designtradition udviklede han gennem et langt liv en umådeligt raffineret brug af lys som rumskabende virkemiddel i arkitekturen. Lyset er på vores breddegrader en værdifuld og knap ressource i arkitekturen. Det forstod Henning Larsen mere end nogen anden. Han eksperimenterede med og forskede i lysets mange kvaliteter og virkninger gennem et langt liv. Sit mesterlige greb om lyset demonstrerede han i en lang række vigtige byggerier, bl.a. tilbygningen til Glyptoteket og hovedværket: udenrigsministeriet i Riaydh i Saudi-Arabien. Henning Larsen døde sidste år, men tegnestuen Henning Larsen Architects (HLA) har tilsyneladende ingen problemer med at forvalte den tunge kunstneriske arv, selv om mesteren har sluppet roret.
Det beviser tegnestuen med det nyåbnede Moesgaard Museum. Her spiller dagslyset igen en helt central rolle som det, der både giver bygningen sin helt særlige karakter, og som element i museets ambitiøse grønne profil.
Med lys som ledemotiv i arkitekturen er det lykkedes at massere en lang række grønne principper for klimastyring ind i den nye bygning, uden at det forstyrrer den arkitektoniske kvalitet. Tværtimod. Museets grundidé styrkes af konsekvenserne af den grønne tænkning og brug af dagslys.
Ud af bakken
Det nye museum breder sig over 15.000 kvadratmeter. Den pittoreske placering i det bakkede landskab nær det gamle museum stiller høje krav til arkitekturens evne til at forholde sig til stedets karakter. Bygningen består af et enkelt og meget overbevisende arkitektonisk greb: Museets tag, en skrånende grøn flade, tipper ud af bakken og løfter sig højt op over jordfladen i den nordlige ende. Det betyder, at bygningen integreres i landskabet, og taget bliver til en let tilgængelig park og åben for alle hele året rundt. Fra museets grønne tag har publikum et kig ud over hele Aarhus-bugten og landskabet syd for Aarhus. Tagarealet vil få lov til at stå uberørt og med tiden udvikle sig til en grøn eng af selvsåede planter.
Første gang man ankommer til museet, vil mange bevæge sig om på bygningens nordside i jagten på indgangen. Men her finder man overraskende nok bygningens bagside. Hovedindgangen findes derimod på siden af bygningen. Det første indtryk af selve bygningskroppen, der holder taget oppe er, at materialevalget giver den ellers elegante, langstrakte bevægelse, som taget udgør, et bombastisk udtryk.
Det er ikke svært at forestille sig en langt mere transparent facadeløsning, der ville give bygningen en mere let karakter og understrege tagets længde endnu mere. Materialevalget slører dog på ingen måde det stramme, enkle greb, der udgør bygningens kompositoriske hovedtræk. Det er godt tænkt og godt udført, og så virker overvejelser om lethed versus tyngde i konstruktionen trods alt underordnet.
Det er en kunst i sig selv at gennemtvinge en så konsekvent designidé, som tegnestuen har formået. En idé, der ikke blot aftegner bygningens ydre kontur på en konsekvent måde. Den skaber indre rum med stor kompleksitet, og lysindfald som præcise udskæringer i tagfladen, der giver en overbevisende oplevelse museets rum. Ikke mindst den store foyer er en spektakulær rumlig oplevelse i sig selv.
Grøn milepæl
Det, der for alvor gør bygningen til en milepæl i dansk museumsbyggeri, er dog noget helt andet: Det er den fremsynede indarbejdelse af grøn teknologi og grønne designprincipper. Under ledelse af partner i tegnestuen Signe Kongebro er HLA med til at sætte en meget høj standard for grønt byggeri.
Det sker med afsæt i tegnestuens tradition for at arbejde med lyset som arkitektonisk grundelement. Men nu med en ekstra dimension, da den dybe indsigt i lysets mange kvaliteter bliver anvendt klogt til at mindske bygningens energiforbrug dramatisk. Sammenlignet med et standardparcelhus fra 1960, der i gennemsnit bruger 225 kWh (pr. kvadratmeter om året), bruger det nye museum kun 40 kWh. Det kan kun lade sig gøre, fordi arkitekterne har været kloge nok til at tænke grønne principper som fundamentet for bygningsdesignet.
Bygningens landskabelige orientering med den skrånende, sydvendte tagflade betyder mindre eksponering for direkte sollys (og dermed mindre behov for nedkøling) for museets udstillede genstande og rum.
Bygningen integrerer sig i landskabet og bevarer i så vid udstrækning som muligt de grønne områder. Det betyder videre, at det grønne tag optager CO2 og holder på regnvandet, hvilket reducerer mængden af spildevand.
Vandet på taget har samtidig en kølende effekt om sommeren. Facaderne mod øst og vest er minimeret for at give et mere kontrolleret indeklima uden store sæsonudsving. Mindre køling om sommeren, mindre opvarmning om vinteren. Enkelt og uhyre effektivt.
Bygningen er lavet af materialer, der er optimale i forhold til at regulere varme og kulde. Den primære udfordring i klimastyringen er at skabe et stabilt indeklima, hvor bygningsmaterialerne bidrager til at køle om sommeren og opvarme om vinteren med minimalt brug af energi. Derfor er bygningens betongulve konstrueret, så man kan høste den termiske energi ved hjælp af køle- og varmerør.
Sammen med den konsekvente brug af LED-belysning opnås en betydelig reduktion i museets energiforbrug, der kommer til at fremstå som en indlysende rigtig måde at bygge på anno 2014.
Det nye Moesgaard Museum er bannerfører for en type arkitektur, der uden det mindste besvær lader høj arkitektonisk og landskabelig kvalitet gå hånd i hånd med helt nødvendig klimatilpasning.
Moesgaard Museum, Aarhus, åbner i dag for offentligheden. Tegnet af Henning Larsen Architects

