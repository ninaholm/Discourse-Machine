Gallerister og kuratorer har magten i kunstverden
The Art Review lancerer sin årlige liste over de mest magtfulde mennesker i kunstverdenen. I år domineres den af kuratorer og galleriejere frem for kunstnere. Eneste dansker på listen er galleriejer Nicolai Wallner


 Sidste år blev kunstneren Damien Hirst betragtet som den mest magtfulde person i kunstverdenen. I år er han faldet til nr. 48 på The Art Reviews top 100 i kunstverdenen.
Det er i stedet kuratorer og galleriejere, der placeres højest på listen i år. Det er delvist krisens skyld, forklarer redaktøren på The Art Review, Mark Rappolt, til Independent.
»De personer, der er øverst på listen, er de, der er fleksible og kan håndtere en verden, der hastigt forandrer sig. Det er delvist på grund af krisen, men det var ved at ske alligevel, fordi man er nødt til at være fleksibel for at arbejde på et globalt plan.«
Det er krav som kuratorer og galleriejere bedre kan leve op til end kunstnerne, forklarer Mark Rappolt:
»Folk kan smutte til Berlin eller tage til New York i en weekend, hvor de før i tiden måtte nøjes med andres rapportering fra de steder. Det har gjort listen mindre domineret af London og New York, og i stedet kommer mange flere tyskere med. Hans Ulrich Obrist, der topper listen, har mange forskellige hatte på som både kurator og kritiker. Det kan man ikke sige om Damien Hirst. Der er ingen Damien Hirst-skole. Hans indflydelse er ikke så vidtrækkende.«
Én eneste forhandler
The Art Reviews liste laves af 20 repræsentanter fra kunstverdenen. Der er repræsentanter fra hele verden, men med undtagelse af formanden Mark Rappolt er de alle anonyme.
Selvom listen er blevet mere international, er der kun blevet plads til en enkelt dansker.
Galleriejer Nicolai Wallner ligger på plads nr. 89.
Da Informations kunstanmelder Michael Jeppesen i sommer lancerede top 100 over de mest magtfulde mennesker i dansk kunst fik Nicolai Wallner en placering som nr. 7.
Han fik disse ord med på vejen af Jeppesen:
»Siden 1993 har Wallner gået egne veje. Var bl.a. med til at skabe det hedengangne galleriområde på Islands Brygge og nu det nye galleri projekt på Carlsberg. Har især haft sin fokus på den internationale samtidskunst og er dansk repræsentant for flere af de mest spændende unge internationale kunstnere. Har i flere år været en af de få danske gallerister der får adgang til de mest betydningsfulde messer som Art Basel og Frieze.«
Læs mere here: http://www.artreview100.com/2009-artreview-power-100/

