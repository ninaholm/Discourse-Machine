Ny bølge af nazi-film på vej fra Hollywood
Med Tom Cruise i rollen som oberst Claus von Stauffenberg i storfilmen 'Valkyrie' indvarsler Hollywood en ny bølge af film om Anden Verdenskrig. Filmene henvender sig til en ny generation, der ikke føler sig personligt berørt af krigens stadig fjernere fortid
Naziregimets brutalitet har vakt dyster fascination igennem 60 år. Nu er en ny bølge af film om Anden Verdenskrig på vej, deriblandt 'Valkyrie' med Tom Cruise (i midten) i rollen som som oberst Claus von Stauffenberg med klap for øjet.


 Når Tom Cruise sætter klappen for øjet og den 26. december træder ud på alverdens biograflærreder i rollen som oberst Claus von Stauffenberg i den biografisk-historiske storfilm Valkyrie, vil han føre an i et angreb - det første i en ny række af film, hvor stjernenavne fra Hollywoods A-kæde søger tilbage til Tysklands nazistiske epoke og tolker den ind i en ny samtid. 
Naziregimets brutalitet og Holocausts rædsler har vakt dyster fascination igennem 60 år. Indtil nu er emnet dog i hovedsagen dog blevet taget af op af romantiserende krigsfilm eller hårdtslående forsøg på doku-drama som Schindlers Liste. 
Tom Cruises film er en dramatisering af det mislykkede mordkomplot mod Hitler i 1944. Og ligesom Der Untergang, den banebrydende tyske film om Hitlers sidste dage i førerbunkeren, viser filmen krigen set fra en tysk synsvinkel. 
Inden længe vil den blive fulgt op af flere film, der undersøger følgerne af Holocaust. Adam Ressurected med Jeff Goldblum og Willem Defoe handler om en cirkusklovn, som efter at være blevet skånet fra gaskammeret omsider kommer til afklaring om sin lidelseshistorie, da han i 1961 er indlagt på et psykiatrisk hospital. 
The Reader har Kate Winslet i rollen som en tysk kvinde med en hemmelig fortid, mens Ralph Fiennes spiller hendes tidligere elsker, som opdager hendes hemmelighed under Nürnberg-processens afhøringer. Og i Defiance bygger Daniel Craig James Bonds kløgt og handlekraft ud med Tuvia Bielskis, en af tre jødiske brødre, som blev modstandskæmpere i Hvideruslands skove.
Selv Tarantino er med
Tyskland selv oplever også en ny generation af filmskabere tematisere den naziepoke, som i årtier var så vanskelig og smertelig for nationen at se i øjnene. 
Nordwand, der foregår i 1938, ser på de tyske forsøg på at erobre den nordlige del af Alpetinden Eiger til nazisternes ære og forherligelse. 
Nyligt udsendte film omfatter også Un Secret og Plus tard, tu comprendras - begge fra Frankrig, hvor en yngre generation forsøger at sammenstykke den jødiske historie fra krigens tid, som den blev set gennem deres forældres og bedsteforældres øjne. 
Selv Quentin Tarantino laver en nazitema film. Hans længe forventede Inglourious Bastards handler om en jødisk pige, der søger hævn og følger i sporet på en deling jødisk-amerikanske soldater. 
Nu er krigsfilm ikke just noget nyt, men Dr. Helmut Schmitz, som underviser i efterkrigstidens tyske litteratur og kultur ved universitetet i Warwick, pointerer, at den seneste bølge af film kommer fra en yngre generation, der forsøger at taget et emne op, som er ved at forsvinde ud af den levende kollektive hukommelse. 
"Vi står nu i et generationsskifte," siger han. 
"Gennem de seneste 10 år eller deromkring har vi fået en hel ny generation af forbrugere, som ikke føler sig personligt berørt af hele denne historie. Men med film som Der Untergang har vi måske set begyndelsen på en strømning, hvor man forsøger at anskue Anden Verdenskrigs begivenheder fra et postkoldkrigs-perspektiv." 
Helmut Schmitz tilføjer dog, at han selv har "blandede følelser" over for den nye tendens. 
"Man kan på den ene side hævde, at disse film forøger den historiske bevidsthed. Men bliver historien til påskud for underholdning, er der på den anden side ikke tale om nogen sober indgang til emnet. Så kan man sympatisere nok så meget med ofrene - det nytter ikke, hvis man ikke forstår noget af den situation, de er havnet i," siger han.
Kritikeren og dramatikeren Bonnie Greer påpeger, at disse film drejes og får premiere i en tid, hvor krige raser i Irak og Afghanistan. 
"Vi har været i krig i længere tid end Anden Verdenskrig, og for at forstå, hvad det betyder, er vi måske nødt til at gå tilbage til andre krige. Jeg tror, Holocaust må fortælles forfra for hver generation i denne generations eget sprog," siger hun. 

© The Independent og InformationOversat af Niels Ivar Larsen

