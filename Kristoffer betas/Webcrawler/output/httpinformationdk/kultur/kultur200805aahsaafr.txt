Vi er åh så frigjorte
Det er i hvert fald, hvad vi går og tror om os selv i Danmark - det første land i verden, hvor pornoen blev frigivet. Men i virkeligheden er vi kun tolerante over for andre seksualiteter og måder at leve på, så længe de ikke kommer for tæt på


Mænd, der har sex med mænd. Kvinder, der har sex med kvinder. Mænd, der laves om til kvinder, og kvinder, der laves om til mænd. Folk, der svinger pisken over hinanden, slår på hinanden, binder hinanden, bytter partnere og knepper på kryds og tværs. Vi har set det hele før, for det meste er flimret hen over tv-skærmen. Nej, der er ikke så meget, der kan ryste os i vores grundvold, for vi er jo frigjorte her i porno-landet Danmark. Men det er kun noget, vi går og tror, mener journalist og debattør Marianne Grums Tyllesen, der sammen med kønsforsker Christian Groes-Green har udgivet antologien Sex i grænselandet."Vi er langt fra så frigjorte, som vi går og tror. Vi tror det, fordi vi ved så meget om sex, for vi har jo set det i medierne. Men i virkeligheden ved vi ikke en skid, for man har jo ikke prøvet noget af det, man har ikke følt og mærket noget af det. Og hvis man pludselig bliver konfronteret med det, når anderledes måder at leve på kommer tæt på, så er man lige pludselig ikke så frigjort mere," siger hun og peger på alle de mails, debatter og reaktioner, der kom efter Sex i grænselandet, en bog, der skulle beskrive tabuer i dansk sexliv. For dem er der stadig masser af, selv om danskerne godt kan lide at se sig selv som frigjorte."Danskerne ser frisindethed som en form for tolerance og viden, horisont og bredde. Hvis man er frigjort, betyder det, at man accepterer flere retninger, og det kan vi godt lide at bryste os af," siger hun.Homoer bliver også provokeret"Alle ved efterhånden, hvad en ladyboy er. Alle har set det, alle kender til det. Men når Henrik List skriver om sin første oplevelse, hvor han som mand blev forført af en kvinde, som viste sig at være mand - og at han rent faktisk fuldfører samlejet og stadig insisterer på, at han ikke er bøsse. Det er provokerende. Også for de homoseksuelle; de vil jo sige, at han er skabsbøsse," siger Marianne Grums Tyllesen, der selv blev upopulær i homo-miljøet, fordi hun tillod sig at sige, at det var tabu at være biseksuel i homo-miljøet.Men det er ikke kun andre seksualiteter end den heteroseksuelle, der er tabu. Sexolog Maria Marcus skrev i bogen om, at folk over 50 er begyndt at eksperimentere, gå i swingerklubber og byttte partnere."Men det er sådan noget, som unge har svært ved, de vil helst ikke vide for meget om deres bedsteforældres sexliv. Det er meget tabu, da holder man sig hellere for ørerne og begynder at nynne højt. Det siger jo noget om, hvor frigjorte vi egentlig er," siger hun.Er du kvinde eller mand?Og her taler vi alligevel om heteroseksuel sex. Men når det kommer til mænd, der gerne vil være kvinder, og kvinder, der vil være mænd, bliver det hele dobbelt så svært, siger Monica Grzywnowicz fra Anso, Association of Nordic Lesbian, Gay, Bisexual, Transgender and Qeer Student Organizatoins. Hun arrangerer en fællesnordisk konference om transkønnet seksualitet i Århus, der begyndte i går. For lige netop på de videregående uddannelser burde man være progressiv, men det er ifølge Monica Grzywnowicz ikke altid tilfældet."Selvfølgelig har vi rettigheder på papiret ,og selvfølgelig bliver der talt om lovgivning og lighed. Men der er andre dele af vore liv, som vi stadig har brug for at arbejde på. Dele, som handler om dagliglivet. Vi har stadig studerende, som forlader deres studier, fordi de føler sig ubehageligt til mode," siger hun og peger på et eksempel blandt flere: En person, der var født kvinde, men som identificerede sig selv som mand."Han blev ikke accepteret til forelæsningerne, fordi hans papirer ikke passede med hans kønsidentitet og hans udseende. Men hvorfor er det vigtigt? Læreren nægtede at tiltale hende som en mand under forelæsningerne. Men hvorfor er det et problem at kalde vedkommende ved det navn, han eller hun helst vil blive kaldt ved?"
