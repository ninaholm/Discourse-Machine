Sig mig, hvad blev der lige af eksperimenterne?
Hvorfor er de mest spændende litterære formeksperimenter hundrede år gamle, mens nutidens er blege afskygninger heraf? Er det, fordi nutidens forfattere er holdt op med at eksperimentere, eller er det, fordi vi ikke før i en fjern fremtid kan vurdere de vigtigste fornyelser i dag? De spørgsmål har litteraturredaktøren udfordret tre litterater med
Det 20. århundrede har været én lang fest af udfordrende formeksperimenter fra bl.a. James Joyce, Marcel Proust, Virginia Woolf og Edith Södergran (øverst fra venstre til højre). Men vi har ikke helt forladt eksperimenternes tid. Da Asta Olivia Nordenhof fik Montanas Litteraturpris for både sin bog og blog (t.v.), var det bevis på, at tværæstetiske eksperimenter i dag er afgørende. Fotos: Ullstein, The Granger Collection, AP, The Granger Collection, Tor Birk Trads


 Min litterære modermælk udgjordes af vilde romaneksperimenter som Robert Musils Manden uden egenskaber, James Joyces Ulysses, Marcel Prousts På sporet af den tabte tid, Virginia Woolfs Mrs. Dalloway, Kafkas dunkle prosa, Edith Södergrans og Gunnar Björlings sprængning af traditionelle metriske former og Georg Trakls lyriske ekspressionisme.
Siden fulgte som lidt mere fast føde den ny romans formalisme, Thomas Bernhards og Elfriede Jelineks kompromisløse prosa og tilintetgørelse af enhver overleveret konvention, Paul Celans nye billedsprog, W. G. Sebalds perspektiviske prosa og eksperimenterende romaner af forfattere som Agota Kristof og Herta Müller skrevet i diktaturets skygge og i mellemrummet mellem forskellige nationaliteter og sprog.
Hele det 20. århundrede har været én lang fest af udfordrende formeksperimenter, og mit verdensbillede er dannet af de bearbejdelser af den moderne identitetsløshed og forsøg på trods alt at rumme verden, som litteraturen leverede. Især i de første årtier af det 20. århundrede blev der eksperimenteret lystigt; den ene isme afløste den anden med rasende hast og ofte også med bud på indretningen af en bedre verden.
Aldrig siden har verden været i så sindsoprivende bevægelse og med en kunst, der forsøgte at holde trit med udviklingen. Hvad er der sket med den modernisme, der vendte op og ned på det hele og gav os en ny måde at se verden på?
