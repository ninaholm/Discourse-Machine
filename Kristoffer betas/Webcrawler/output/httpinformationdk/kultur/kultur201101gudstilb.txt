Guds tilbagevenden er forbigående
Da Ratzinger blev pave, var der forhåbninger om dialog mellem fornuft og religion. Men det håb har lidt endnu et knæk efter pavens seneste forsøg på at indlemme teorien om Big Bang i den katolske doktrin. Kritikere kalder ham dogmatisk og khomeinistisk


 I oldtiden fejrede de kristne i Rom jul på helligtrekongersdag. Ved LEpifania (tilsynekomsten) den 6. januar prædikede pave Benedikt XVI om ledestjernen, som førte de tre konger til barnets krybbe:
»Spørgsmålet om, hvilken type stjerne det var, har i århundreder optaget astronomer. Kepler mente, at det drejede sig om en nova eller en supernova, altså en af de stjerner der normalt udsender et svagt lys, men som pludselig på grund af en eksplosion kan udsende et exceptionelt lys,« sagde paven og tilføjede: »Det er helt sikkert interessant, men det fører os ikke til at forstå den stjerne.«
Ifølge paven var de tre vise mænd »på sporet af Gud«:
»De forsøgte at læse hans signatur i skabelsen. Men som vise mænd vidste de også, at det ikke var muligt at se den med et teleskop, men kun med fornuftens dybe øjne, som er på sporet af den endelige mening med virkeligheden.« Big Bang er et bevis på, at »universet ikke er tilfældigt, som nogen vil have os til at tro,« sagde paven og fortsatte: »Vi skal ikke lade sindet begrænse af teorier, der kun når til et vist punkt, og som  hvis vi ser godt efter  overhovedet ikke er i konkurrence med troen, men som ikke formår at forklare den endelige mening med tilværelsen.«
Bristede forhåbninger
Da tyskeren Joseph Ratzinger blev udnævnt som afløser for den folkekære pave Johannes Paul II, vakte det forhåbninger om en dialog mellem fornuft og religion. Inden sin udnævnelse havde han diskuteret »sekulariseringens dialektik« med filosoffen Jürgen Habermas i bogen Fornuft og religion, og han lagde i sine udmeldinger vægt på fornuften som en medierende instans mellem religioner. Men da den tidligere teologiprofessor i 2006 vendte tilbage til universitetet i Regensburg som pave og citerede en byzantinsk kejsers ord om, at profeten Muhammed kun udrettede »onde og umenneskelige ting«, brast alle forhåbninger. Han lagde sig også ud med jøderne ved at indstille Pius XII, den omstridte pave under Anden Verdenskrig, til saligkåring og degraderede protestantismen til status som »trossamfund«.
Snarere end dialogorienteret bliver Benedikt således opfattet som dogmatisk. En af hans første embedshandlinger var at sørge for, at redaktøren for det katolske ugemagasin America, jesuitpræsten Thomas Reese, som havde givet plads til debat om bl.a. homoseksuelles rettigheder, præsternes cølibat og kvindelige præster, blev fyret.
Den italienske filosof Paolo Flores d'Arcais betegner paven som »khomeinistisk« med henvisning til ayatollah Khomeini, den åndelige leder af den islamiske revolution i Iran. Som leder af Kongregationen for Troslæren, Vatikanets svar på Vogternes Råd, diskuterede Ratzinger i 2000 offentligt »Guds eksistens« med den ateistiske filosofiprofessor: »Når de jordiske forhåbninger i politiske og sociale kampe forsvinder, er det kun naturligt, at deres himmelske surrogater vender tilbage,« påpeger dArcais i en dialog med de brasilianske jesuitters studiecenter, Instituto Humanitas Unisinos.
Værdirelativisme
Dagen inden sin udnævnelse udtalte paven sig i skarpe vendinger om »relativismens diktatur«.
Ifølge Flores d'Arcais er værdirelativisme »en uundgåelig kendsgerning«, som ikke er ensbetydende med nihilisme. Konsekvensen af mangfoldigheden af ideer er ikke, »at alle værdier er lige, men derimod, at man har pligt til eksplicit at vælge sine værdier«. Det modsatte af den værdirelativisme, som paven frygter, er absolutisme: »Moderniteten i Vesten opstår netop med dette valg i Oplysningstiden. Den grundlæggende værdi, der muliggør fremkomsten af den vestlige modernitet, er menneskets autonomi. Det sker med den uforudsigelige og historisk betingede synergi mellem videnskab og kætteri. Autos nomos, at give sig selv sin egen lov. Det indebærer, at autonomien vedrører alle og enhver, for ellers ville det blot være en ny form for heteronomi, flertallets underdanighed over for de få privilegerede autokrater,« ræsonnerer Flores d'Arcais og tilføjer: »Modernitetens historie er historien om de skiftende resultater i en konflikt mellem autonomi for alle og enhver og modstanden fra de privilegerede og den obskurantisme, der kun accepterer moderniteten i form af de teknologiske fordele, som de videnskabelige fremskridt sikrer, men lægger hindringer i vejen, når det handler om at realisere desillusionens, sekularismens og demokratiets fulde potentiale i form af frihed og lighed.«
Abort, kunstig befrugtning og dødshjælp er ifølge paven udtryk for en værdirelativisme, som kan føre til totalitarisme. Men dArcais hævder, at det er forkert at betragte religionen som et forsvar mod totalitarisme: »Fænomenet Guds tilbagevenden opstår ikke som en søgen efter frelse fra totalitarisme og udslettelse. Det er Wojtyla og Ratzingers tese, som er usand i historisk forstand og uholdbar på et logisk og filosofisk plan. De fører totalitarismen tilbage til Oplysningstiden og kravet om autonomi! Den katolske kirke har tværtimod fundet de mest behagelige samlivsformer med den fascistiske totalitarisme. Benito Mussolini blev af Achille Ratti, der er bedre kendt som pave Pius XI, beæret med betegnelsen forsynets mand«, påpeger filosoffen og hævder, at den fornyede interesse for religion er »et surrogat for håbet om at opnå et mere radikalt demokrati«:
»Fænomenet Guds tilbagevenden vil forsvinde, så snart kampen for et radikalt demokrati vender tilbage i stor skala og med blot delvis troværdige udsigter til succes,« spår ateisten d'Arcais.
Fælles værdier?
Derfor vil de brasilianske jesuitter vide, om kristne og ateister overhovedet har fælles værdier: »Der findes ikke blot én ateistisk moral. Der findes mange, en ateist kan også være den mest reaktionære af de reaktionære. Og der findes ikke blot én moral for troende, men mange,« svarer den italienske relativist og tilføjer: »Derfor afhænger det fælles terræn ikke af troen, men af den enkeltes etiske og politiske valg, uanset om man er troende eller ateist. Der hersker f.eks. fuldstændig harmoni mellem demokratiske ateister, der kæmper for retfærdighed og frihed, og troende, der tager evangeliet alvorligt, når der på næsten hver eneste side tordnes mod de rige.«
Dialogen mellem de brasilianske jesuitters studiecenter, Instituto Humanitas Unisinos, og den italienske filosof Paolo Flores d’Arcais kan læses på Mads Freses blog: Paven, jesuitterne og kætteren

