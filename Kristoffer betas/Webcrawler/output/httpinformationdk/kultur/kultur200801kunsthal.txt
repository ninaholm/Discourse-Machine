Kunsthaller forenes
Imens rygter om nye kunsthaller rammer kunstverdenen, tager de eksisterende nu teten og lancerer et samarbejde med fokus på tilgængelighed til og formidling af samtidskunsten
Kunsthallen Nikolaj, der har hjemme i Nikolaj Kirke (på billedet) er gået sammen med fire andre kunsthaller for at styrke kunsthallernes aktiviteter og synlighed på den københavnske kunstscene


 Den Frie Udstillingsbygning, Kunstforeningen GL STRAND, Kunsthal Charlottenborg, Kunsthallen Nikolaj og Overgaden Institut for Samtidskunst er gået i et bredt samarbejde for at styrke kunsthallernes aktiviteter og synlighed på den københavnske kunstscene. De fem udstillingssteder er indbyrdes vidt forskellige i forhold til, hvad de viser, og hvordan de viser det. Dog er de alle karakteriseret ved hverken at have en kunstsamling som museerne eller at være kommercielle som gallerierne. De fem institutioner fokuserer udelukkende på at udstille og formidle kunsten. Med dette væsentlige fælles grundlag har de fem institutioner nu startet et samarbejde for at sætte fokus på samtidskunsten i byen. Startskuddet er en fælles folder, der informerer om kunsthallernes selvstændige profiler og udstillingsprogrammer for første halvdel af 2008.
"Noget tyder på, at der mangler et overblik over tilbuddene og ikke mindst bredden af de tilbud, der er inden for samtidskunsten: fra det internationale og veletablerede til undergrunden og det meget eksperimenterende. Det kan folderen forhåbentlig være med til at råde bod på," siger Karin Hindsbo, daglig leder af Den Frie Udstillingsbygning. 
Det non-kommercielle
Tilsammen tilbyder de mere end 40 forskellige udstillinger årligt. Hertil kommer en lang række særarrangementer, seminarer, artist talks, performances, foredrag, udgivelser, filmforevisninger og debatter - alt i relation til samtidskunsten. På sigt er det tanken, at samarbejdet også kan føre til fælles formidlingstiltag, billetordninger og lignende.
"Samtidskunsten nyder generelt større opmærksomhed end tidligere, men det er ofte med et kommercielt tilsnit; nye galleriområder i København, privatsamlinger, auktioner, osv. Med initiativet her vil vi gerne minde om, at der eksisterer en række institutioner, der gennem et stort formidlingsarbejde fokuserer på andre aspekter af kunsten," siger Henriette Bretton-Meyer, leder af Overgaden Institut for Samtidskunst. Og synligheden synes som det helt centrale for samarbejdet.
"Fælles initiativer kan gøre samtidskunsten mere synlig, f.eks er torsdag aften nu samtidskunstens aften, ligesom onsdag er museernes lange åbningsaften," siger Elisabeth Delin Hansen, leder af Kunsthallen Nikolaj.
Til gavn for kunsten
Et andet perspektiv i samarbejdet er de forskellige muligheder, der ligger i de meget forskellige rammer for kunsten, som dette samarbejde lægger op til. Men arkitekturen er ikke det vigtigste.
"Initiativet handler blandt andet om at gøre opmærksom på, at selv om arkitekturen er en vigtig medspiller på alle udstillingssteder - også vores kunsthaller - så er det alt andet lige indholdet og fokus på samtidskunsten, som definerer en kunsthal. Og der har vi nogle rigtig gode i København," siger Helle Behrndt, direktør i GL STRAND. 
Men vil dette samarbejde blokere for andre tiltag? Det mener Kunsthal Charlottenborgs nye direktør Bo Nilsson ikke.
"Der er blevet talt meget og med stor rædsel om nye kunsthaller i København som om hver nyt tiltag skulle indebære, at man træder hinanden over tæerne. Med det nye samarbejde imellem kunsthallerne vil vi vise, at nye tiltag på kunstscenen kan være positive injektioner, som skærper konkurrenceevnen. Jeg er helt sikker på, at hver bydel i København kommer til at have sin egen kunsthal inden for de næste 10 år, og det vil kun være til gavn for kunstscenen," siger Bo Nilsson, direktør for Kunsthal Charlottenborg.


