En rigtig intellektuel
Rifbjerg er et klassisk koldkrigsfænomen. Uden ham ville vi gå hen og glemme en helt særlig form for intellektuel underholdning
Kritik. Jeg er oprigtigt talt aldrig blevet bevæget ved læsning af en bog af Klaus Rifbjerg. Og jeg tror, at det igen skyldes, at Klaus Rifbjergs bøger aldrig selv er sat i bevægelse af noget, skriver Jesper Langballe. Arkiv


 I Den Kolde Krigs dage verserede der en anekdote, som jeg holdt meget af: Kreml havde i måneder planlagt indvielsen af en togterminal i Moskva - intet mindre end et teknologisk vidunder, der skulle demonstrere Sovjets suveræne overlegenhed på det trafikale område.
Et hold høflige amerikanske diplomater blev vist rundt af en russisk official. I time efter time hørte de på hans udredninger og så ham demonstrere ufatteligt snedigt udtænkte lystavler, der viste, hvornår toget rullede ind fra Omsk, og hvordan det forbandt sig med toget til Novgorod. Alt var der tænkt på.
Efter fem timers forklaringer følte amerikanerne sig nedslidte. Én af dem tog mod til sig og sagde til russeren: - "Alt det her er dybt imponerende; der er bare en ting, vi ikke forstår. Hvor er togene?"
Russeren vendte sig rasende imod ham og råbte: - "Nå, og hvad så med negrene i Sydstaterne?"
Det er en rigtig koldkrigshistorie. På det niveau skændtes man faktisk den gang - ikke mindst i akademiske kredse. Det hørte til tidens kulturelle præg. Alt var partier og meninger, og ingen blev nogensinde overrasket. Jeg kom til at tænke på historien, da jeg så Klaus Rifbjerg endnu en gang lufte denne pubertære goddag-mand-økseskaft-logik i sit svar til Rune Lykkeberg.
Klaus Rifbjerg er selv et rigtigt klassisk koldkrigsfænomen. Uden ham ville vi gå hen og glemme den form for intellektuel underholdning. (Uden ham ville vi for resten også mangle en rigtig levende repræsentant for danske forfattere, der i fuldt alvor har hyldet Honeckers østtyske koncentrationslejrstat som et paradis.) Vil man bevare et minde om den absurde periode, kunne man overveje at udstoppe ham og sætte ham op i hallen til et museum for 70'er-logik. Vi kunne så forære Berlins Checkpoint Charlie-museum en kopi.
Kan muligvis læse
Men nu til sagen: Rifbjergs anliggende var, at vi, som han anser for borgerlige, er så røv-dumme, at han får ondt bare ved at tænke på det. Statsministeren f.eks. Ifølge Rifbjerg har han aldrig nogensinde læst en bog eller set et billede eller lyttet til musik, der for alvor satte noget i gang i ham. Siden har vi forstået, at noget tilsvarende gælder Per Stig Møller. Samt min ringhed. Og Søren Krarup. (Forbløffende nok ryger Connie Hedegaard med, selv om hun deler Al Gores politisk korrekte klimasynspunkter, men dem har hun nok ikke lov til at ha', når hun tilhører det konservative folkeparti. Så hun er også skide-åndssvag. Quod erat demonstrandum.)
Denne rimeligt bredpenslede karakteristik af borgerligheden fik Rune Lykkebergs ironiske pen til at sprutte af lystighed. Han mindede bl.a. Rifbjerg om, at de nævnte påståede analfabeter har større eller mindre forfatterskaber bag sig.
Ja, det kan sgu godt være, svarer den tænksomme Rifbjerg. Og nødtvungent indrømmer han, at statsministeren muligvis kan læse og skrive. Men hvad hjælper det, når han fører nationen i krig på et løgnagtigt grundlag og dermed direkte og indirekte er skyldig i tusinder af menneskers død ...?
Nej, og hvad med negrene i Sydstaterne?
For resten mener den store Klaus, at de millioner, som undertegnede har fået afsat på finansloven til udforskning af Kaj Munk og hans tid, kunne have været brugt meget bedre. F.eks. til pension til en lødig nulevende forfatter. Her er det så lige, at man standser op og spørger sig selv: Har Klaus mon en bestemt i tankerne? Det skulle da vel aldrig være? ... jo, minsandten!
De dumme borgerlige
Og nu begynder vi at nærme os en enkel systematik for inddelingen af menneskeheden i dumme borgerlige, der aldrig er blevet bevæget af en bog - og så mennesker, der lader bevæge af kunstens farlighed og ikke lader sig spise af med Dansk Familieblads hygge-nygge. De sidstnævnte er simpelthen dem, der mener, at Klaus Rifbjerg fortsat bør oppebære et livslangt stipendium, selv om hans indkomstforhold strengt taget ikke nødvendiggør det. Enklere kan en kulturpolitik vist ikke udformes. Og mere magtfuldt kan kunstnerens messianske funktion næppe udtrykkes. Så kan vi andre komme med alt vores smålige vrøvl om fattigfolk, der trænger mere til pengene.
Det vil næppe undre nogen, at jeg ikke deler denne systematik. Det hænger sammen med, at jeg oprigtigt talt aldrig er blevet bevæget ved læsning af en bog af Klaus Rifbjerg. Og jeg tror, at det igen skyldes, at Klaus Rifbjergs bøger aldrig selv er sat i bevægelse af noget. Jeg kan godt se, at der bevæger sig noget i dem - nogle selvcentrerede følelser og stemninger. Men de bevæger ikke læseren. Der mangler konkret viden - en historisk kendsgerning, en tanke eller et etisk forpligtende valg. Kort sagt: alt det i en bog, som man må have et vidensforhold til - for ikke at sige: et samvittighedsforhold - det er fraværende.
Jeg taler altså ikke om meninger: "alt det om krig og indvandrere og afbrændte biler og asylcentre og tvangshjemsendte flygtninge og hætter over hovedet og CIA-overflyvninger," for nu at citere Rifbjergs katalog.
Herre du milde! - den slags debat-temaer har jo i princippet ligget på køl siden Rifbjergs koldkrigsungdom, og man kan proppe dem ind i hovedet på enhver bevidstløs gymnasiast, uden at han af den grund bliver et levende og selvstændigt menneske. Sligt bliver man heller ikke digter ved.
Tilbage står så endelig, at Rifbjerg bliver forbandet, når Rune Lykkeberg antyder, at han er højrøvet. Det har Rune Lykkeberg ganske vist ikke skrevet, men Rifbjerg har en anelse om, at han sikkert mener det.
Og hvad er nu det for noget? Skulle der være noget galt med at være højrøvet? Jeg mener, når man nu har så mange åbenlyst gode grunde til at være det?


