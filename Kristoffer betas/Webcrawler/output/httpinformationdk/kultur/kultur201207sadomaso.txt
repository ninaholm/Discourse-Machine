Sadomasochismens seneste evangelist
Husmorpornobogen ’Fifty Shades of Grey’ bliver ved med at slå rekorder. Men har EL James blot opfundet den seneste kommercielle genre som en pornoens svar på cupcakes. Eller er hendes saftige trilogi svaret på et dybere, udækket behov blandt kvindelige læsere?


 Sadomasochismen har altid haft sine velformulerede evangelister. Fra Marquis de Sade, den franske libertiner og forfatter til erotiske romaner i det 18. århundrede, til den britiske forfatter Kenneth Tynan, der engang argumenterede for, at smæk var vejen til følelsesmæssig og intellektuel frihed.
Men den nye britiske succesforfatter EL James har med sin erotiske romantrilogy Fifty Shades of Grey fået millioner af almindelige læsere til at tænke over den erotiske smertes plads i et forhold uden overhovedet at komme med argumenter eller foregive at have nogen form for litterær værdi. Bogen handler om en ung kvindes lidenskabelige kærlighed til en mand med hang til bondage og dominans. Det er »min midtvejskrise i større målestok«, har Erika Leonard, den midaldrende kvinde bag pseudonymet EL James, indrømmet for nylig. »Jeg har puttet alle mine fantasier ind i den,« tilføjede hun.
Sidste måned blev Fifty Shades of Grey udråbt til den hurtigst sælgende paperback nogensinde, og nu er det så også blevet den første e-bog, der har solgt mere end en million eksemplarer.
Men har EL James blot opfundet den seneste kommercielle genre som en slags pornoens svar på cupcakes. Eller er hendes saftige trilogi svaret på et dybere, udækket behov blandt kvindelige læsere?
Forbud og ophidselse
Den feministiske forfatter og akademiker Marina Warner mener, at bogens uventet brede appel kan være et tegn på, hvor svært folk har det med at blive opstemt i en tid, hvor sex og nøgenhed er blevet så almindeligt.
»Der er sket en generel blottelse af kroppen i vores kultur, og der er en sammenhæng mellem forbud og ophidselse,« siger hun.
»Det er på en eller anden måde forbundet med vores følelser for det hellige og det profane. Jeg vil absolut ikke, at vi vender tilbage til censuren, men jeg tror heller ikke, at svaret er at stræbe mod ekstremerne.« »Kvinder skal have lov til at læse og skrive, hvad de vil. Men de skal måske ikke vide sige sikre på, at de ikke blot er del af en større kommerciel sammenhæng.«
Warner er stærkt interesseret i myter og folklorens kraft. Deres karakter kan altid sige noget om samfundet, hævder hun. Hun citerer det provokative essay Kvinden hos de Sade fra 1979, hvor den britiske forfatter Angela Carter foreslår, at de Sade blot ærligt spejlede sin tids mandsdominerede hierarki.
»En bog som Fifty Shades of Grey kan være i hemmelig forståelse med status quo, hvor mænd stadig i vid udstrækning er de dominerende, selv om det ser ud til at være for sjov,« siger Warner.
Kvindelige forfattere har førhen behandlet ekstreme fantasier, fra Anne Desclos O’s historie (1954) til Fay Weldons En hun-djævels bekendelser og Die Klavierspielerin af den østrigske nobelpristager Elfriede Jelinek. I EL James’ bøger bliver emnerne håndteret mere ligefrem. Da manden introducerer kvinden til sit ’legerum’ advarer han hende om, at hun ikke finder en Xbox eller PlayStation derinde:
»Det føles som om, jeg har taget en tidsrejse tilbage til det 16. århundrede og den spanske inkvisition,« lyder kvindens reaktion i bogen, da hun træder ind i kammeret.
På internetsider såsom Mumsnet drøfter man, om bogen adskiller sig fra porno ved at være ’karakterdrevet’, hvilket ifølge nogle fans gør den mere værd. De fleste brugere på Mumsnet, selv fans af de grå bøger, mener ikke, man i det virkelige liv skal gå ud med mænd, der har hang til hård disciplin i soveværelset. En bruger påpeger dog, at det kan være værd at overveje, da en kælder fuld af fetichudstyr tyder på, at manden har fast ejendom.
Virkelig bizar identifikation
Spøg til side, så er den retsmedicinske psykoterapeut Estela Welldon rystet over den grå trilogis brede appel. Hun er selv forfatter til bøgerne Mor, Madonna, luder, idealiseringen og nedvurderingen af moderskab og Sadomasochisme.
»Det er et frygtelig tilbageskridt, at en bog som denne får så stor succes,« siger hun.
»Det er, som om kvinder nu forsøger at undskylde den succes, de har haft i en mandeverden. Det er en slags reaktion på den moderne tidsalder, men en meget primitiv reaktion.«
Klinisk set er der en stor kløft mellem de patienter, der fantaserer om vold, og dem, som har en farlig masochistisk tilbøjelighed, men der er en forbindelse, siger hun.
»Det ene kan føre til det andet, hvis man ikke kan få det ud af sit system. Nogle har så lidt selvagtelse, og så finder de en mand, der ubevidst er designet til at begå de ting mod dem, de ønskede at gøre mod sig selv. Det handler også om at give slip på ansvar.«
Welldon er flov over, at så mange kvinder læser trilogien, men hun er tilbageholdende med at give bøgerne status af en forbudt fryd.
»Jeg ville vælge at bagatellisere dem, men det lader til, at kvinder identificerer sig med dem, og det er bizart.«
 
 
© The Guardian og Information Oversat af Emil Rottbøll

