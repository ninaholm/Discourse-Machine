'Jeg har altid været dårlig til nej-kunst'
Instruktøren Anders Østergaard, der er manden bag nogle af de mest sete danske dokumentarfilm om bl.a. Gasolin og Tintins skaber Hergé, åbner i næste uge CPH:DOX med filmen 'Så kort og mærkeligt livet er', som handler om Dan Turèll


 - Hvad ser du frem til at opleve på kulturscenen i denne uge?
"Jeg ser frem til CPH:DOX, hvor jeg skal præsentere mine nye to nye film, og se, hvad de andre er kommet op med. Den ene film er den med Dan Turèll, og den anden handler om de hemmelige reportere i Burma og den opstandelse, der var sidste år, set gennem de hemmelige reporteres øjne."
- Hvad vil du især se frem til i tv i denne uge?
"Jeg følger med i en dokumentarserie på DR2 om indianere i Det Vilde Vesten, jeg tror, det er Kevin Costner, som speaker, den synes jeg er ret spændende. Men det er det eneste, jeg har set."
- Hvilke aviser, magasiner og tidsskrifter vil du orientere dig i?
"Jeg holder Politiken til daglig, og det er simpelthen, hvad jeg når for tiden, men selv om jeg har travlt, vil jeg ikke opgive den daglige avis. Jeg synes, man føler sig fortabt, jeg kan ikke mærke verden, hvis jeg ikke har en avis hver dag."
- Hvilken kunstner laver i øjeblikket det mest spændende og nyskabende?
"Når vi er så druknede i vores egne ting, er vi ikke så flittige til at gå ud og forbruge noget andet kultur. Når jeg er midt i at lave film, har jeg ikke en receptiv evne. Og jeg har en fornemmelse af, at jeg ikke er den eneste. Det er ikke for at være arrogant, men man har simpelthen svært ved at tage imod noget kultur, når man er i output mode. Man prøver at undgå at blive påvirket af andres 'sprog'. Det kan være, at det holder op, når jeg er færdig med at lave film. Så ser jeg meget frem til at se Manga på Louisiana med mine børn."
Læser sjældent fiktion
- Seneste bog, du har læst?
"Det er faktisk en debatbog, som hedder Kritik af den negative opbyggelighed, af Søren Ulrik Thomsen og Frederik Stjernfelt. Jeg holder meget af debatstof og essays og den slags, så jeg får sjældent læst fiktion. Det er en bog, som beskæftiger sig med og prøver at gøre op med, at kunst altid skal være antiautoritær og bryde grænser. Der er sådan en konvention, der siger at 'kunsten er kun god kunst, hvis den bryder grænser'. Den diskussion fascinerer mig meget."
- Seneste teaterstykke, du har set?
"Det var på Betty Nansen, hvor jeg så et stykke om en spionsag fra 1970'erne. Det er vel to år siden."
- Seneste udstilling, du har set?
"Det var på Ordrupgaard, en hollandsk maler, som hedder Piet Mondrian. Det synes jeg var skønt. Det er en enormt klar udviklings-historie, han har fra 20'ernes figurative billeder til det mere abstrakte, det var et meget stærkt stykke kunsthistorie, som blev præsenteret."
- Andet?
"Den kunst, som Søren Ulrik Thomsen og Frederik Stjernfelt gør op med, altså den der nej-kunst, har jeg altid været dårlig til, altså kunst, som siger 'ned med et eller andet' og er blind samfundskritik. Jeg kan godt lide samfundskritik, men det er ikke noget, der i sig selv sætter mig i gang, når jeg har en kunstnerisk oplevelse."

Hver uge spørger Information en aktuel kulturperson, hvad han/hun vil opleve af kultur i den kommende uge, og hvad vedkommende har forbrugt i den forgangne

