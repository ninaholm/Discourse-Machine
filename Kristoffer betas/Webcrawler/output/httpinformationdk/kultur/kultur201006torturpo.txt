Hvad skal vi med torturporno?
'Bromance', 'mumblecore', 'mockumentary', 'torture porn'. En overflod af nye og ofte sære filmgenrer optræder på internettet. Men måske er de bare nye blandinger af elementære, menneskelige følelsesmønstre
Borat er et typisk eksempel på en såkaldt mockumentary, der fremstiller fiktion som dokumentarisme.


 Gyseren har monsteret, nogle høje lyde og masser af chok. En actionfilm sprænger ting i luften og er dyr at lave, men hvad i alverden er en bromanceeller en mockumentary?
Nye filmgenrer vrimler på nettet. Filmentusiaster (og -nørder) overalt i verden har fået mulighed for at skabe filmdebat på blogs og hjemmesider. Udviklingen betyder, at man let kan støde på sære genrebetegnelser, som ingen almindelige dødelige forstår.
»Så længe mulighederne for at blande sig i filmdebatten bliver udvidet, vil der blive sat flere genrebetegnelser i omløb,« siger Rikke Schubart, der er filmblogger, gyserforfatter og lektor i medievidenskab på Syddansk Universitet. Hun har blandt andet skrevet en række artikler og indlæg om den nye horrorgenretorture porn.
Populær tortur
De nye genrebetegnelser er betydningsfulde, blandt andet fordi de påvirker, hvilke nye film der bliver produceret. Rikke Schubart fortæller, at den første Saw-film om en gruppe mennesker, der bliver taget til fange og skal torturere sig selv og andre for at slippe fri fra den onde mastermind Jigsaw, bare skulle have været en enkelt film.
Men filmen var efterfølgende, sammen med Hostel, den første til at få betegnelsen torture porn. Filmene blev svinet til af moralister og var utroligt populære.
Siden da er det væltet frem med torture porns. Sawer blevet en serie på seks film indtil videre og en af de bedst indtjenende gyserserier nogensinde, og Hostelog Hostel 2, der handler om perverterede rigmænd, som betaler for at torturere folk, er blevet lige så populære.
Svære at sælge
Rikke Schubart nævner også de maltrakterede kønsorganer i Lars von Triers Antichristsom et eksempel på torturpornografisk æstetik.
»De havde helt klart set Sawog Hostel, før de lavede Antichrist,« siger hun.
En genre findes, når man oplever, at et fælleselement definerer en række film. Det kan være en bestemt tid, som i westerns, et element, som uopfundet teknologi i science fiction, eller et særligt fortællegreb, som i
mockumentaries, der er fiktion i dokumentarklæder.
Men det er ikke helt til at sige, hvem der bestemmer, hvornår en genre findes. I litteratur er genren ofte defineret af forfatteren, men ifølge Rikke Schubart opstår filmgenrer i et mere kompliceret samspil. Dels er der produktionsselskaberne, der er interesseret i, hvad der kan sælges. Så er der forskerne og kritikerne, der har en interesse i at kunne historisere og sammenligne.
Og så er der alle os andre. Vi vil gerne kunne forudsige, hvad vi får: »Film, der ikke kan kategoriseres, er de sværeste at sælge. Når man står nede i videobiksen, gider man ofte ikke det komplicerede. 'Skal vi ikke bare tage en gyser?' Eller 'jeg har bare lyst til noget, hvor man kan grine,' har vi alle sammen både hørt og sagt,« siger Rikke Schubart.
En anden måde at dele film op på er efter, hvilke følelser de taler til.
»Man kan da godt gøre et indholdselement, tortur eller et fortællegreb til en genre, men det er lidt noget vrøvl. Grundlæggende ser vi film for at få fodret forskellige følelser,« siger Torben Grodal, der er professor og ekspert i kognitiv filmteori ved Københavns Universitet.
Menneskets syv følelser
Han har skrevet flere bøger om filmoplevelser og mener, at alle genrer er blandingsprodukter af syv menneskelige følelser. Søgen, seksuelt begær, vrede, frygt, omsorg, leg og panik over adskillelse. Følelserne udløser forskellige stoffer i kroppen, og det er derfor, vi ser film.
»Genrerne er blandingsprodukter, der udnytter de syv basalfølelser, vi har til fælles med alle pattedyr. De udgør så at sige bundtrækket i hjernen, nogle store overfølelser, som filmene kan tale til,« siger Torben Grodal.
Ud fra de syv følelser kan man så have hybrider, som den romantiske komedie, eller mere rene film som gyseren, der kun vil skræmme. Borte med blæstener et eksempel på, at storfilm ofte er karakteriseret ved at rumme alle syv elementer, siger Torben Grodal. Nye genrer er altid bare forsøg på at blande disse biologisk bestemte forudsætninger i nye forhold, mener han.
Overraskelsen er vigtig
Forudsigelighed og frigivelse af stoffer er dog ikke alt. Genrerne er nok vigtige, fordi de giver os mulighed for at nyde det velkendte, men også fordi de giver os mulighed for at blive overraskede. At en film netop ikke lever op til det, vi forventer af dens genre, kan være det, der gør, at vi husker den, mener Rikke Schubart. Så jo flere genrer, jo flere mulige overraskelser.
»Det er ligesom med livet; der er jo ingen, der beder om en eksistentiel krise. Ikke desto mindre er det kriserne og overraskelserne, man husker. Og for mig er det de gode film. Dem, der bider sig fast,« siger hun.

