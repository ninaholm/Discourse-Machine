Gyldne dage i Frankfurt

Hvert år i oktober valfarter forlæggere, agenter og talentspejdere fra hele verden til den tyske handelshovedstad for at deltage i bogmessen.


 FRANKFURT - Frankfurt am Main er for bogfolk, hvad Mekka er for muslimer. 
Hvert år i oktober valfarter forlæggere, agenter og talentspejdere fra hele verden til den tyske handelshovedstad for at møde de rigtige mennesker og gøre lukrative forretninger. 
Bogmessen i Frankfurt er uden sammenligning den største og mest betydningsfulde af årets mange salgsmesser. Intet andet sted kan man på én gang se og blive set af hele den forsamlede internationale forlagsverden. 
I løbet af de fem dage, messen varer, vil 300.000 besøgende gå rundt mellem 8.ooo stande fra 100 forskellige lande i et område på 170.000 kvadratmeter. 
De danske forlag og litterære agenturer holder til i messehal seks, hvor navnlig Gyldendal og Lindhardt & Ringhofs stande rager op i landskabet. Sidstnævnte er repræsenteret på messen med over 30 medarbejdere fra samtlige af forlagets afdelinger. Administrerende direktør Anette Wad har været med siden 1986. "Og hvert år bliver det bare større og større," siger hun.
Bogmessen i Frankfurt plejer at være et pejlemærke for den vej, bogmarkedet bevæger sig, og i år er ingen undtagelse.
"Der plejer altid at tegne sig nogle klare tendenser i markedet hernede. Sidste år var det bøger om Islam og terror, der dominerede, og i år er det bøger om finanskrisen, der går igen med titler som The Decline of the Dollar og The Collapse of the Financial World," siger Anette Wad, der dog ikke har budt på nogle af dem.
"Ulempen med den slags bøger er, at de med stor sandsynlighed vil være uaktuelle til foråret, hvor vi i givet fald skulle udgive dem. Så vi har valgt at holde os væk." 
Modsat hvad de fleste tror, foregår der ikke mange spontane handler på messen, fortæller hun. 
De fleste aftaler er enten indgået på forhånd eller tæt på at blive afsluttede, ligesom forlagene for længst har fået rapporter om de mest hypede bøger fra såkaldte scouts rundt om i verden. En udvikling, som har ændret spillereglerne på messen. Selv om der stadig bliver udskrevet checks med mange nuller, har messen de senere år fået større og større betydning som netværkspleje, fortæller hun. 
Det har imidlertid ikke gjort den mindre betydningsfuld, snarere tværtimod, forklarer forlagsdirektør på Tiderne Skifter Claus Clausen. 
"Det kan være svært at sige helt præcist, hvad man får ud af at være hernede, men det kan ikke kun gøres op i penge. Det handler mindst lige så meget om at skabe nye kontakter og holde gamle ved lige," siger Claus Clausen, som i år kan fejre 40-års-jubilæum som deltager på messen. Han har været med siden 1968. 
Meget har ændret sig siden. Dengang (og flere år frem) var litterære agenter eksempelvis helt bandlyst på messen. I dag er de at finde overalt. Således også i hal nummer seks, hvor hele andensalen er reserveret til 'Scouts & Agencies', som der står på skiltet over rulletrappen. 
Drister man sig en tur derop, kan man så langt øjet rækker se folk med ret til at købe, sælge og udstede licenser. De sidder ved små kontorborde med stakkevis af mapper foran sig, men ingen bøger. Der er bare benhård business og adgang forbudt for pressen.
Ib Hedeman Lauritzen fra det litterære agentur 'Bookman' har været i Frankfurt hvert år siden begyndelsen af tresserne, hvor han rendte rundt i de store messehaller med en kuffert efter sig. 
Det var dengang, arrangørerne stadig stod stædigt fast på, at messen var forbeholdt forlæggere. 
I dag tager Ib Hedeman Lauritzen gerne æren for at have skaffet de litterære agenturer ind på messen. 
Han fortæller, at han i mange år lobbyede forgæves for at få en stand, men at det først lykkedes, da han i 1972 tog spektakulære metoder i brug.
"Jeg blev ved med at få at vide, at standene var forbeholdt forlæggere, så jeg tænkte: 'Okay, så laver jeg da bare en bog og får den trykt i 3000 eksemplarer'. Det blev til bogen How to get a stand at the Frankfurt Book Fair," siger han og smiler smøret. 
Dét virkede. I 1978 besluttede arrangørerne således at invitere de litterære agenter med ind i varmen, hvor de har været lige siden. 
"Jeg plejer at sige, det tog dem syv år at finde ud af, at min idé kunne bruges. Men bedre sent end aldrig," siger han. 
Bogmessens officielle program fortsætter til og med søndag, hvor offentligheden for en kort bemærkning inviteres med ind i de hellige messehaller. 


