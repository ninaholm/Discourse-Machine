DR og dagblade i direkte duel
Generalerne på hver deres side i den verserende mediekrig mødtes tirsdag aften til en duel på ord. Det gik ikke stille for sig


 Ja, vi havde jo overvejet at screene for håndvåben, men jeg regner med, at vi nøjes med at debattere på ord.«
Ordstyrer Susanne Moll havde bevæbnet sig med humor, da hun tirsdag aften bød velkommen til debat i presseforeningen Publicistklubben. Emnet var den aktuelle mediekrig mellem dagbladene på den ene side og DR på den anden – og der var lagt op til hård skudveksling mellem generalerne for konfliktens stridende parter.
Hovedtaler var formand for JP/Politikens Hus, Jørgen Ejbøl, som lagde for med en ordentlig salve.
»Generaldirektøren burde skamme sig,« sagde han og kiggede på DR’s generaldirektør, Maria Rørbye Rønn, der så til fra et af de runde borde i Koncerthusets Studie 3 i DR Byen.
»Hun opfører sig som biskoppen, der bestemmer over alle de små sognebørn. Hun føler sig hævet over alt og alle og prøver at belære dagbladene. Men sandheden er, at selvfølgelig får vi flere læsere, hvis DR forsvinder fra nettet.«
Ejbøl var blevet provokeret af Rønn. Den blødende dagspresse har nemlig længe kæmpet for at finde en tilstrækkelig forretningsmodel. I den forbindelse er DR, der med licensmidler i ryggen giver læserne adgang til gratis nyhedsstof på nettet, blevet udset som skurken, der forhindrer dagbladene i at lykkes med brugerbetalingen. Beskeden fra dagbladsscheferne til politikerne har derfor været klar: Hvis de private medier skal overleve, skal DR forbydes at lave netnyheder.
Maria Rørbye Rønns modsvar har været, at DR kun kan løse de public service-opgaver, som politikerne har udstukket, ved at følge med udviklingen i borgernes nyhedsvaner. Det er en strukturel udfordring at få dagbladene til at fungere på nettet, og den løses ikke ved at begrænse DR, mener hun. Tværtimod.
I tirsdags stod de to kamphaner for første gang ansigt til ansigt.
Sidder fast i historik
Jørgen Ejbøl understregede, at hans angreb på DR ikke handler om, at JP/Politikens Hus vil have del i licenskronerne. Hvis det stod til ham, ville al form for mediestøtte forsvinde, så alle medier kunne konkurrere frit på indholdet, sagde han. Men der opstår konkurrenceforvridning i særklasse – sagde Ejbøl – når dr.dk tilbyder brugerne det indhold, som dagbladene er nødt til at tjene penge på.
»Hvor er konkurrencestyrelsen henne?« spurgte han og skød efter politikerne:
»DR har selvfølgelig en direkte linje til Mogens Jensen og andre åndskapaciteter på Christiansborg, men det kan ikke være rigtigt, at en statsvirksomhed fuldstændigt uhæmmet får lov til at smadre private virksomheder.«
Så var det generaldirektørens tur.
»Du har sagt mange ting, som jeg slet ikke vil forholde mig til, fordi det er under lavmål,« sagde Maria Rørbye Rønn, da hun fik overdraget mikrofonen. Hun havde dog noteret sig Ejbøls udmelding om, at dagbladene ikke vil have del i licenskronerne.
»Det er dejligt at få det på det rene, for jeg har opfattet tidligere udmeldinger fra dine kolleger ganske anderledes,« sagde hun.
Derefter gentog hun det synspunkt, at dagbladene ikke har formået at følge med den teknologiske udvikling.
»Jeg finder det forstemmende, at dagbladene sidder fast i historikken. I tænker stadig i papiraviser og prøver at overføre en gammeldags logik til nettet.«
Men forandringen er strukturel, sagde hun, og pegede på, at dagbladenes største konkurrent slet ikke er DR, men derimod internationale aktører som Google og Facebook.
»Vi står alle sammen over for store udfordringer, men løsningen er ikke at bekrige hinanden, men derimod at samarbejde.«
Rønn understregede, at hun også er bekymret over dagbladenes krise, men Ejbøl var uforsonlig.
»Det er klart, at DR ikke påvirkes af den økonomiske krise, så længe de kan plyndre os borgere med licensen,« sagde han og anklagede DR for at svigte sine public service-forpligtelser.
»DR opfører sig som en kommerciel virksomhed. Den udvider konstant, og mange af de nye medarbejdere, der kommer direkte fra dagbladene, tager en kommerciel tankegang med. For DR handler det tydeligvis om at slå modstanderen, og det går ikke i en public service-virksomhed.«
dr.dk er et billigt plagiat
Maria Rørbye Rønn slog fast, at DR er sat i verden for at levere kvalitetsindhold til alle danskerne.
»Hvor dagbladene skal producere indhold til dem, der vil betale for det, har DR til opgave at levere indhold til alle, fordi alle har betalt for DR.«
Hun pointerede, at public service-tilstedeværelsen på nettet i denne forbindelse er særlig vigtig, fordi især de unge får en meget stor del af deres nyheder derfra. Hun kritiserede desuden dagbladenes evne til at nå den brede befolkning med kvalitetsindhold på nettet.
Det anfægtede Jørgen Ejbøl.
»Lige nu er dr.dk ikke andet end et billigt plagiat af Ekstra Bladets og de andre kommercielle mediers hjemmesider.«
Og han pegede på en mulig årsag: »DR ledes af to jurister uden medieerfaring«, sagde han med henvisning til Rønn og DR-bestyrelsesformand Michael Christiansen.
»Og når man tænker på, hvor mange ulykker én jurist kan lave, må man gyse.«
På dette tidspunkt i debatten havde ordstyrer Susanne Moll allerede erkendt, at de stridende parter ikke ville nå til enighed denne tirsdag.
Måske kommer tvisten nærmere en afklaring, når Folketingets kulturudvalg afholder en høring, der skal diskutere public servicemediernes rolle i det danske samfund. Efter planen skal det ske, inden Folketinget går på sommerferie.
 

