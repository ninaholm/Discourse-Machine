Ultralive børn



 Internettet rislede for nyligt af fryd, da en lille rødhåret knægt, Noah Ritter, gik viralt på YouTube efter at have været live igennem på en lokal amerikansk tv-station ved et lokalt tivoli.
»Hvordan gik turen?,« spurgte en journalist den 5-årige om en netop overstået rutsjebanetur. Noah havde fået lov at holde sin egen mikrofon, han stirrede hypnotiserende ind i kameraet og svarede med nuttet, lys skideflækkerstemme: »Det var fedt! Efter sigende har jeg aldrig været på live tv før. Efter sigende ser jeg ikke nyhederne.« Sådan fortsatte samtalen. Noah anede ikke, hvad »efter sigende« (på amerikansk: apparently) betød.
Det indrømmede han kækt i diverse amerikanske tv-kanalers efterfølgende live interview med storsmilende voksne, der elskede alt det ærlige nonsens, der fløj ud af munden på dette live-tv’s mest charmerende barnetalent.
Således åben og positivt stemt tændte jeg mandag for DR Ultras nye satsning på live-børn i magasinprogrammet Ultrastyrken. »Børnene overtager scenefladen – live,« lokkede pressemeddelelsen, og hvad kan der så ikke ske? Ikke noget, erfarede man efter 30 minutter med to kønne børneværter og et hujende børnepublikum i et studie i Aarhus. For i Ultrastyrken live er alt netop tilrettelagt i stramt korrigerede rammer.
Børneværterne taler og agerer, som når ungdoms- og voksenværter styrer slagets gang. Det gælder måden, de professionelt folder hænderne på og så spreder armene i indøvet begejstring. Det gælder det stramme manuskript, der tydeligt dirigerer deres samtaler og optakt til præproducerede indslag. Live-elementet bliver heller ikke brugt til telefonopkald fra lyttere eller anden direkte interaktion med omverdenen derude.
Børn på live-tv kan indfri vores ønske om det anarkistiske og spontane i en verden af kedelige, professionelle værter og gæster, der taler og agerer på den måde, som de har lært og set på tv, at man skal gøre. Børn på live-tv kan sætte egne regler, skabe et rum for hinanden, der ikke er tynget af de voksnes vanetænkning og korrekthed. Men tvinger man børn til at gøre som voksne, så sætter live blot yderligere krav til børnenes professionalisme. Og det er da spild af børn. Efter sigende.

