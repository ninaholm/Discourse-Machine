Fornemmelsen for fede sætninger
Der er noget fragmentarisk over flere af sommerens debutudgivelser, mener Informations anmeldere. Enkelte glitrer med sproglige perler. Andre gør ikke. Midt imellem vipper vægtskålen


 Som den opmærksomme læser af Informations bogtillæg måske vil have bemærket, har der været et vist sammenfald mellem modtagelserne af flere af sommerens bøger. De hænger ikke rigtig sammen, har vores anmeldere ment. 
Men bør bøger nødvendigvis hænge sammen? Forme en harmonisk, fuldendt enhed? Det er et spørgsmål, litteraturkritikere har diskuteret indædt i årtier. Og de fleste moderne af slagsen er enige om, at det behøver de ikke nødvendigvis.
Enkelte af omtalte mere eller mindre fragmentariske fortællinger har da også fået positive anmeldelser her i avisen. Fordi de er fulde af sproglige guldkorn. De kan noget andet end at fremvise en forkromet sammenhæng. De glitrer stilistisk så at sige.
Andre er blevet fundet for lette. De hænger ikke sammen, og de har ikke noget andet at byde på. Eller ikke nok andet at byde på. Men netop her bliver det særlig interessant. For hvornår er der for megen meningsløshed og for få sproglige perler?
På en tænkt skala over Informations anmeldelser af sommerens usammenhængende udgivelser befinder Kamilla Löfströms modtagelse af Katrine Grünfelds debutroman, Mindre pletter, sig nederst.
"Romanen er (...) meget lidt roman, hvis man med 'roman' forstår en sammenhængende historie," bemærkede Löfström og konstaterede: "Mindre pletter ved snarere ikke, hvad den vil, og så gør den lidt af hvert."
Og så var dén såmænd ikke meget længere. Löfström synes ikke at være stødt på nogen forsonende træk.
I den modsatte ende af skalaen troner Erik Skyum-Nielsens anmeldelse af den forhenværende forfatterskoleelev Christina Hagens debut, novellesamlingen Sexdronning. Skyum-Nielsen peger på, at bogen er sjældent, eller måske netop tidstypisk, sammenhængsforladt.
"Der springes hele vejen fra punkt til punkt, fra et billede til det næste, som om teksten på samme tid våger sensitivt over kroppen og alligevel helst falder i søvn ved sine egne gentagelser," skriver Skyum-Nielsen.
Men det diskvalificerer skam ikke debuten, mener kritikeren, der er begejstret over debutantens sproglige snilde:
"Dette lyder muligvis som artige udskrifter af lærebøger i postmodernitet, men kedeligt bliver det aldrig, for Christina Hagen praktiserer en særlig kynisk råhed og selvironisk humor, der gang på gang får lov at slå ud som stilistiske lykketræf."
Stedvist fede sætninger
Midt imellem de to debutanter lurer Tue Andersen Nexøs anmeldelse af en tredje debutant, Nina Søs Vinthers Hvis Helsinki, en samling af tre eksperimenterende prosastykker.
Andersen Nexøs dobbelttydige holdning til bogen er klar fra begyndelsen:
"Nina Søs Vinthers debutbog er velskrevet, men ikke vellykket," hedder det allerede i underrubrikken. 
For på den ene side indeholder den "mange fine passager", og Andersen Nexø taler om stilens "særlige, distræte saglighed - som lader hendes prosa springe fra det ene til det næste med en forbløffende lethed." 
Men på den anden side: "Uanset de fine passager, der er undervejs i Hvis Helsinki, så føles det som om bogens ærinde flimrer. Hvad skal vi med A? Med Jani og Amo og Aikihiko? Med stilens løsrevne, kølige sætninger? Som læser ved man det ikke; man fornemmer, at Nina Søs Vinther heller ikke ved det."
Men måske, erkender Andersen Nexø på sin blog Sandkassen samme dag, er problemet ikke så meget, at bogen ikke vil noget, men at han ikke kan nøjes med det, den vil:
"Jeg er ikke rigtigt begejstret, men har også en klar fornemmelse af, at jeg simpelthen ikke fanger, hvad det er, bogen vil - andet end at være samlingspunkt for stedvist fede sætninger. Måske vil den ikke andet, det er så ikke nok til mig."
Det er det til gengæld for Weekendavisens Lars Bukdahl. I en lang og grundig anmeldelse på hjemmesiden Litlive tildeler han, herligt bukdahlsk, Hvis Helsinki 19 ud af 25 mulige &'er efter et vurderingssystem, han har ladet sig inspirere til af Johannes L. Madsens og & og fra 1967 og Per Højholt og Steffen Hejlskov Larsens og fra 1971.
I klar kontrast til Tue Andersen Nexøs blogindlæg skriver Bukdahl:
"Jeg er rigtig begejstret, men har også en uklar fornemmelse af, at jeg ikke uden videre fanger, hvad det er bogen vil - andet end et være samlingspunkt for hyppigt fede sætninger. Måske vil den ikke andet, det er så mere end nok for mig."
"Her tror jeg simpelthen der er tale om forskellig smag", lyder Andersen Nexøs duplik på Luftskibet. 
"Hvor jeg ikke stiller mig tilfreds med 'stedvist fede sætninger', så begejstres Bukdahl over de 'hyppigt fede sætninger'. For ham er bevægelserne på tekstens mikroniveau, i form og tonefald nok; jeg bliver irriteret, fordi jeg ikke forstår, hvorfor teksten ser ud som den gør på makroniveau," fortsætter Andersen Nexø.
Anmelderens smag
På digteren Martin Glaz Serups blog, Kornkammer, er diskussionen om forskellige kritikeres forskellige fornemmelser for fede sætninger blevet videreført. Her skriver en anonym bidragyder fornuftigt i en kommentar, at divergensen i smag er udtryk for, at enhver anmelder uundgåeligt er præget af en personlig æstetik. Heldigvis kunne man tilføje. 
"Derfor: Kend din anmelder! for kun på den måde ved man, hvilke anmeldelser man kan regne med," konkluderer den anonyme, der i den anledning får lyst til at citere en passage fra den legendariske amerikanske litteraturkritiker Harold Bloom. Han kan dog ikke huske passagen udenad, ved bare det har noget med anmelderens personlighed at gøre. Mon ikke han tænker på det sted i essayet Agon: Revisionism and Critical Personality, hvor Bloom skriver: "From a pragmatic view there is no language of criticism but only of an individual critic."


