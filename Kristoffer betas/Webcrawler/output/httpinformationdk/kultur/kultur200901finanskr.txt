En finanskrise fyldt med fordele
En guide. Hvorfor skal det være så surt alt sammen? Fordelene ved en god, gammeldags finanskrise er, at vi blandt så meget andet slipper for flere designerkøkkener, glaseret tegl, mikrobryggerier og møgdyre økobrunch-cafeer. Farvel til friværdiens oppustede statussymboler og velkommen til de gode, gamle dage
Planen. Med skoldhed kolbekaffe i termokanden kan vi muligvis slippe af med cafeerne og få værtshusene tilbage på eksempelvis Sankt Hans Torv.


 1) Adios til café latte to go
Hvor har man dog spildt enorme mængder af både tid og penge på give den som endnu en af gadens friskfyragtige kaffe-afficionadoer, der gerne betaler 45 kroner og venter mindst otte minutter på en signalsmart 'coffee to go'. Mens ens morgenhjerne får tics af larmen fra den kværnende ekspressomaskine, og man oparbejder et ubændigt had til hende foran i køen, der ikke kan tage stilling til om, hun skal have let, sød eller minimælk i sit moccaskud. Som om nogen kan smage forskel. 
Lur mig, om det f.eks. ikke bliver moderne at spadsere rundt i byen med sort kolbekaffe på termokande-
2) Slut med sushi i samtalekøkkenet
Alle har ikke længere hverken ret eller råd til et fedt køkken, så nu slipper vi for at møde op til parmiddag i endnu et overdesignet højglanshelvede med arbejdsø og easy touch-låger og sige "nej, hvor ser det der køleskab i børstet italiensk stål bare dyrt ud." Mens man bliver tvangsfodret med hjemmelavet sushi med våd tang og ristet søgræs, suppleret med en læskende funky tropical-smoothie og endnu en røvsyg samtale om fede lejlighedspriser og endnu større friværdi. Det var luftpenge, I skide yuppier! Fat det! 
Lur mig om det for eksempel ikke bliver moderne at tage sig en klapsammen med Stryhns leverpostej direkte fra skærebrættet
3) Nedjustering af fladskærm og glaseret tegl
. Hvad var det egentlig for en megagrim trend med at selv det mindste lille jyde-parcelhus skulle have glaserede teglsten på taget? Som om, man var ankommet til selveste Mini-Amalienborg. Fnys, hvor var det fattigfint! Selv på Strandvejens giga-kasser røg de med på den glaserede galej, men tro mig, ingen, INGEN, har større fladskærme end provinsproletarerne, for de var også rige en overgang, men nu er det tiden at skrue ned for de 82 tommer og droppe plasma-teknologien. Virkeligheden ser jo slet ikke naturlig ud i det format! 
Lur mig om det for eksempel ikke bliver moderne at hive sit halv-antikke billedrørs-tv ned fra loftet og finde ro via 14 tommer uden fjernbetjening- 
4) Caféen tilbage til bodega
Mangt et værtshus blev revet bort af friværdiens feinsmeckerflodbølge til fordel for endnu en café med samme latte, samme brunch og samme inventar som caféen inde ved siden af. 
Well, jeg har en nyhed til alle jer trendsættende caféløver. Tag venligst jeres løvstilke og grøntsagssticks og drænede yoghurt og forlad området hurtigst muligt, for bodegamutter er på vej med hjemmekrøl og billigbajer. Café Plenum på Nørrebros Sankt Hans Torv kan således godt smide nøglen i cocktailglasset. 
Lur mig om det for eksempel ikke bliver moderne at kræve det gamle værtshus Trafik Caféen tilbage på sin plads -
5) Vi siger tak til Emmerys
Kære Emmerys, hvor jeg dog har elsket at hade dig. Men nu må vi skilles. Ingen har længere råd til at investere 378 kroner for et par sarte skiver af jeres topøkologiske, glutenfrie og antimælkeallergiske rustikbrød fyldt med hybenpulver, rørhat, brændenælder og CO2-neutral speltmel, fløjet direkte ind fra Provence. 
Og sikke I kunne lave smækre sandwiches, så livsstilsspottere straks sagde 'delikatesse' og gav jer medløb helt fra Århus til 2900 Happiness. 
Lur mig om det for eksempel ikke bliver moderne at mødes i pølsevognen, når der er frokostrumlen i tykmavsen-
6) Farvel til Nørrebro Bryghus
Man må korse sig. Øl-turisterne ankommer busvis for at glo på kobberkedler i mikrobryggerier a la det yderst opreklamerede Nørrebro Bryghus. Og skal man være rigtig original til julefrokost og polterabend, så skal man da have en enkelt Jolly Pumpkin La Roja til kun 150 danske kroner. 
Hvorfor ikke sende snobberiet tilbage til rødvinsreolerne og i det mindste sætte en klassisk, veltempereret dansk HOF på ølkortet? Til en overkommelig pris. 
Nørrebro Bryghus, finanskrisen kan meget vel sørge for, at I ikke længere behøver have fagforeningen på nakken for at nægte en overenskomst. 
Lur mig om det for eksempel ikke bliver moderne at drikke en billig høkerbajer nede på hjørnet-

René Fredensborg (f. 1972) er journalist. Var musik- og filmanmelder på Nyhedsavisen, kulturjournalist og reportageskribent

