Kunsten at spidse en blyant
Hvis forfattere af den dickenske og swiftske slags begynder at øve sig i kunsten at spidse en blyant, er det da ikke stensikkert, at det vil vise sig at være spildt ulejlighed. Jeg ved ikke, om det er noget man underviser i på landets efterhånden utallige forfatterskoler


 Nu skal man aldrig være mere hellig, end bukserne kan holde til – eller hvordan det nu er viise gamle mænd plejer at udtrykke det. Alligevel stikker jeg hovedet frem og erklærer, ikke helligt, men altså højt, at jeg aldrig har haft hede drømme om at være rig. At have penge som græs. I de fem forbandede år, hvor jeg kørte rundt i en Fiat Uno, ønskede jeg mig brændende en mere driftssikker bil, men jeg kunne da godt nøjes med en brugt Opel eller en brugt Toyota. Det endte da også med, at jeg fik gaflet sidste. En splinterny Volvo, herregårdsmodellen, skænkede jeg ikke en tanke. Og jeg har aldrig følt mig uretfærdigt behandlet af tilværelsen, fordi jeg aldrig har haft råd til sådan et køretøj. Det er nu ikke noget enestående for Deres ukuelige dydsmønster af beskeden levemåde, jeg er sikker på, at de fleste har det på samme måde – mere eller mindre, men ikke de helt store udsving.
