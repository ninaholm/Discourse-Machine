’De bedste historier har mindst brug for os’
I de populære, virkelige kriminalhistorier, der genoptages og præsenteres til publikum som underholdning, fylder journalisternes arbejdsproces meget. Men hvor stor en rolle bør fortælleren fylde i historien? Er det interessant for lytteren, og gør det noget vigtigt for historien at høre om processen og arbejdet med sagen?


 Tim Hinmans stemme fylder højttalerne fra første sekund af Third Ears nye podcastkrimiserie Ringbindsattentatet. I baggrunden kan man høre hans makker Krister Moltzen, der slæber kasser med papirer, mens Tim Hinmans voiceover fortæller om arbejdet med serien, hvorfor de besluttede at lave den, og hvordan de fandt frem til netop den sag. Krister Moltzen er vendt tilbage fra biblioteket, får vi fortalt, med en masse materiale.
»Det gik lidt amok,« lyder det fra Moltzen, mens han bakser rundt med flyttekasserne, og de taler om, hvor tunge de er, fordi de er fyldt med materiale, og hvor mange penge det har kostet af skaffe det.
Præcis fire minutter og 11 sekunder ud af det 30 minutter lange podcastafsnit, der er det første i Ringbindsattentatet og har navnet »Bents liste«, bruges der på, at lytteren får forståelse for historiens baggrund og Third Ear-folkenes arbejde. Og det er langt fra enestående, at lytteren skal være vidne til detaljerne i den journalistiske arbejdsproces og de tanker, fortælleren gør sig undervejs. Både i HBO-dokumentarserien The Jinx, podcast fænomenet Serial og mange andre virkelige krimihistorier fylder journalisten og det journalistiske arbejde meget.
Men spørgsmålet er, om det giver historien noget særligt, at journalisten fylder så meget som fortæller, og om lytteren får noget ud af at blive ført detaljeret ind i den journalistiske proces.
Lytteren skal inkluderes
Der kommer flere true crime fortællinger i disse dage. Kriminalhistorier fra det virkelige liv, hvor tidligere sager graves frem og researches i bund for derefter at blive leveret som underholdning for et publikum. En genre, der stiller høje krav til både fortælleteknik og etik, og hvor fortællerens rolle i historien er omdiskuteret.
Spørger man Phoebe Judge, der til daglig laver den amerikanske krimipodcast Criminal, er hun klar i mælet: »De bedste historier har mindst brug for os. Min stemme skal være så lidt i som muligt. Vi vil helst stå udenfor og lade historierne fortælle sig selv.«
Alligevel forklarer hun, at det kan være nødvendigt at bruge tid i selve historien på at fortælle om metoderne bag, fordi historiens oprindelse kan være vigtigt for etikken.
»Hvis man fortæller, hvordan man har fundet historien, arbejdet med den og den slags, kan vi vise, at historien holder rent etisk,« fortæller hun.
Samme pointe fremhæver Tim Hinman fra Third Ear. Han forklarer, at fortællerens rolle er vigtig, fordi det får historien til at flyde og være skarp. Til spørgsmålet om, hvorfor det er vigtigt at gøre lytteren til en del af processen og i detaljer forklare, hvordan historien er researchet, forklarer han, at det kan skabe interesse for historien.
»Det handler om at inkludere lytterne, de skal have interesse i historien, som den vokser og udvikler sig over flere uger.«
– Men i første afsnit af Ringbinds-attentatet får man en masse proces, før man får historien, er det vigtigt for lytteren at høre?
»Det er ikke vigtigt for historien som sådan, men konteksten kan være vigtig for lytteren. Sådan så man ved, hvor vi kommer fra, og at det er baseret på noget ægte, som det var et stort arbejde at finde ud af. Så de ved, det er værd at bruge tid på at høre.

