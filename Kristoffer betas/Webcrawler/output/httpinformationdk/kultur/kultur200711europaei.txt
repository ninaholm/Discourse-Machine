En europæisk Oscar
Det Europæiske Filmakademi, der står bag European Film Awards, blev stiftet på et tidspunkt i slut-80'erne, hvor europæisk film var i krise. Siden er meget sket, ogi morgen i Berlin uddeles prisen for 20. gang
Ved sidste års European Film Awardsi Warszawa i Polen fik Penelope Cruz en pris for sin hovedrolle i Pedro Almodóvars -Volver-.


 Den har (endnu) ikke lige så stor gennemslagskraft som amerikanske Oscar, men ambitionen er, at den skal have det - selv om folkene bag ikke siger det højt. I morgen aften afholdes European Film Awards for 20. gang, i år i Berlin, og blandt det festklædte publikum vil man kunne finde den danske filmproducent Per Holst.
Han sidder i bestyrelsen for Det Europæiske Film-akademi, der uddeler priserne, og han deltog i den første prisfest for 20 år siden i 1988, hvor Bille Augusts Pelle Erobreren, som Holst producerede, var en af de nominerede i kategorien bedste film. Den vandt ikke - det gjorde i stedet Krzysztof Kieslowskis En lille film om kunsten at dræbe - men Max von Sydow kunne gå hjem med prisen for bedste mandlige hovedrolle i Augusts film, mens Pelle Hvenegaard, der spillede titelrollen, fik en pris for bedste unge skuespiller.
"Pointen med prisen og akademiet er at promovere europæisk film i forhold til amerikansk," siger Per Holst.
"Det er problematisk i Europa med alle de forskellige sprog, fordi de europæiske film ikke rejser så let over grænser som amerikanske film. Ved at uddele de europæiske filmpriser kan vi forhåbentlig få prisvinderne på forsiden af aviserne og på den måde få folk til at gå ind og se dem. Amerikanerne har brugt et halvt århundrede på at vise os, hvordan deres moral, etik og levemåde ser ud takket være film og kendte skuespillere. Det er på tide, at vi tager ved lære af dem."
Et akademi bliver til
European Film Awards blev etableret på foranledning af Berlins kultursenator, Volker Hassemer, for at fejre europæisk film, og det var nogle af Europas største filmpersonligheder fra både øst og vest og nord og syd - Bergman, Bertolucci, Mikhalkov, Kingsley, Huppert - der aftenen før selve uddelingen tog initiativet til det, der siden skulle blive til Det Europæiske Filmakademi. Den første præsident var Ingmar Bergman, nu står Wim Wenders i spidsen for akademiet, og han var også med dengang i 1988.
"Det var så tydeligt, at noget måtte gøres for at støtte europæisk film," siger den tyske filminstruktør i dag.
"Den var i dyb krise i slutningen af 1980'erne. Publikum havde mistet troen på vores film, og vi, filmskaberne, havde mistet troen på os selv. Vi var nødt til at gå imod den hastigt stigende indflydelse fra Hollywood, men vi vidste, at hvis vi skød skylden på 'de andre', ville det være den forkerte måde."
Den europæiske filmbranche var nødt til at tage et ansvar for sit bidrag til europæisk kultur og samtidig lære yngre generationer af filmskabere og biografgængere at sætte pris på europæiske film, fortæller Wenders.
"Vi var nødt til at genopdage vores egne underholdende kvaliteter; vi var nødt til at forstå, at auteur-film ikke betød, at man skulle lave film for sig selv; vi var nødt til at lære, hvordan vi kunne gøre de lokale film appellerende for et europæisk publikum."
Det tager tid
Meget er sket siden. Danmark har oplevet et sandt filmmirakel, der har givet genlyd i store dele af verden, og i de senere år har både Tyskland, Norge og Rumænien oplevet en opblomstring af de lokale filmbrancher og deraf øget international interesse. Nye generationer er kommet til, siger Per Holst, og Det Europæiske Filmakademi og European Film Awards kan efter hans mening tage noget af æren for det, fordi de bygger bro mellem publikum og branchen med blandt andet det storstilede award show.
Det er de ypperste europæiske film og skuespilpræstationer, der bliver belønnet, forklarer Holst, og derfor er filmprisen - som er blandt de største i Europa - blevet en anbefaling, som f.eks. kan bruges af distributørerne til at promovere deres film. Desuden vokser akademiet og får hele tiden flere medlemmer - men der vil altid være en vis nonchalance fra amerikanerne i forhold til europæisk film, mener han, og der er et stykke vej endnu, før European Film Awards bliver lige så vigtig som Oscaruddelingen.
"Det tager sin tid at få etableret en filmpris, ligesom det tager tid at få etableret en filmfestival."
Holst nævner, at Oscar-uddelingen og filmfestivalen i Cannes har henholdsvis 80 og 60 år på bagen.
European Film Awards afholdes hvert andet år i Berlin, hvor Det Europæiske Film-akademi har hovedsæde, og hvert andet år i en anden europæisk hovedstad. Per Holst har i nogle år arbejdet for at få prisuddelingen til Danmark, hvilket sker til næste år. Det bliver festligt og flot, lover han, og det kommer til at involvere både den danske filmbranche og publikum.
"Vi skal vise vejen frem for de andre, så de siger, at 'det skal gøres ligesom i København'."

www.europeanfilmacademy.org

