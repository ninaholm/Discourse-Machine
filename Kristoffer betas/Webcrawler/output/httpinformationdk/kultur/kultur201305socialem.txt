Sociale medier skaber ikke narcissisme
De sociale mediers fremmarch gør selv-promovering yderst tydelig. Behovet for at blive set og anerkendt har alle dage eksisteret, og blot fordi promoveringen nu er blevet digital, skaber den ikke mere narcissisme, mener ekspert


 Mennesker, som kun taler om sig selv, er irriterende. Og vi kender alle en enkelt eller to, som går under den kategori. Narcissisterne har altid eksisteret, mener Trine-Maria Kristensen, ekspert i sociale medier og underviser i professionel kommunikation på RUC. Hun oplever dog ikke, at de sociale medier kan beskyldes for at skabe flere narcissister.
»Jeg tror ikke på, at de sociale medier så skulle gøre, at vi alle blev selvoptagede og dårlige menne-sker,« siger Trine-Maria Kristensen og uddyber, at hun faktisk mener, at de sociale medier i flere tilfælde kan være med til at gøre det lige modsatte. »Hvis folk uden nogen form for ironisk distance forherliger sig på de sociale medier, så stopper folk med at synes godt om deres ting og give dem skulderklap. Man skal godt nok være dårlig til at aflæse sociale sammenhænge, hvis man ikke indretter sig efter stemningen omkring en,« siger Trine-Maria Kristensen. Menneskets brug af de sociale medier kan ifølge Kristensen sammenlignes med det at gå til fest.
Nye platforme
»Det er egentligt lidt anstrengende at stå op en hel aften i røg og med høje hæle, og man kan undre sig over, at man virkeligt gider. Men det er jo grundlæggende, fordi vi godt kan lide at være sammen,« siger hun og forklarer, at det er et grundlæggende menneskeligt træk, at vi oplever det som noget positivt at være omkring mennesker, som vi kan spejle os i – folk, der sætter os i relief. Derfor er det helt naturligt, at vi i stigende grad benytter os af de visuelle muligheder for at dele vores liv med omverdenen.
»Billeddelingstjenester som Instagram bygger på helt almindelige gruppedynamikker, som er blevet digitaliseret. Behovet for at blive set er det samme som altid – det er kun platformene, der har ændret sig,« siger Trine-Maria Kristensen.

