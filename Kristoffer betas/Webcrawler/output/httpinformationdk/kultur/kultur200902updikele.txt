Updike var let at citere



 Den amerikanske forfatter John Updike har endnu ikke været død i en måned. Alligevel har forlaget HarperCollins planlagt en post mortem biografi, som forventes at udkomme i løbet af 2011. 
Det er Adam Begley, som er bogredaktør ved The New York Observer, som skal føre pennen, og hvis man skal tro ham selv, bliver det ikke nogen vanskelig opgave. Begley lavede i 2003 et interview med Updike, og har senere betegnet det som sin letteste interviewopgave nogensinde. 
"Alt han sagde, kunne jeg simpelthen citere direkte," mindes Begley. 
Da Updike for snart mange år siden læste engelsk på Harvard University, gik han ovenikøbet i samme klasse med ingen ringere end Begleys egen far. 
Så med mere end 50 værker fra forfatteren selv, suppleret af mulige insiderhistorier fra studietiden, skulle det være muligt for Begley at tegne et fyldestgørende portræt af den legendariske afdøde forfatter. 

