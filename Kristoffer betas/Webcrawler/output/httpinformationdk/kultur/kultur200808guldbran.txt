Guldbrandsen filmer med Fogh
'Jeg prøver at fortælle sandheden,' siger journalisten Christoffer Guldbrandsen, der er i gang med en dokumentarfilm om det komplekse magtspil i EU, denne gang med både Anders Fogh Rasmussen, Jean-Claude Juncker og Nicolas Sarkozy på rollelisten
Hver gang, jeg laver noget nyt, prøver jeg at viske tavlen ren, siger instruktøren Christoffer Guldbrandsen, der er ved at lave en dokumentarfilm om EU.


 Da Irland ved en folkeafstemning den 12. juni sagde nej til Lissabontraktaten, betød det i bedste fald en forsinkelse, i værste fald en aflysning af den proces, som skal ende med, at der kommer til at stå en egentlig præsident i spidsen for Den Europæiske Union. Det er efter instruktøren og journalisten Christoffer Guldbrandsens mening den værste krise, EU længe har befundet i, og det er omdrejningspunktet i en ny, internationalt finansieret og dansk produceret dokumentarfilm, som han er i gang med at lave. En film, som skal kunne ses med lige stor interesse i alle EU-lande.
Det er endnu tidligt i processen, siger Guldbrandsen, som lige nu er i klipperummet for at færdiggøre en film om Ny Alliance.
"Men jeg ved, at den skal handle om det, jeg selv har oplevet, og som er det europæiske magtspil med alle sine intriger og rænkespil og en kultur, der nærmest går 2.000 år tilbage. Hvordan man forhandler og tager beslutninger. Jeg tager udgangspunkt i noget meget aktuelt, og så tager jeg fat i et emne, som ingen andre vil røre ved, fordi de opfatter det som kedeligt. Udfordringen er at gøre noget, der er så vigtigt for os alle sammen, nærværende og vedkommende. Det er ikke nogen uinteressant udfordring, og det er heller ikke helt umuligt, fordi det er et stærkt fascinerende miljø med nogle karismatiske personligheder."
Klassisk dokumentarfilm
Christoffer Guldbrandsen vil ikke afsløre, hvem alle aktørerne i den endnu unavngivne film skal være, men han fortæller, at det blandt andet er en række nuværende og tidligere regeringschefer, som fortæller om beslutningsprocesserne i EU.
Tre af de medvirkende er der dog sat navn på: Danmarks statsminister Anders Fogh Rasmussen og Luxembourgs premierminister Jean-Claude Juncker, der begge er blevet nævnt som mulige kandidater til posten som EU's præsident, og Frankrigs præsident Nicolas Sarkozy, der også er formand for EU og dermed lige nu har ansvaret for Lissabontraktatens videre skæbne.
Filmen om magtspillet i EU bliver ikke en observerende dokumentarfilm som Fogh bag facaden eller Lykketoft finale, to af Guldbrandsens tidligere film om politikere og politiske processer.
"Der er observerende elementer i den," siger instruktøren, "men det er primært en klassisk dokumentarfilm i den forstand, at det er nogle folk med indsigt og adgang, som videregiver oplysninger. Juncker og Fogh er to af de personer, som vi observerer, og de indgår samtidig i en interviewsammenhæng. Det, der er så unikt ved det her, er, at ingen ved, om Lissabon-traktaten overhovedet bliver til noget. Hvis den bliver til noget, skal man have valgt en præsident. Hvem det bliver, er der heller ikke nogen, der ved noget om. Det, der ligger fast, er, at ingen vil annoncere sit kandidatur, før de er sikre på at få posten. På den måde er det ikke, fordi projektet mangler modstand."
Derfor ved Christoffer Guldbrandsen heller ikke, hvornår filmen er færdig.
Spontane Sarkozy
Fordi EU-filmen skal være klassisk dokumentarisk, er det ikke så afgørende, om Christoffer Guldbrandsen kommer lige så tæt på de medvirkende som i sine tidligere film. Og hvor tæt han kommer på f.eks. Juncker og Fogh, finder han først ud af undervejs, fortæller han.
"Det er en beslutning, de skal træffe. Indtil videre har jeg fulgt Juncker rundt til topmøder, og så skal jeg ned til ham i Luxembourg. Anders Fogh har jeg lavet et interview med og fulgt en lille smule til et topmøde."
Den største udfordring har indtil videre vist sig at være Sarkozy, fordi han har et stort apparat omkring sig.
"Men hver gang, han tager ud i det offentlig rum, og det har relation til det europæiske magtspil, så er jeg på plads. Det er min arbejdsmetode. Jeg har før fået afslag og nej, men jeg følger med alligevel, og det er gået hver gang. Man kan være heldig at komme tæt på, hvis man er ihærdig nok. Men det er heller ikke afgørende. Bare det at få nogle ting på kanterne efter pressemøder har en værdi."
Desuden er Sarkozy god foran et kamera, siger Guldbrandsen.
"Han har sine følelser uden på tøjet og reagerer meget spontant."
En ren tavle
Man kan undre sig lidt over, at Anders Fogh Rasmussen har sagt ja til at medvirke i EU-filmen. Efter premieren på Christoffer Guldbrandsens seneste film, Den hemmelige krig, der kritiserede Danmarks militære engagement i Afghanistan, blev instruktøren udsat for kraftige angreb fra regeringens side.
Men statsministeren var "temmelig imødekommende," siger Guldbrandsen.
"Jeg har ikke oplevet reservationer fra hans side, og det har han heller ikke grund til at have. Vi havde en kort snak på Café Les Deux Magots i Paris. Hver gang jeg laver noget nyt, forsøger jeg at viske tavlen ren, begynde forfra. Udgangspunktet er, at hver fortælling er nu, og jeg er nødt til at tilsidesætte, hvad jeg måtte føle af vrede og forurettelse. Det kræver nogle kræfter, men hvis jeg ikke gør det hver gang, og hvis ikke jeg lægger mine fordomme fra mig og forsøger at bryde det eksisterende billede ned og danne et nyt billede, så er det ikke i overensstemmelse med den måde, jeg vil arbejde på. Det gjorde jeg både med filmen om Anders Fogh og med filmen om Mogens Lykketoft. Danske medier er alt for præget af fastlåste holdninger til, hvordan verden hænger sammen, og sådan vil jeg ikke arbejde."
Samtidig forsøger Christoffer Guldbrandsen at være upåvirket af, hvad andre måtte mene om ham, og han mener, at den grundlæggende fordomsfrihed er en af grundene til, at Fogh også har sagt ja denne gang.
Instruktøren har heller ikke ændret sin måde at arbejde på, selv om han denne gang vender fokus væk fra Danmark og mod Europa. I stedet handler det om at holde fast, forklarer han.
"Det er vanskeligere med EU-filmen, fordi det er en meget mere kompleks historie. Forenklingen og raffineringen af fortælleprocessen er sværere, og på den måde er det anderledes. Men det er også taknemmeligt at gå i gang med, fordi EU er et af de områder, hvor der er allerflest klicheer og fordomme og fastlåste billeder. Jeg tror, at der er noget, der er rigtigt, og noget, der er forkert. Jeg tror på, at der er noget, der er sandt, og noget, der er falsk - og jeg prøver at fortælle sandheden."

Christoffer Guldbrandsens film om Ny Alliance har premiere i oktober/november

