Den mest forbudte fantasi
Mænd, som mistænkes for at være seksuelt tiltrukket af børn, forfølges, selv om de aldrig kunne drømme om at udleve deres lyst. Men lysten er iboende hos mange, og samfundet må indse, at pædofili kræver mere behandling og mindre stigmatisering, siger eksperter


 Ethan Edwards er en mand sidst i 50’erne. Han bor i Philadelphia i Pennsylvania, og han har succes med sit arbejde som IT-tekniker. Edwards er fraskilt, men med sin ekskone har han opfostret tre døtre, som han elsker højt. Og så er han pædofil.
Piger ned til fire år gamle tiltrækker ham seksuelt. Han er også tiltrukket af voksne kvinder, men slet ikke på samme måde.
Sammen med Nick Devin har han startet organisationen Virtous Pedophiles (dydige pædofile), et internetbaseret netværk for folk med pædofile fantasier, som de ikke kunne drømme om at føre ud i livet. Makkeren Nick Devin er en gift mand i 60’erne, veluddannet, efter eget udsagn vellidt i sit lokalsamfund – og pædofil. Han tiltrækkes primært af drenge i 12-14 års alderen, men han har aldrig rørt ved et barn på en måde, der kunne opfattes seksuelt.
Fordi han vil værne om sin anonymitet, ønsker Ethan Edwards ikke at blive ringet op, men han har indvilget i at deltage i et chatinterview med Information.
»Min opfattelse er, at folk virkelig hader pædofile,« skriver han, da jeg spørger til hans anonymitet.
»For det første tvivler mange på, at vi rent faktisk er dydige. De tror, vi bare lader som om. For det andet hader mange os under alle omstændigheder, så Nick og jeg frygter, at vi, hvis vores seksuelle orientering blev offentlig, ville miste venner, ligesom det ville påvirke vores karrierer og så videre. Tror du, det ville være anderledes i Danmark?« spørger han.
Først for nylig har Ethan Edwards opdaget sin pædofili. Det er ret usædvanligt. Han har kun fortalt om sine fantasier til én person, men visse medlemmer af Virtous Pedophiles – forklarer han – har med succes talt ud over for venner eller familie. Andre med knap så meget succes.
»Der var en fyr, som, da han indså sin pædofili, skrev det på Facebook. Så gik det helt galt. Han fik dødstrusler og blev hurtigt kontaktet af politiet.«
Rationelle mennesker
Ordet pædofili betegner seksuel fascination af og tiltrækning mod børn. Det forbindes – særligt i medierne – oftest med personer, som begår den forbrydelse at dyrke sex med børn.
Men man må sondre mellem de to forskellige ting.
I den brede videnskab anslås det, at 1-2 pct. af alle mænd er pædofile. Lektor Sarah Goode, forfatter til to sociologiske studier af pædofili ved University of Winchester, har imidlertid sagt til The Guardian, at hendes bedste estimat er, at en femtedel af alle voksne mænd i en vis udstrækning er i stand til at blive seksuelt opstemte af børn.
Christian Graugaard, mangeårig formand for foreningen Sex & Samfund og nyudnævnt professor i almen sexologi ved Aalborg Universitet, siger, at den seksuelle fascination af børn og unge formentlig er »ganske udbredt«, og også han pointerer, at det ikke nødvendigvis er det samme som pædofili.
Han skelner mellem folk i hvis fantasiliv, der indgår mindreårige, og så mennesker, som i klinisk sexologisk forstand kan kaldes pædofile. Sidstnævnte har fuldstændig eller næsten fuldstændig rettet deres seksuelle orientering mod børn og helt unge.
»Der er tale om et stivnet tændingsmønster, så de ikke er i stand til at give seksualiteten en anden og mere acceptabel form – selv om de udmærket ved, at den ikke er i overensstemmelse med lov og samfundsmoral,« siger Christian Graugaard.
Men en pædofil er ikke det samme som en sexforbryder. Som den britiske psykolog Glenn Wilson har sagt til The Guardian:
»De fleste pædofile er – udover socialt upassende – milde og rationelle.«
Birgit Wandahl Bundesen er læge i psykiatrien og tilknyttet Universitäre Psychiatrische Kliniken i Basel. Hun forklarer, at behandlingen af pædofili er mangefacetteret, og at den udover samtale- og gruppeterapi kan tælle medicinsk behandling.
»Jeg har to patienter, der frivilligt tager imod en medicinsk behandling, der består af en injektion hver tredje måned til trods for tit alvorlige bivirkninger som udvikling af kvindelig fedtfordeling, inkl. udvikling af bryster, hovedpine, afkalkning af knoglerne og hyppig vandladning. Den ene har været i behandling i otte år,« siger hun og tilføjer, at det er meget pinefuldt for mange pædofile at have en seksualdrift, der aldrig kan blive forløst. Og at mange af dem rent faktisk søger hjælp.
Selvhjælp
Tyske Zeit Magazin trykte i november et helt temahæfte, hvor magasinet fulgte en pædofil mand i terapi gennem et år. Magasinet havde ryddet forsiden og med store typer sort på hvidt skrevet:
»Hvad skal man gøre med en mand, der gør børn fortræd?«
På side to var en ny hvid forside, som blot bar teksten: »Hjælpe ham.«
Budskabet var tydeligt: Pædofili forebygges kun, hvis man hjælper de pædofile og oplyser det omkringværende samfund.
Perspektivet er interessant, siger Birgit Wandahl Bundesen, som mener, at psykisk syge i medierne ofte præsenteres meget stereotypt.
»Denne fortælling var nuanceret. Fordomsfrit beskrev den, hvor svært det havde været for den pædofile at skulle fortælle om sine tanker til først en professionel og sidenhen familien. Det var en frygtelig konflikt, fordi det var det eneste, han tændte på, selv om han vidste, at det var forbudt. Men han kunne hæmme sig selv,« siger hun.
»Vi har stadig middelalderlige forhold på området. De bliver jo puttet i gabestok og chikaneret af både lokalsamfundet og sundhedspersonale. Voldtaget og forulempet i fængslerne,« siger hun.
I Thomas Vinterbergs Jagten, der har præmiere denne uge, udsættes pædagogmedhjælperen Lucas (Mads Mikkelsen) for den værste anklage: pædofili. Lucas har ikke begået forbrydelsen, men ifølge Birgit Bundesen er det underordnet, om han er pædofil eller ej.
»Det vigtige er, hvordan Lucas bliver behandlet af samfundet. Vi har et retssamfund, som skal sørge for, at de her mennesker får en dom, men filmen viser, hvordan borgeren betragter det som sin rolle at dømme de her mennesker yderligere.«
Hvis man har pædofile tendenser, kan man i Danmark opsøge Sexologisk Klinik på Rigshospitalet. På klinikken, som også driver rådgivningstelefonen Bryd Cirklen, der tilbyder gratis og anonym rådgivning, kan man lære at tage kontrol over sine seksuelle tanker og følelser.
Terapi ændrer ikke sexlyst
I USA blomstrer netværk som Virtous Pedophiles, og som professor Christian Graugaard siger, er alting »større, hurtigere og tidligere i USA«.
Han påpeger, at der gennem tiderne har været selvbestaltede og relativt anonyme selvhjælpsgrupper, også i Danmark. For et årti siden gik debatten om Pædofilgruppen, som blev anset for at være en ren forbryderorganisation, men som ifølge Graugaard også havde selvhjælpsfunktioner.
»Der var klart tale om en vis form for selvjustits. Folk med pædofile tilskyndelser kunne hjælpe hinanden med at håndtere dem på en tålelig vis. Og at det kun er en så lille del af de pædofile, som rent faktisk fører deres fantasier ud i livet, kan også skyldes en helt anden form for justits, nemlig at man udlever pædofilien virtuelt og dermed uden ofre,« siger han med henvisning til debatten om animeret børneporno og det computerbaserede parallelunivers Second Life.
»Man kan sige, at behandlingssystemet gennem tiderne har været vidt omkring, opfindsomt og undertiden ganske brutalt, men pædofile har også selv lagt en vis opfindsomhed for dagen, når det gælder om at styre de forbudte følelser.«
Birgit Wandahl Bundesen siger, at man i terapien ikke søger at ændre folks sexlyst.
»Du og jeg har også en primær seksuel orientering. Det kan man ikke ændre ved at snakke med folk, men man kan få dem til at indse, at konsekvenserne ved det, de gør, er ulykkelige. Den psykiatriske behandling af pædofili er vigtig, men pædofilien forsvinder ikke ved, at vi spærrer de pædofile inde eller chikanerer dem.«
Christian Graugaard mener, at oplysning er det vigtigste middel til at undgå pædofilihysteriet og alligevel forebygge seksuelle overgreb.
»Pædofiliforskrækkelsen havde sit seneste boom midt i 90’erne, hvor der blev krævet overvågningskameraer over vuggestuernes pusleborde, og derfra er vi trods alt kommet videre. Men det er vigtigt, at vi får ryddet op i myterne og nuanceret de værste stereotypier. I skolerne skal en seriøs seksualundervisning lære børnene at passe på sig selv uden paranoia og hysteri, og der skal være flere rådgivningstilbud til folk med pædofile tendenser. Desuden skal vi huske, at langt de fleste overgreb mod børn foregår inden for familiens fire vægge.«
Vær varsom
Den ’dydigt pædofile’ Ethan Edwards har stadig sine private fantasier, som han ikke ønsker at være specifik omkring.
Han har også fået en kæreste, men fantasierne udgør ikke noget særlig stort problem i hans hverdag.»På det seneste har jeg tilbragt en del tid online, fordi jeg bestyrer Virtous Pedophiles, og fordi jeg chatter med folk online – nogle gange journalister. Når jeg taler med min kæreste, er jeg nødt til at opfinde ting, jeg har gjort, og så siger jeg, at jeg har surfet på nettet eller spillet computerspil. Men mine problemer er meget små i forhold til andre pædofile. Det ved jeg, og det er jeg taknemmelig for,« påpeger han.
– Hvad mener du om samfundets syn på pædofili?
»Det største problem er, at ordet ’pædofil’ ofte bliver blandet sammen med ordet ’sexmisbrug’. Men vi er mange dydige pædofile. Vi har ikke selv valgt vores tilbøjelighed, og vi kan ikke ændre den. Men vi er lige så gode mennesker som andre.«
– Så man skal ikke skride ind, når man hører om folk med pædofile fantasier?
»Selvfølgelig er det på sin plads at være vagtsom, når du finder ud af, at nogen er seksuelt tiltrukket af børn – også selv om de ikke reagerer på det. Men ligesom alle andre mennesker bør du behandle dem med respekt. Man skal hjælpe dem til at søge behandling, men ikke reagere ekstremt på det. Og så er det selvfølgelig helt på sin plads at udvise ekstra agtpågivenhed i deres relationer til børn.«

