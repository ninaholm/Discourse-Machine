Tintin på anklagebænken
I Belgien skal en retssag afgøre, om nationalikonet Tintin bør bortdømmes på grund af racisme. Ifølge en juridisk ekspert har hverken Tintin eller forlaget dog noget at frygte


 Skal tegneserien Tintin i Congo forbydes? Ja, mener den 41-årige belgiske bogholder Bienvenu Mbutu, der har stævnet forlaget Moulinsart, som ejer rettighederne til albummet. Ifølge Mbutu, som selv er af congolesisk oprindelse, strider hæftet mod en lov, som forbyder racistiske billeder i kunstneriske værker. I hæftet fra 1931 portrætteres den congolesiske lokalbefolkning overvejende som uintelligente, ubegavede og uskyldige skabninger, der ikke kan klare sig selv, men har brug for at blive styret og vejledt af de hvide koloniherrer.
»Seriealbummet giver et uacceptabelt billede af Afrika,« siger Bienvenu Mbutu til Sveriges Radio.
Vinder den belgiske bogholder sagen, kan det i yderste tilfælde betyde, at tegneserien bliver forbudt i Belgien, men ifølge chefjurist i Cepos, Jacob Mchangama er det ikke sandsynligt.
»Hvis man ser på, hvad der gælder for Den Europæiske Menneskerettighedsdomstol, vil jeg stille mig stærkt tvivlende over for, om Belgien kan slippe af sted med at dømme en udgiver til at trække sine tegneseriehæfter tilbage,« siger Mchangama, der mener, retten vil hæfte sig ved to forhold, som begge taler til Tintins og forlagets fordel:
»For det første vil den fremhæve tidsperspektivet  at albummet er 80 år gammelt og derfor har karakter af et historisk vidnesbyrd, der udtrykker nogle stereotyper, som de fleste tager afstand fra i dag. Dernæst vil man formentlig sige, at det aldrig har været hensigten med albummet at opildne til had, så selv om det i dag kan virke fordomsfuldt og bedaget på nogen, så opfordrer det ikke direkte til diskrimination og chikane imod sorte,« siger Mchangama.
Advarselsskilt
Bienvenu Mbutu har selv foreslået et kompromis, der hverken tvinger forlaget til at trække tegneseriehæftet tilbage eller at underlægge det censur. Forlaget skal bare udstede en officiel undskyldning for de krænkende billeder og sørge for, at tegneserien fremover bliver udstyret med et forsatsblad, der beskriver Belgiens overgreb i Congo for 100 år siden. En lignende løsning har man fundet i Storbritannien, hvor Tintin i Congo i dag er pakket ind i et omslag, som advarer læseren mod det racistiske indhold, ligesom et lignende forord i dag ledsager den danske udgave.
Også i andre lande presser både organisationer og private på for tiltag, der kan imødekomme krænkede følelser forårsaget af den rødhårede reporters Afrika-eventyr.
I Brooklyn i New York besluttede bibliotekar Richard Reyes-Gavilan sidste år at fjerne bogen fra de åbne hylder; i Sydafrika har Tintins forlægger stoppet salget af hæftet, og i Sverige forsøgte Afrosvenskernes Landsforbund i 2007 forgæves at køre en sag mod nyudgivelsen af tegneserien i Sverige.
Belgien var kolonimagt i Congo i 75 år, og omkring 10 millioner mennesker skønnes at have mistet livet som følge af det brutale regime.
Ophavsmanden til Tintin i Congo, Hergé, har selv gentagne gange undskyldt for den åbenlyse racisme i tegneserien og kaldt den for en af sin ungdoms »synder«.


