Naja Marie Aidt får nordisk litteraturpris
Den danske forfatter Naja Marie Aidt bliver dette års modtager af Nordisk Råds Litteraturpris. Hun får prisen for sin novellesamling "Bavian".  


 I sin begrundelse for at tildele Naja Marie Aidt prisen anfører bedømmelseskomiteen i Nordisk Råd bl.a., at hendes noveller implicerer "noget så sjældent" som ægte livsklogskab.
 - Sorg og livsglæde, smerte, angst og fortrøstning stråler igennem forfatterskabet på en måde, der er klassisk i sit anslag, men overraskende nyskabende i sin flertonighed, hedder det videre.
I kampen om prisen distancerede Naja Marie Aidt bl.a. sin danske kollega Jens Smærup Sørensen, som var nomineret for sin seneste roman, "Mærkedage".
Det er første gang siden år 2000, at prisen går til Danmark. Dengang blev Henrik Nordbrandt hædret for sin digtsamling "Drømmebroer". 
Aidt: En kæmpeære at få nordisk pris  
Nordisk Råds Litteraturpris gik for første gang siden 2000 til en dansk forfatter. Naja Marie Aidt troede ikke sine egne ører, da det blev hende.
En jublende glad Naja Maria Aidt troede ikke sine egne ører, da hun fredag som den første danske forfatter i otte år modtog den ærefulde Nordisk Råds Litteraturpris.
 - Jeg er vildt overrasket og meget glad. Det er en kæmpeære for mig. Jeg havde ondt i maven i morges, da jeg vågnede. Men jeg har forsøgt at dæmpe mit gemyt hele formiddagen. Det skal man jo, når man er indstillet til en pris, hvis man nu ikke får den. Så det her er bare så dejligt, siger Naja Marie Aidt i sin lejlighed i København. Her kæmper hun for at besvare telefoner og samtidig forberede sig på at møde medierne på et hastigt pressemøde på forlaget Gyldendal først på eftermiddagen. 
Det er det største og mest betydningsfulde legat, den 44-årige forfatter har modtaget og hun kan ikke understrege betydningen nok. Både for sig selv og for andre novelleforfattere.
- Jeg er rigtig glad for, at jeg har fået prisen for min novellesamling "Bavian". Det er en sejr for novellegenren. Jeg håber, at prisen vil få mange flere til at læse noveller, som jeg synes er et fantastisk format at læse bøger i. Desværre står der nogen gange en aura omkring noveller, som om at de er svære og underlige at læse. Men det passer ikke. Det er en enormt læsevenlig genre, siger Naja Marie Aidt. 
Hendes næste bog bliver nu digtsamlingen "Poesibog", som udkommer den 18. marts. Hun har skrevet otte digtsamlinger og tre novellesamlinger.
