Forfatteren bag forfatteren
Biografimarkedets vokseværk har øget efterspørgslen på skribenter, der kan hjælpe biografiernes hovedpersoner med at formidle deres liv. Andreas Fugl Thøgersen, en af Danmarks førende biografiforfattere, fortæller om at skrive i jegform på andres vegne
Andreas Fugl Thøgersen, der er medforfatter på en lang række biografier, har det godt med at være den nysgerrige fortæller, frem for at være i fokus selv.

Ulla Terkelsen står foran London Bridge og smiler til læseren fra fotografiet på forsiden af bogen. Hendes navn er stort slået op i orange bogstaver hen over titlen på biografien:Vi kan sove i flyvemaskinen.Allernederst, i grå og bittesmå bogstaver, står der noget, man skal bruge læsebriller for at læse, hvis lyset ikke er helt skarpt: &raquo;I samarbejde med Andreas Fugl Thøgersen&laquo;.Den formulering står efterhånden på en del bøger. Andreas Fugl Thøgersen er en af de mest kendte og anvendte medforfattere i Danmark og har adskillige biografier bag sig. Udenrigskorrespondenten Ulla Terkelsen, tv-værten Jes Dorph Pedersen, psykologen og børnebogsforfatteren Renée Toft Simonsen, rejsekongen Simon Spies, skuespilleren Frits Helmuth og senest Rasmus Tantholdt, endnu en TV2-korrespondent, er alle blevet behandlet af Andreas Fugl Thøgersen i bogform.Ligesom mange andre politikere, erhvervsfolk, kulturpersonligheder, realitystjerner og sportsfolk har de fået hjælp til at formidle deres liv. Tidligere blev skribenterne bag biografier skrevet i jegform med hovedpersonen som afsender ofte kaldt ghostwriters, men i dag står skribenten som oftest nævnt på forsiden som medforfatter, omend dennes navn er adskillige skriftstørrelser mindre end hovedpersonens.På trods af at Andreas Fugl Thøgersen har ført pennen på alle de førnævnte biografier, er de lige så forskellige som deres hovedpersoner, både når det kommer til deres tilblivelse, struktur, sprog og tone. For Andreas Fugl Thøgersen handler det nemlig om at ramme hovedpersonens stemme, ikke sin egen:&raquo;Når jeg skriver om en persons liv, prøver jeg at fange vedkommendes tone og måde at være menneske på, så jeg kan videregive det loyalt og autentisk. Det ideelle er, hvis folk, der kender eksempelvis Ulla Terkelsen, synes, de kan høre hende tale, når de læser bogen om hende,&laquo; siger Andreas Fugl Thøgersen.Skal sige noget om samtidenAndreas Fugl Thøgersen har beskæftiget sig med biografier på fuld tid, siden biografien om Ulla Terkelsen udkom i efteråret 2011. Bogen er en af de bedst sælgende biografier i Danmark i årevis, hvilket gav Andreas Fugl Thøgersen økonomisk frihed til at udvikle andre ideer og mulighed for at blive i biografi-branchen.I dag er han udover at være flittig forfatter af biografier også forlagsredaktør hos Gyldendal Nonfiktion.Han fortæller, at både forlagsredaktøren og forfatteren gør sig mange overvejelser, før de beslutter, om en hovedperson kan bære en biografi.&raquo;En biografi vokser som regel ud af en samtale mellem forlag og forfatter: har forfatteren en interesse i det pågældende menneske, er der en historie i det menneske med et perspektiv, rækker vedkommendes liv og erfaringer ud over det navlepillende eller private &ndash; og kan det sælge? Altså interesserer det folk. Ideelt set kan hovedpersonens liv flettes ind i en samtid. Hvis en biografi kan få en snert af kulturhistorie med sig, begynder det at blive interessant,&laquo; mener Andreas Fugl Thøgersen.Når Andreas Fugl Thøgersen mødes med en potentiel hovedperson til den første kop kaffe og en uforpligtende snak om bogprojektet, er der især én ting, han lytter efter: personens villighed til at fortælle.&raquo;Folk skal forstå, hvad det kræver at gå ind i sådan et projekt her. De skal være med på at åbne sig og fortælle ærligt. Hvis en person holder igen eller vil lave en biografi alene af forfængelighed, bliver det svært,&laquo; siger han.Interviewfasen varer længeNår samarbejdet mellem forfatter og hovedperson er på plads, går en ny fase i gang:&raquo;Så står den på interview, interview, interview. Jeg rejser, spiser og går rundt med hovedpersonen og forsøger at forstå ham eller hende, lære vedkommendes tone, sprog og måde at være på at kende,&laquo; fortæller Andreas Fugl Thøgersen.Da han skrev om Ulla Terkelsen, rejste han med hende til USA og Frankrig.Da han gik i gang med fortællingen om Rasmus Tantholdts oplevelser som korrespondent, som udkommer sidst i oktober, gik turen i første omgang til Jordan.&raquo;Vi sad en god uges tid i Amman og ved Dødehavet for at komme i gang. Vi mødtes om morgenen, spiste morgenmad og talte, gik hver til sit for at få en lille pause, så mødtes vi til frokost igen for at tale videre, så gik vi måske en lille tur eller ind på hvert vores værelse, og så mødtes vi igen til aftensmad og talte til båndoptageren indtil langt ud på aftenen. Senere fulgte vi op med en stribe interviews i Danmark,&laquo; siger han.Andreas har ikke oplevet, at hans hovedpersoner har stejlet over at skulle fortælle om deres liv, men han har oplevet at skulle agere indpisker: &raquo;Jeg bliver, så godt jeg nu kan, ved med at spørge til det, der mangler, får dem til at tale om de ting, de ikke har lyst til, og udfordrer deres genfortælling og selvforståelse. Det er min rolle som journalist,&laquo; fortæller han.Udover hans insisteren på at tale om det, der måske gør ondt, er der en ting, der går igen i mange af interviewsessionerne, fortæller han.&raquo;Når hovedpersonen har fortalt og fortalt og fortalt om sit privatliv, om liv, død, sex, kærlighed, børneopdragelse, religion og hvad ved jeg, kommer der som regel et tidspunkt, hvor det bliver svært, at det kun er mig, der stiller spørgsmål. Der har jeg flere gange oplevet, at hovedpersonen gerne vil have, at rollerne skifter, om ikke andet, så blot i ti minutter, så de kan få noget at vide om mig, og det kan blive mere ligeværdigt. Det er aldrig voldsomt grænseoverskridende spørgsmål, men de har behov for, at jeg også giver lidt af mig selv,&laquo; fortæller biografiforfatteren.Strukturen afspejler personenNår Andreas Fugl Thøgersen har nok på båndoptageren, begynder han at skrive. Det første, han gør, er at beslutte sig for bogens skelet, og det varierer fra gang til gang.&raquo;Det handler om at finde en form, som passer til mennesket. Det er samspillet mellem form og indhold, der afgør, hvad den rigtige måde at formidle hovedpersonens fortælling på er,&laquo; fortæller Andreas Fugl Thøgersen.Mens bogen om Renée Toft Simonsen er en mosaik af fortællinger, der afspejler hvor fragmenteret hendes liv har været, foregår store dele af biografien om Ulla Terkelsen på farten, fordi det er sådan, hun lever sit liv.Biografien om Rasmus Tantholdt følger ham, fra hans karriere som korrespondent startede med terrorangrebet den 11. september over krigene i Irak og Afghanistan og det arabiske forår, og slutter med hans dækning af den flygtningekrise, der nu har ramt Europa.&raquo;Måske kan Obama eller Churchill bære en kronologisk biografi, der følger dem fra vugge til grav, men de fleste andre er nødt til at vinkle deres tilværelse, så man stiller skarpt på de temaer, der også interesserer andre end dem selv og deres familie,&laquo; fortæller Andreas Fugl Thøgersen.Vi skal ikke være perlevennerAndreas Fugl Thøgersen skriver bøgerne alle mulige steder; på kontoret, på hoteller, på rejser, på den nærmeste café, og hovedpersonerne læser med undervejs.Han fortæller, at det ofte er en smule surrealistisk at bruge så meget tid på et andet menneskes liv, og ikke mindst at slippe det igen.&raquo;Man bliver så opslugt af det, at det godt kan være mildt tømmermandsagtigt, når man skal beskæftige sig med noget andet bagefter, fordi man har været så optaget af et andet liv og et andet menneskes oplevelser,&laquo; siger han.Selvom han er på god fod med alle biografiernes nulevende hovedpersoner, er han ikke venner med dem privat.&raquo;Når det slutter, så slutter det, som regel. På den måde er det et mærkeligt gråzonefelt, for man kommer tæt på hinanden, bruger meget tid sammen, man deler mange ting med hinanden og skal opbygge et tillidsforhold, men samtidig er det en professionel relation, jeg får penge for at være i. Formålet med det hele er at udgive en bog,&laquo; fortæller Andreas Fugl Thøgersen. Når bogen udkommer, som regel et til halvandet år efter det første kaffemøde, er det som oftest hovedpersonen, der gæster diverse tv-show, radioudsendelser og avisspalter for at fortælle om bogen. Det passer Andreas Fugl Thøgersen helt fint.&raquo;Som journalist får jeg lov til at være nysgerrig og fortælle om det at være et menneske. Det er det, som interesser mig, jeg er ikke i den forstand optaget af at skulle fylde selv,&laquo; siger han.
