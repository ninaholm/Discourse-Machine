Luther anerkendte reelt flerkoneri
Mens det ofte fremføres at monogamiet er en grundsøjle i protestantismen, viser det sig, at den store reformator anerkendte flerkoneri, hvis den første hustru var for kold i ...


 Mens debatten brager i kølvandet på Informations afsløring af monogamiets diktatur … Ej, okay, mens snakken simrer videre i snævre kredse efter Informations spændende og forbløffende fordomsfri artikel om polygami, modtog journalisten en mail fra én af vores mange belæste læsere.
Vi ville hellere gå i fængsel end at afsløre vores kilder, men vedhæftet var en stort set ulæselig tekst, der, efter en god omgang data-mining og grundig kildekritik, viste sig at indeholde hidtil oversete detaljer om Martin Luther tilbøjelighed til flerkoneri.
I Troels Frederik Troels-Lunds 14-binds-værk Dagligt liv i Norden i det sekstende århundrede, der udkom i perioden 1879-1901, beskrives, hvorledes landsgreve Philip af Hessen — der var en »kraftig og af natur lidenskabelig« type — fik lov til af selveste Martin Luther at tage sig en hustru nummer to.
Det havde nemlig vist sig, at hans første kone ikke alene var »koldsindig«, men også »stundom besværet af overflødig druk«.
Det kan blive en bombe i debatten, da kirken herhjemme stædigt har velholdt, at polygami kun optræder i Det Gamle Testamente og fordømmes i toeren.
Luther svarede da også en anelse fesent, når han blev spurgt til emnet. Han anerkendte, at det var tilladt — og også at det kunne være praktisk, var man f.eks. brændt inde med en spedalsk en af slagsen — men ville ikke tilråde det. For som kristent menneske handlende det om også at undgå ting, der var lovligt i Guds øjne for: »at undgå forsagelse« (læs evt. selv noget nutidig, småborgerlig, moralisering ind her).
Drypperten
Men i praksis viste Luther sig noget mere fleksibel. Man kan ikke engang kalde hjemmesituationen hos Philip af Hessen for desperat, da der kom hele otte børn ud af den kølige kvartalsdranker. Men landsgreven begyndte alligevel at føjte rundt på Hessens knejper og pådrog sig herunder en ’dryppert’.
En dag kom det den lystige greve i hu, at skørlevnere og horekarle ikke skulle arve Guds rige. Han sagde til Luther, at han enten måtte tage sig en ny kone eller bryde sit ægteskab.
Luther gav ham det råd at tage sig en kone til, men under den betingelse, at det forblev en hemmelighed. De førnævnte eskapader kom dog efterfølgende Luther for ører. Og det faldt ikke i god jord.
At Landsgreven skulle rykke ved selve det monogame ægteskabets fundament, når han i praksis bare kunne være lidt mere kritisk i sine valg af udenomsknald, var ganske unødvendigt.
»Havde jeg vidst, hvad jeg nu erfarer,« skrev Luther til kurfyrsten af Sachsen, »at Landsgreven længe havde klaret sådan Nødtørft med andre, sandelig, ingen Engel havde mig fået til at give ham sådan et råd.«
Og således var kirken dengang som nu gennemsyret af himmelsk dobbeltmoral. Snip, snap, snude.

