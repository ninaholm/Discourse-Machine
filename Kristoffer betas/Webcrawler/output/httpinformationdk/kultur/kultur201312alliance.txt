Alliancen mellem den smalle kunst og den store kapital
Ambitionen hos Forlaget Gladiator er at give forfattere bedre vilkår. Et af midlerne til at nå det mål er et samarbejde med Skagen Fondene, der over en treårig periode støtter forlagets udgivelser. Privatfinansiering i litteraturen er en uundgåelig udvikling, mener ekspert
En af det nye forlag Gladiators to redaktører Jakob Sandvad (t.h.), som kommer fra Gyldendal, møder her læserne på gadeplan med sin cykel og et udvalg af forlagets bøger.


 
	Forlaget Gladiator har sine lokaler over et driftigt værksted i den mindre mondæne del af Islands Brygge. Her lader resonansen fra vinkelslibere og motorsave sig ikke begrænse af etager, og selv om man er trådt indenfor hos forlaget, kunne man ligeså godt være gået ind på værkstedet nedenunder. Også fordi man i de små rum har en helt konkret, og en smule romantisk, fornemmelse af at være et sted, hvor råmateriale formes og ting skabes.

	I stedet for malerier hænger der avisudklip på væggene. I kasser langs væggene står forlagets bøger. Og det er svært at se skrivebordene for løsark og kaffekopper.

	Der er med andre ord langt fra Forlaget Gladiator til den verden den i inspiration og protest er født af. Der er langt til Gyldendal, hvor den ene redaktør, Jakob Sandvad, tidligere har trådt sine forlagssko og der er langt til Forfatterskolen, hvor den anden redaktør, Hans Otto Jørgensen, tidligere har været rektor.

	Men måske allerlængst er der til en adresse på mondæne Kongens Nytorv, hvor forlagets nye partner har hjemme. Norskejede Skagen Fondene har over en treårig periode givet tilsagn om at støtte 15 af forlagets bøger med 50.000 kr. pr. bog, hvilket er en indtil nu uset systematisk fondsstøtte i litteraturverdenen, hvor man hidtil primært har set privatstøtte til enkelte bogprojekter.

	Og Jakob Sandvad er da også en glad mand. Ikke kun fordi forlagets første debutant, Jacob Skyggebjerg netop har fået positiv kritik og fem hjerter i Politiken, men også fordi det med samarbejdet er muligt at tilbyde forlagets forfattere kontrakter, der giver dem 35 pct. af indtægter op til 1.000 eksemplarer, 50 pct fra 1.000 til 3.000 eksemplarer og 65 pct. fra 3000 til forskel fra de 12-15 pct., der udbetales i standardkontrakter for forfattere.

	»Litteratur er en slags grundforskning og dermed noget af det vigtigste, vi har i samfundet. Men samtidig er det virkelig dårlig betalt. Det vil vi gerne lave om på,« siger Jakob Sandvad.

	Iøjnefaldende

	Samarbejdet er iøjnefaldende ifølge journalist, forfatter og kommende medlem af det litterære projektstøtteudvalg under Statens Kunstfond, Jakob Levinsen.

	»Det er usædvanligt, både fordi fondsfinansieringen har mere overordnet karakter, og fordi det er et smalt forlag, vi har med at gøre. Det bryder med den traditionelle tankegang i litteraturmiljøet, hvor fordommen er, at krimi- og genreforfattere vil sælge deres børns sjæl for at tjene penge, mens smalle forfattere ikke kunne drømme om at lade sig besudle af ussel mammon.«

	Og hos Gladiator har de da også tænkt over, hvordan det ville se ud, og hvad det ville betyde at have privat finansiering. Rigtig meget er der endda blevet tænkt, fortæller Jakob Sandvad.

	Men det har været svært for dem at se noget negativt i partnerskabet med Skagen Fondene.

	»Det er jo sådan, at hverken vi eller forfatterne kommer til at leve i sus og dus. Tværtimod er det stadig mere end svært at få til at løbe rundt, men nu kan vi udgive minimum 15 bøger over de næste tre år. 15 gode bøger. Og det, synes vi, er dejligt, både for litteraturen og for os,« siger Jakob Sandvad.

	På et liberaliseret bogmarked, hvor det bliver stadigt sværere for forlagene at tjene penge på salg, er det en uundgåelig udvikling, mener ph.d. og ekspert i kulturelt iværksætteri Søren Friis Møller fra Copenhagen Business School.

	»Det er en interessant konstellation. Det ligger ikke ligefor, at der skulle komme flere penge fra fælleskassen, og det er svært at fastholde copyrighten som primær indtægtskilde, så vi er i en situation, hvor der er behov for at gå nye veje. Rigtig meget af den offentlige støtte går til eksisterende kulturformater, så det er begrænset, hvad der er af frie midler til nye initiativer.«

	Jakob Levinsen kan også godt se det det positive i udviklingen.

	»Vi har en forlagsbranche i et meget stort opbrud, og det betyder, at der bliver større albuerum for mindre, alternativt tænkende aktører som Gladiator, hvilket kan være med til at inspirere andre.«

	Samtidig er det ifølge Levinsen en måde at få gjort op med den til tider rigide tænkning i kulturlivet, der insisterer på, at finkultur er noget det offentlige tager sig af.

	»Projektet kan vise resten af kulturlivet, at der er mange måder at være moderne mæcen på. Privat kunststøtte behøver ikke nødvendigvis være spektakulære prisuddelinger med store bannere og konfetti. Enhver opblødning af lejrtænkning er en positiv ting, og hvis det kaster flere penge af sig, er det også kun godt.«

	Han gør dog samtidig opmærksom på, at det er vigtigt, der ikke går offentlig kassetænkning i det, så man ikke skruer ned for den offentlige støtte så snart, der begynder at dukke privat finansiering op.

	Indflydelse

	På trods af et oprigtigt engagement på litteraturens vegne hos Skagen Fondene, er man hos Gladiator også er klar over, at det ikke er for deres blå øjnes skyld, den norsk ejede fond går ind i projektet.

	»Selvfølgelig er det business og ikke almisser. De får presseomtale og bliver associeret med os, og samtidig har vi mulighed for at udgive bøger. Det er svært at se det negative i det. Tværtimod har de gerne ville tstøtte dansk litteratur, hvilket der nærmest ingen muligheder findes for, men nu er vi så kommet op med en model. Om man som forfatter er finansieret af Gyldendal A/S, Skagen Fondene A/S eller Kunstfonden gør vel ingen forskel,« siger Jakob Sandvad.

	Og det er positivt, at flere aktører tager ansvar for kunst- og kulturlivet i Danmark, mener Søren Friis Møller, der samtidig pointerer, at det er et modigt træk af Skagen Fondene, da de ingen indflydelse har på den redaktionelle proces.

	»Det bliver ikke nødvendigvis et nemt projekt for dem. Hvordan forholder man sig f.eks. til værker, man ikke kan lide? Hvad nu hvis den næste Yahya Hassan kommer på Gladiator. Er det så noget, man har lyst til at lægge navn til? Det er lidt som da grundlæggerne af Louisiana købte abstrakt ekspressionisme før folk ville kigge på det.«

	Faldgruber

	I det store billede er det dog ikke helt uden problemer at forlade sig på privat finansiering. Det mener lektor ved Institut for Kunst- og Kulturvidenskab og Forskningschef ved Nordisk Kulturinstitut Peter Duelund.

	»Man kan konstatere, at privatfinansiering begynder at fylde mere og mere. Ikke bare i Danmark, men også i resten af Europa. Og med privatfinansiering bliver kunsten spændt mere og mere for en underholdningsbetonet og populariserende vogn uden, at der nødvendigvis er noget ondt i det. Private sponsorer er naturligvis interesserede i profilering og i at markere sig selv i det kulturelle landskab, og man skal ikke glemme, at de kan trække deres midler til kulturstøtte fra i skat så det i sidste ende bliver almindelige skatteborgere, der kommer til at betale.«

	Og det sidste er en vigtig pointe, mener Peter Duelund, da vi ikke kan veksle den indirekte betaling til demokratisk indflydelse.

	»Når støtten gives gennem Statens Kunstfond, har vi dog en minimal indflydelse på, hvad pengene bliver brugt på, og vi har mulighed for at diskutere udviklingen, hvilket er helt centralt i et demokratisk samfund. Der er ingen, der har indflydelse på, hvad fondsbestyrelser bestemmer. På den måde sker der en genfeudalisering. En bevægelse mod magtens kultur i stedet for kulturens magt.«

	Videre peger Peter Duelund på, at fondenes penge ikke kommer ud af en blå luft, men typisk stammer fra den merværdi, vi betaler for varer, som virksomhederne efterfølgende indsætter på kulturfonde for at kunne trække dem fra i skat.

	»Ud fra den enkelte kunstners interesse, kan det måske være ligegyldigt, om pengene er offentlige eller private. Især hvis man bruger tid på at lave smal kunst på kolde loftsrum, men det har en betydning i et større perspektiv,« siger Peter Duelund.

	Hos Gladiator mener man, at den offentlige og private støtte sagtens kan gå hånd i hånd.

	»Statens Kunstfond, og de arbejdslegater de udsteder, kan understøtte vækstlaget og give ro til skriveprocessen, mens den privatfinansierede støtte går ind, hvor produktionsfasen starter. Brian Mikkelsen (K) ville i sin tid som kulturminister gerne have erhvervslivet til at tage ansvar for kunsten og kulturen, men havde ingen visioner. De visioner ser vi til gengæld nu.« siger Hans Otto Jørgensen.

	Gladiator har allerede fået henvendelser fra forfattere, der er interesserede i at udkomme på forlaget, og er ikke afvisende over for at indgå andre partnerskaber.

	Ifølge Jakob Sandvad er der lignende tiltag på vej, selv om han ikke vil afsløre hvilke. I baggården på Islands Brygge har man trods succesen dog ingen planer om at forlade de mørke lokaler til fordel for mere bekvemme forhold i Indre By.

	»Vi er her for litteraturen og for at skabe bedre forhold for forfatterne.« siger Jakob Sandvad.

