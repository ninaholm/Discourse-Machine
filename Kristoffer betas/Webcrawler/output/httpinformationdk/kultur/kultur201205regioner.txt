Regioner: Det er den bedste måde at gøre det på
Bygningscheferne i Region Nord og Region Midtjylland mener, at arkitektkonkurrencerne er skruet sammen på en optimal måde – i hvert fald set fra et bygherreperspektiv


 Man har bedt om mange detaljer, men det er der en god grund til. Sådan siger bygningscheferne i både Region Nord og Region Midtjylland om arkitektkonkurrencerne i forbindelse med de nye supersygehuse:
»Det er jo nogle store konkurrencer, vi har sat i værk. Når man gør sådan her, er der god mulighed for os som bygherre for at vurdere, hvad det præcis er for et projekt, vi går i gang med,« siger Niels Uhrenfeldt, som er bygningschef i Region Nord.
»Så set fra et bygherreperspektiv er det en god måde at gøre det på,« tilføjer han.
Nødvendigt
Klavs Bjerre, der er bygningschef i Region Midtjylland og har været involveret i konkurrencerne om tre supersygehuse, kan på sin vis godt forstå, at arkitekterne – som Lars Juel Thiis giver udtryk for i dagens avis – føler, at detaljemængden er stor. Men det er ikke det samme, som at man er gået for meget i detaljer, mener han:
»Jeg ved, at der er blevet brugt mange kræfter på projekterne. Jeg kan da heller ikke udelukke, at vi har bedt om noget, som måske kunne være afklaret senere hen. Men det har bestemt ikke været intentionen,« siger han og tilføjer:
»Det er store projekter, og derfor er det nødvendigt at have mange vinkler på det. Jeg kan sagtens forstå, at man kan have den holdning, at der er for mange detaljer, men så må man også gøre sig klart, hvad det er for en konkurrence, man gerne vil have,« siger Klavs Bjerre, som mener, at beslutningsgrundlaget vil blive dårligere, hvis man følger Lars Juels Thiis’ forslag om at gøre konkurrencerne mere overordnede:
»Hvis man kun lavede konkurrencen på hovedgrebet, så ville vi ikke vide, hvilket syn de enkelte teams har på andet end netop hovedgrebet. Vi vil gerne have en fornemmelse af, hvordan de vil gribe nogle af de konkrete ting an. Og hvilke syn de har på bæredygtighed, miljø og så videre.«
Samme holdning har hans kollega i Nordjylland, Niels Uhrenfeldt:
»Man kunne godt lave en mere overordnet idekonkurrence i stedet – og stadig leve op til kravene. Men jeg er meget usikker på, om vi vil kunne få det samme gode beslutningsgrundlag, hvis man gjorde det på den måde,« siger Niels Uhrenfeldt.

