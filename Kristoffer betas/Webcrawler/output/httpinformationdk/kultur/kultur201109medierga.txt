Medier går amok i en voldsrus over valgkampen
Når de stemmeberettigede i dag deltager i demokratiets helligste ritual, kan de se tilbage på en valgkamp, hvor voldelige sprogblomster har stået i fuldt flor. Information har vist en række eksempler til tre sprogmennesker, der giver deres bud på, hvorfor blå øjne og tæsk får så meget plads i valgkampen


 De konservative »frygter et blodbad«, »Vestager smadrer oppositionen« og vælgerne giver »blåt øje til regeringen«. Disse eksempler på artikeloverskrifter er ikke hentet fra den smudsige tabloidpresse, men fra medier som DR, Politiken og jp.dk. Valgdækningen har været voldeligere end nogensinde tidligere, hvad angår spektakulære overskrifter og krigeriske formuleringer.
»Vi kan jo se en glidning fra sportsmetaforer, hvor det drejer sig om tabere og vindere, over i noget, der ikke bare er almindelig sport, men deciderede gladiatorkampe,« siger Jørn Lund, der er professor i dansk sprog og direktør for Det Danske Sprog- og Litteraturselskab.
»Man kan roligt sige, at sproget i den politiske debat og i dækningen heraf er blevet langt mere voldeligt. Der tales om tæsk og lussinger, og at man smadrer og raser, når man er uenig med modparten,« siger Jørn Lund.
Men politik har altid været en kamplads, hvor meninger er tørnet sammen, mener retoriker Simon Lund-Jensen, der er ekstern lektor ved Københavns Universitet.
»Clausewitz sagde allerede for 200 år siden, at krig er en fortsættelse af politik med andre midler, så forbindelsen mellem krig og politik er ikke ny. Men det interessante ved de her overskrifter er, at der er kommet meget større fokus på lemlæstelse af modstandere,« siger Simon Lund-Jensen og uddyber: »Den hårde retorik er derfor ikke et decideret nybrud, men en forlængelse af en udvikling, hvor det nu er blevet ødelæggelsen af modstanderen, vi frydes ved.«
Fladpandet
Men det stadig voldsommere sprog huer ikke Claus Borre, der har mangeårig erfaring som sportsjournalist og redaktionschef, og som også har været engageret i lokalpolitik.
»Jeg er forbløffet over at læse de her eksempler, for de overgår det laveste og mest fladpandede, jeg har set gennem mit lange, lange liv i sportsjournalistikken,« siger han.
»En overskrift som 'Radikale få tæsk af fagbevægelsen' er i bedste fald bare uopfindsom og gold. Men at bruge et ordene massakre og blodbad i en tid, hvor vi har terrorfrygt, er direkte usmageligt. Og det er jo fuldstændig totalt uopfindsomt. Det viser en fattigdom i sproget, der er helt diskvalificerende,« siger Claus Borre. Han mener, at der i disse år hersker et sprogligt forfald blandt mange journalister.
»Det er jo morsomt, for engang fik sportsjournalisten altid skyld for at have det mest primitive sprog, og vi forsøgte altid at rense ud i klicheer og lavhjernet sprog og banaliteter. Men ud fra de her eksempler er pilen virkelig drejet den anden vej. Den politiske journalistik har overtaget alle de værste klicheer, som sportsjournalistikken i årevis har forsøgt at luge ud i.«
Vekselvirkning
Samtidig rammer det voldsomme sprogbrug ned i en gammel diskussion om, i hvor høj grad vores sprog præger vores tankegang og handlinger. Allerede George Orwell diskuterede i romanen 1984, hvordan det såkaldte nysprog kunne præge folks handlinger, og Victor Klemperer beskriver i sit berømte værk LTI, hvordan Nazitysklands militaristiske sprogbrug langsomt ændrede tankegangen hos landets befolkning. Et helt andet eksempel er diskussionen om voldelige rapteksters indflydelse på ungdommens kriminalitetsrate og kvindesyn.
»Jeg tror på, at der en vekselvirkning mellem virkelighedsopfattelse og sprogbrug. Når man hele tiden omtaler politik som noget med kamp og sejr, så vil mange mennesker får et indtryk af, at det er en kamp mellem personer og ikke ideologi og politik,« siger Jørn Lund.
Debatten om sprogets indflydelse er også blusset op efter attentatet på det demokratiske kongresmedlem Gabrielle Giffords i USA og efter terrorangrebet i Norge.
»I Norge kan man jo se, at antallet af voldelige udtryk i pressens dækning af politik er faldet meget stærkt efter massakren,« pointerer Jørn Lund. Og Simon Lund-Jensen mener, at begivenhederne i USA og Norge afslører tomheden i det hårde sprog.
»Man oplever med ét, at den her voldsretorik kommer til at stå ved siden af en reel massakre. Og så kommer en overskrift som 'erhvervslivet frygter borgerlig massakre' pludselig til at fremstå som en død metafor, der er oppustet og hul som ind i helvede,« siger han.
Politikerlede
Men mediernes stigende brug af den voldelige retorik risikerer at bidrage til den stigende politikerlede, mener Jørn Lund. Han håber derfor, at der snart vil komme en modreaktion mod det svulstige sprog: »Hele den politiske offentlighed har oplevet en inflation af de stærke udtryk, som har ført til en devaluering. De er ikke så stærke mere. Og så må man hele tiden finde på nyt, men det kan jo ikke blive ved,« siger han.
Simon Lund-Jensen er enig i, at befolkningen er træt af det hårde sprog.
»Jeg ser en klar kobling mellem krigsmetaforikken og den afsmag, der er for politik. Den voksende tillidskløft mellem politikere og vælgere vil vokse, medmindre vi får nogle journalister, der begynder at bruge nye metaforer, der udfordrer retorikken om lemlæstelse. Og nogle politikere, der tør stille sig op i bokseringen og vende ryggen til modstanderen og i stedet tale til befolkningen,« siger han og påpeger, at det handler om, at vi skal være opmærksomme på vores eget perspektiv, før vi kan beslutte, om vi vil beholde det: »Nordmændene blev opmærksomme på deres efter massakren på Utøya.«

