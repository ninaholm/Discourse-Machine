'Han skulle bare have den pris'
Den norske forfatter Per Petterson forener det smalle med det brede, så både høj som lav kan læse med. I går blev han hædret med Nordisk Råds Litteraturpris for romanen 'Jeg forbander tidens flod'. Fuld fortjent, lyder det fra forfatteren Helle Helle, der selv var nomineret


 Det kom ikke som nogen stor overraskelse, da navnet på årets modtager af Nordisk Råds Litteraturpris i går blev offentliggjort i værelse 1-900, også kaldet Grønlandsværelset, på Christiansborg. Den norske forfatter Per Petterson havde i dagene forinden været nævnt som en af stor-favoritterne til den eftertragtede pris, som sidste år gik til danske Naja Marie Aidt for novellesamlingen Bavian. 
Per Petterson, der er født i 1952, hører til blandt Norges mest anerkendte og populære forfattere. Allerede i 1997 blev han nomineret til Nordisk Råds litteraturpris for romanen Til Sibirien og med romanen Ud og stjæle heste (2003) opnåede han international status med en lang række priser.
Bedømmelseskomiteen har i sin motivering lagt vægt på Per Pettersons sproglige mestring: 
"I romanen beskriver hovedpersonen sine oplevelser og sit fragmenterede erindringsarbejde med flere livskriser i egen familie. I et poe-tisk og stillegående sprog formidler Petterson, hvor vanskeligt det er at få sagt det som føles mest nødvendigt at sige til hinanden."
Det var i går ikke muligt at træffe Per Petterson, men hans danske forlægger Arild Batzer, der har udgivet Pettersons bøger i Danmark siden 2000 er begejstret over prisen.
"Det er som en drøm," siger han:
"Selvfølgelig kunne jeg godt se, at han var en af favoritterne, men man er jo altid usikker til det sidste, og på norske NRK mente de, prisen ville gå til den svenske forfatter Andrzej Tichy."
I alt har Batzer & Co udgivet syv bøger af Per Petterson. Trods gode anmeldelser var salgstallene i mange år beskedne, og der skulle faktisk gå syv år fra den første udgivelse, før Per Petterson fik sit endelige gennembrud - i Danmark såvel som i resten af verden. Det kom med bestsellerromanen Ud at stjæle heste, som i 2007 blev kåret som en af årets fem bedste romaner i New York Times Book Review og har indbragt ham store litterære priser som Independent Foreign Fiction Prize samt IMPAC-prisen, der med en pengepræmie på 100 millioner pund er verdens største litteraturpris. Den store internationale bevågenhed har også øget Per Pettersons popularitet i Danmark, fortæller Arild Batzer.
"Sidste år solgte jeg hele 5.000 eksemplarer af Ud og stjæle heste, og så mange bøger har jeg som lille forlægger aldrig før prøvet at sælge. Da en anden af vores store forfattere, Imre Kertész, modtog Nobelprisen i litteratur i 2002, solgte vi godt nok også mange bøger, men ikke nær så mange," siger Arild Batzer, der forventer af salget af Per Petterson-romaner vil stige yderligere efter tildelingen af Nordisk Råds Litteraturpris. Forfatterens seneste roman, Jeg forbander tidens flod, udkom på dansk i lørdags. 
Hemingwaysk
Petterson er egentlig uddannet bibliotekar og har tidligere stået bag skranken i en boghandel. I en periode arbejdede han også som oversætter og litteraturkritiker, før han kastede sig ud i hvervet som forfatter på fuldtid. Petterson fremhæver selv Knut Hamsun og Raymond Carver som to af sine litterære forbilleder, mens iagttagere også medregner Ernest Hemingway som en tydelig inspirationskilde. Men Petterson har også selv ageret forbillede for flere forfattere. Til rækken af beundrede hører blandt andre danske Helle Helle, der selv var nomineret til Nordisk Råds Litteraturpris i år, men altså måtte vige pladsen. Det har hun det helt fint med, siger hun:
"Det er jo ikke sådan, at jeg ikke ville have haft den pris, men jeg blev alligevel meget glad, da jeg hørte, han fik den. Per Petterson har spillet en stor rolle for den nordiske litteratur de sidste 10-15 år med sine romaner. Han er en af Nordens helt store forfattere, og han skulle bare have den pris," siger Helle Helle, der beskriver Per Petterson "som en nordisk Hemingway".
"Hans historier handler om det allerstørste uden at nævne det med ord. Hans sprog er meget cool og usentimentalt, og alligevel kommer man næsten altid til at græde, når man læser hans romaner," siger hun.
Ifølge Helle Helle er det karakteristisk for Per Petterson, at han formår at balancere mellem det svære og det populære. Med den ene hånd fodrer han det litterære parnas med sprogligt velturnerede værker, mens han med den anden hånd formår at holde fast i en bred læserskare. 
"Det er forbilledligt, og det er det, vi alle sammen ønsker at kunne som forfattere: At skrive bøger, der ligger på et utroligt højt kunstnerisk niveau samtidig med, at der er mange mennesker, der gerne vil læse det. Hos Per Petterson skyldes det ikke mindst hans sprog, som på en gang er enkelt og nøgternt, samtidig med at det også er mættet med mange sansninger - og så handler hans bøger om almindelige menneskelige grundvilkår. Det gør, at folk alle vegne kan læse hans værker. Både på universitetet og i læsekredsen ude på bibliotekerne," siger Helle Helle.
Præstationsangst
Per Petterson debuterede med en novelle i Lars Saabye Christensens antologi Signaler. På det tidspunkt var Per Petterson 33 år og arbejdede i Tronsmo Boghandel i Oslo. En dag blev han kontaktet af forlagsredaktør Torleiv Grue fra det velanskrevne norske forlag Oktober. Grue var på udkig efter mulige debutanter, og han var begejstret for Pettersons novelle. Han efterlyste derfor flere noveller, men Per Petterson havde ikke flere liggende i skrivebordsskuffen. Selv om hans forfatterdrømme voksede i ham, led han samtidig af en form for præstationsangst, som han tidligere har fortalt om i et interview i Politiken: 
"Hvad nu, hvis jeg ikke kunne? Hvad ville der ske, hvis mit projekt kuldsejlede? At skrive er jo også et spørgsmål om selvtillid. Man kan have en frygt for at afsløre sig selv, for hvor er man, hvis man alligevel ikke kan blive forfatter."
Pettersons egentlige romandebut kom med Aske i munden, sand i skoen, hvor han - som i sine øvrige værker - i udstrakt grad trækker på sit eget liv. Det er især de tidlige barndoms- og ungdomserindringer, som han igen og igen tager op til behandling. Hans gennemgående romankarakter, Arvid, som man følger i de fleste af Pettersons bøger, har åbenlyse ligheder med Petterson selv, ligesom bøgernes faderfigurer også ligner hans egen biologiske far.
Det meste af hans familie - både faderen, moderen og to af tre brødre - omkom under tragiske omstændigheder ved Scandinavian Star-ulykken i 1990. Begivenheden blev paradoksalt nok begyndelsen på Per Pettersons internationale karriere, idet den affødte romanen I kølvandet, der indbragte ham Brageprisen, Norges kritikerpris, i 2000.
Hans seneste roman, Jeg forbander tidens flod, der nu er blevet belønnet med Nordisk Råds Litteraturpris, er en videreførsel af historien om Arvid. Året er nu 1989. Muren falder, Arvid skal skilles og hans mor har fået kræft.
"Romanen griber ind i hele forfatterskabet, og det er interessant, at han på den måde har formået at skabe et mønster af romaner med forskellige udgangspunkter, men med en gennemgående og genkendelig figur i forskellige aldre," siger litteraturkritiker Torben Brostrøm, der har anmeldt de sidste mange Per Petterson-romaner for Information:
"Jeg kan tænke mig, at det er en af grundene til, at hans bøger appellerer til så mange," siger han.
Nordisk Råds Litteraturpris er på 350.000 danske kroner, og bliver overrakt til Per Petterson i slutningen af oktober 2009 i forbindelse med Nordisk Råds session i Stockholm. Nordisk Råds Litteraturpris er blevet uddelt siden 1962.

