Mediejurister kritiserer DR-bestyrelsesmedlem for at blande sig
Politikere og jurister tager afstand fra bestyrelsesmedlem i DR, Katrine Winkel Holm, som direkte har kontaktet stationens journalistiske medarbejdere med kritik. Hun kan dog ikke fyres på det grundlag, mener kulturministeren
Katrine Winkel Holm, Martin Krasnik og Lars Hedegaard (th). Fotos: Scanpix


 Søndag viste DR2 et interview med Trykkefrihedsselskabets formand, Lars Hedegaard. Et interview, der i visse kredse allerede har nået en status som nylegendarisk, fordi intervieweren, journalist Martin Krasnik, var noget så sjældent som velforberedt og udstyret med skarpe, kritiske spørgsmål.
I mellemtiden har politiker Søren Krarup (DF) kaldt journalisten »underlødig«, fordi det har vist sig, at Hedegaard var inviteret i studiet med en mail, der ikke ligefrem indikerede, at han skulle udsættes for et konfronterende interview.
Siden har DR oplyst, at Hedegaard var forberedt på det hårde, kritiske interview, og han skulle endda have sagt, at de »kunne spørge om alt«. Så langt, så godt.
I går kom det så frem, at Søren Krarups datter, Katrine Winkel Holm, ringede til journalisten, der interviewede Lars Hedegaard, og journalistens nyhedschef og skældte dem ud, allerede dagen efter interviewet fandt sted – og flere dage før, det blev sendt på tv.
Det er upassende kontakt
Katrine Winkel Holm er ikke bare datter af Krarup, men også næstformand i Trykkefrihedsselskabet – og samtidig bestyrelsesmedlem i DR. Den sidste detalje får nu mediejurister til at rette skarp kritik mod hende:
 
»Katrine Winkel Holm har i dén grad misforstået bestyrelsesrollen. Det er meget upassende, at et bestyrelsesmedlem kontakter redaktionen, for DR’s redaktionelle frihed må ikke antastes,« siger mediejurist ved Danmarks Medie- og Journalisthøjskole Oluf Jørgensen.
DR’s bestyrelsesformand, Michael Christiansen, finder også sagen betænkelig, men han har udtalt, at Katrine Winkel Holm – »så vidt han husker« – også er medlem af Trykkefrihedsselskabet, og at hun altså næppe henvendte sig som medlem af DR’s bestyrelse.
Men denne argumentation kan Oluf Jørgensen ikke følge.
»Hun er bestyrelsesmedlem og har kontaktet DR-medarbejdere, så det er principielt et angreb på den redaktionelle frihed. Og det er det afgørende. I den offentlige debat kan hun give udtryk for, hvad hun mener, og hvor de fleste andre medlemmer kører meget lav profil, har hun valgt at se bort fra almindelige bestyrelsesstandarder, men hun skal ikke henvende sig til DR’s medarbejdere,« siger Oluf Jørgensen og opfordrer bestyrelsesformanden til ’helt klart at fortælle hende’, at det ikke er muligt at adskille bestyrelsesposten med hendes andre kasketter.
»Det eneste rigtige er, at DR med bestyrelsesformanden og den ansvarshavende redaktør, generaldirektør Maria Rørbye Rønn, i spidsen melder klart ud, at de ikke tager hensyn til den slags henvendelser fra bestyrelsesmedlemmer,« siger han.
Oluf Jørgensen bakkes op af Jørgen Poulsen, professor i journalistik på Roskilde Universitet. Katrine Winkel Holms handling er »bestemt ikke god«, siger han, men han mener ikke, at hun overtræder nogen lovgivning eller regler på området.
»Ligesom i erhvervslivet er det almindelig kutyme, at bestyrelsesmedlemmer kommunikerer med virksomheden via direktionen – og ikke på nogen som helst anden måde,« siger han.
»Og det er så indarbejdet en kutyme, så alle, der sidder i en bestyrelse, plejer at vide det.«DR’s bestyrelse består af 11 medlemmer, som vælges for en periode på fire år. Tre medlemmer bliver udpeget af kulturministeren, seks af Folketinget og to af medarbejderne i DR. Katrine Winkel Holm er udpeget af daværende kulturminister Brian Mikkelsen (K), og hun er således Kulturministeriets repræsentant i bestyrelsen.
Bliver ikke fyret
»Når Kulturministeriet har udpeget hende, er det passende, at det med ministeren i spidsen gør opmærksom på, at det er upassende, at hun kontakter DR-medarbejdere,« siger Oluf Jørgensen og foreslår en advarsel for manglende respekt for redaktionel frihed.
Katrine Winkel Holm ønsker ikke at fortælle, hvad hendes ærinde med opkaldene til journalisten og nyhedschefen var, fordi hun »ikke refererer fra personlige samtaler« og ikke kan se, at »det er relevant«, som hun har sagt til BT.
Det har blandt andet på Facebook fået flere til at kritisere hende for hykleri, og chefjurist i CEPOS, Jacob Mchangama, skriver i en statusopdatering:
»Det er helt fint at offentliggøre Martin Krasniks mailkorrespondance med Lars Hedegaard, men Katrine Winkel Holm mener ikke, det er relevant at fortælle offentligheden, hvad hun, der er bestyrelsesmedlem i DR, ringer og fortæller Krasnik.«
Over for Berlingske tilsluttede Socialdemokraternes medieordfører, Mogens Jensen, sig i går mediejuristernes kritik og krævede endda Katrine Winkel Holm afsat fra sin bestyrelsespost:
»Jeg mener ikke, at hun lever op til det ansvar, hun sidder med som bestyrelsesmedlem i DR. At lægge politisk pres på de enkelte medarbejdere er at blande sig direkte i programvirksomheden, hvilket er uden for bestyrelsens kompetence og helt i strid med armslængdeprincippet, som de er forpligtiget til at følge,« sagde han.
Information har uden held forsøgt at få en kommentar fra DR’s bestyrelsesformand, Michael Christiansen. Kulturminister Marianne Jelved (R) ønsker ikke at udtale sig, men skriver i en skriftlig kommentar til Information:
»Det tilkommer ikke et medlem af DR’s bestyrelse at henvende sig til medarbejdere i DR. Det er udelukkende en ledelsesopgave. Reglerne på området tilsiger dog, at man ikke på det grundlag kan afsætte DR’s bestyrelsesmedlemmer.«

