Drengehulerne Lascaux blev verdenshistorie
Hvert år mødes Georges Agniel, som var med til at opdage Lascaux-grottens hulemalerier, med de lokale i Dordogne i Frankrig og fejrer 'Stenalderens Sixtinske Kapel'


 Egentlig ville de fire knægte anno 1940 holde det for sig selv. Den 250 meter dybe grotte, de opdagede ved et tilfælde i Motignac-skoven, skulle være deres hemmelige hule. Her skulle de hygge sig med pikante illustrationer, Gauloises og fri palaver. Løftet holdt fire dage. Så begyndte en af mødrene at undre sig over sin drengs støvede tøj.
I dag er Lascaux-grotten verdenskendt som en af kunsthistoriens vidundere - med 20.000 år gamle hulemalerier af bisonokser, hjorte og stenbukke. Den 85-årige pariser Georges Agniel, er ganske upåagtet tilbage på Dordogne-egnen for at fejre 69 årsdagen for opdagelsen med de lokale.
»Vi fik aldrig nogen findeløn,« kommenterer han med lune, ivrigt sekunderet af sin kone. Selv om det er takket være den 16-årige Georges Agniel og tre andre drenge, at verden fik kendskab til Lascaux-grotten, er der ikke gjort stads af ham gennem årerne. Et enkelt år blev han trukket frem i rampelyset. Det var da daværende præsident François Mitterrand mødte op på årsdagen og dekorerede de overlevende blandt de fire, som opdagede grotten.
Lukket for besøgende
»Vi var ikke i tvivl om, at det var en stenalderhule. Der er mange forhistoriske grotter på egnen. Men hulemalerierne i Lascaux var så velbevarede, at de lignede en udstilling hængt op dagen før!,« siger Agniel om opdagelsen.
En pensioneret skolelærer blev tilkaldt efter afsløringen af knægtenes hemmelighed, fortæller han. Læreren blev firet ned gennem åbningen og konstaterede, at der kunne skrives verdenshistorie. De fire drenge blev ganske overset i det efterfølgende hurlumhej med myriader af tilrejsende til 'deres' hule. Agniel skulle tilbage til Paris, hvor skolen startede. To af drengene var fra egnen og blev senere rundvisere. Agniel selv blev uddannet som elektrotekniker.
»Var det Dem, som opdagede Lascaux-grotten?« spørger nogle skolebørn og ønsker autograf. »Hvordan fandt I ud af det?« spørger Agniel og tror, det er journalisten, som er skyld i opmærksomheden.
Ganske som i barndommens ferier i området, må den besøgende Agniel indlogere sig beskedent. Han og konen lejer en campingvogn på teltpladsen. Og som andre besøgende må han lade sig nøje med at bese en kopi af Lascaux-grotten. Den rigtige grotte er for længst lukket for offentligheden på grund af fugtskaderne på malerierne, der skyldtes de mange besøgendes åndedræt.
»Jeg søger ikke opmærksomhed. For os er de årlige møder en familiebegivenhed«, siger han og lyser dog op ved spørgsmålet, om præsident Sarkozy mon ikke tropper op næste år til 70- året for opdagelsen. »Så skal jeg byde ham velkommen!«
 

