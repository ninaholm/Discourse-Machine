Løssluppen sex er ikke det samme som god sex
Frisind er en løgn, der påtvinger samfundet kvindefjendske normer og hævder mandens ret til at udleve sine eventuelle undertrykkende seksuelle lyster, mener forfatter og feminist Jette Hansen. Især de unge piger bliver ofre i en sexverden uden grænser


 Hun raser mod porno og promiskuøs sex som normen i samfundet i dag, og hendes modstandere kalder hende nypuritanist. Men som hun kommer gående der i stiletter, bare skuldre og lang rød kjole ligner den 49-årige forfatter og feminist Jette Hansen ikke en, der skal til at prædike moral. Og hun er ikke bange for at tage ordene ’pik’ og ’kusse’ i sin mund, skal det hurtigt vise sig.
Jette Hansen mener, at den moderne utopi om frisind skamferer vores syn på sex, og derfor har Information inviteret hende en tur til Islands Brygge, hvor halvafklædte badegæster sætter rammen for vores kødelige snak.
Det er frokosttid, og fire fyre spankulerer hen ad kajen i blå skjorter, sorte bukser og solbriller, der skjuler, hvor de har deres øjne. Deres hovedet er drejet i den samme 45-graders vinkel ud over havnebadet, men de kan konstatere, at det er et sløjt år for g-strengen og den topløse bademode. 
Men badetøj og den enkeltes ret til frit at udfolde sin seksualitet har intet at gøre med moderne frisind, mener Jette Hansen. Frisind er en løgn, der påtvinger samfundet kvindefjendske normer og hævder mandens ret til at udleve sine eventuelle undertrykkende seksuelle lyster.
»Jeg vil godt vove den påstand, at 99 pct. af alle kvinder går rundt med den tro, at kussen er mangelfuld og ikke strammer nok om mandens pik for nu at sige det meget eksplicit. Og det er jo løgn, at det, der giver fed sex for manden, er graden af friktion, man er i stand til at yde. Men de forestillinger trives fantastisk i frisindskulturen, selvom det er det stik modsatte af frisind,« siger Jette Hansen. 
Konformt frisind
»Alle kvinder accepterer i dag kravet om hårfjerning. Jeg tror, jeg er Danmark sidste kvinde, der ikke fjerner andet hår, end det jeg har siddende på hovedet,« siger hun, strækker armene over hoved og griner. 
Paradoksalt nok har det såkaldte frisind påtvunget hele samfundet en idé om, at man skal se ud på en bestemt måde, og at løssluppen sex er god sex. Den enkelte skal leve op til nogle former for sex, som er blevet udnævnt til at være frække. Det er så konformt, mener Jette Hansen.
»Men du kan ikke slutte fra det at udfolde avanceret seksualitet som gruppesex, lak og læder, eller gå til prostitueret, og så til en kvalitet af seksuel oplevelse.«
Oplevelsen afhænger af, hvad man har lyst til. Hver især må vi mærke indad og finde ud af, hvad vi virkeligt tænder på, men det kræver koncentration, og at man kan udelukke alle udefrakommende tanker. Og i en hverdag fyldt med porno, er det nærmest umuligt for især unge at finde deres seksuelle identitet, mener Jette Hansen.
»De unge bliver fyldt op med meget pågående og eksplicitte billeder af, hvad fræk sex er. Derfor er det forkert, at kritikken af pornografien er en trussel mod frisindet. Med den udbredelse, porno har i dag, er det netop omvendt.«
Jette Hansen vil ikke forbyde pornografi, men hun savner en »kritisk modbevidsthed« i samfundet, der stiller spørgsmålstegn ved de vedtagne seksuelle værdier. 
»Sociologer, forskere og debattører burde være i stand til at løfte den kritik. Jeg synes også, feministerne har en opgave.«
Er det ikke en opdragelsesopgave for de unges forældrene, der hænger sammen med at sætte grænser?
»Jo, men man må vide, at man er udsat for en massiv påvirkning.«
Porno overalt
Ifølge en fælles nordisk undersøgelse fra 2006 har 99 pct. af drengene og 86 pct. af pigerne mellem 14 og 18 år i Norden været i kontakt med pornografi. De fleste så det første gang, da de var mellem 12 og 14 år, og en tredjedel af de unge bruger porno dagligt eller ugentligt. Meget tyder på, at de unge forholder sig reflekteret til det porno, de ser, står der i undersøgelsen. De godtager ikke umiddelbart alt.
Men det er noget vrøvl, mener Jette Hansen.
»Min generations akademikere har hele tiden lalleoptimistisk og tåbeligt sagt, at reklameverden og pornografien ikke påvirker de unge. At de unge sagtens kan skelne mellem virkeligheden og det, de ser på nettet. Og det, synes jeg, er et svigt. For man har undersøgt det ved at spørge dem selv, og så svarer de selvfølgelig ja. Men det kan de ikke.«
»Hvad er det for noget pjat at sige, at pornografi ikke er virkeligt, for det er det. Det er masser af kvinders sex med masser af mænd og homoerotik, og hvad har du. Og det er det, de unge bliver præsenteret for og orienterer sig efter.«
Er det ikke at undervurdere de unge, at de ikke kan finde deres egen seksualitet lige så godt som voksne kan?
»Jeg ved da heller ikke, om voksne kan det. Der er mange, tror jeg, der forbliver på et sted, hvor de fortæller sig selv, at ’det er enormt frækt, det jeg laver’. Men hvordan vil du bedømme kvaliteten af den seksuelle fryd?«
Ung sex
Ifølge Sundhedsstyrelsen ligger den seksuelle debutalder på omkring 16 år, som den stort set har gjort de sidste 20 år. Samtidig er det kun et mindretal af de unge mellem 15 og 24 år, der har haft avanceret sex såsom brug af sexlegetøj.
Alligevel mener Jette Hansen, at de unge seksualiserer sig selv tidligere end 15-årsalderen. Hun henviser til, hvordan de unge mimer pornografiens form, når de gør sig til på deres facebook-billeder og -videoer. Ekstra Bladet har beskrevet, hvordan nogle unge sender hinanden nøgenbilleder af sig selv og onanerer foran deres webcamera, og hvordan to piger har sex, så de kan sende det som film til deres mandlige kærester.
»Det ligger nærmest som en stereotypi, hvordan de unger piger gør sig til for et kamera. Uden at de tænker over det, eller der er lagt refleksion i det, så er det et signal om seksuel parathed, også selv om der ikke er dækning for det. Men signalet i sig selv er jo, ’jeg er parat, kom og tag mig, læg mig ned lige nu’,« siger Jette Hansen.
En rapport fra Institut for Folkesundhed viste tidligere i år, at 22 pct. af alle piger i 9.klasse havde uønskede seksuelle erfaringer med jævnaldrende eller seksuel kontakt med voksne, og det er en stor stigning. Forskerne bag rapporten vurderer, at det kan være udtryk for, at unge piger i dag er mere bevidste om deres egne grænser for seksuel kontakt, og at de derfor i højere grad rapporterer seksuelle erfaringer som uønskede. Men de anbefaler, at seksualundervisning bliver indført i folkeskolen som obligatorisk fag med fokus på at sætte grænser og overholde andres.
Jette Hansen mener, at pornografien har smadret de unges grænser, og at pigerne derfor bliver traumatiserede, når fyrene presser på.
»Pigernes frygter i meget høj grad at blive afvist, hvis de ikke går med til de her ting. Men i samme åndedrag, siger de, at de for det meste gør det af sig selv. Så de er underlagt et pres, som de ikke er helt reflekteret over. De tager det ind og gør det til en del af, hvad de selv er,« siger Jette Hansen med reference til et interview i Ekstra Bladet med et nogle unge piger.
Mindre kærlighed
Du siger, at grænseløshed står i modsætning til følelser og kærlighed. Men det giver vel også mulighed for, at man kan indgå kærlighedsforhold, som afviger fra de traditionelle, heteroseksuelle normer?
»Det kunne det i princippet godt, og jeg kan ikke forklare, hvorfor det ikke sker i praksis, for jeg ved det ikke. Men jeg kan konstatere, at der er en stor løgn indbygget i den lalleglade forståelse af, at det vi har nu, hvor alting er legitimt, er frigjort seksualitet.«
Den amerikanske sociolog Elisabeth Bernstein fra Columbia University har skrevet en afhandling om det ændrede seksuelle samkvem. I en ny form for prostitution køber man ikke oralsex eller samleje men en kæresteaften, hvor man snakker og hygger sig og eventuelt har sex. Konklusionen er, at lidenskab og nærvær ikke er ved at forsvinde, men blot er blevet pakket ind i kommercielle produkter. Men for Jette Hansen er det netop et tegn på tab af følelser, fordi man ikke kan genskabe faktisk intimitet ved at imitere dens udtryksformer.
»Hvad er egentligt den utopi, vi knytter til begrebet fri sex i dag? Selvom det måske var naivt og selvbedragende, så var utopien om fri seksualitet i ’68 ideen om frihed til relationer. I dag er utopien frihed fra relationer. Og her træder pengene ind og sikrer, at der ingen bånd er bagefter.«
Frisind er blevet til sex frit for følelser.
emro@information.dk
Rettelse
Information bragte 20. juli en forkert version af et interview med Jette Hansen. Deraf fremgik det fejlagtigt, at Jette Hansen mener, at alle mænd har undertrykkende seksuelle lyster. Rettelig skulle der have stået, at frisind hævder mandens ret til at udleve sine eventuelle undertrykkende seksuelle lyster.
Den rigtige version ligger nu på Informations hjemmeside.
Information beklager.

