Gud er ikke død – han arbejder på Wall Street
Amerikanske majsmarker er reduceret til dollartegn, og slipseklædte børsspekulanter sidestilles med islamiske terrorister på filmfestivalen i Venedig, hvor instruktører fra hele verden tegner en tydelig tendens med deres nye film. Målet er systemkritik af Vesten, og virkemidlerne er religion, sex og ultravold
Instruktøren Mira Nair (t.v.) og hovedrolleindehaveren Riz Ahmed præsenterede ’The Reluctant Fundamentalist’ i Venedig.


 Jeg vil leve ligesom i Sex and the City. Jeg vil have et loft i SoHo og holde weekend i The Hamptons,« siger Bina, en pakistansk pige i The Reluctant Fundamentalist. At hun har job som Bond-babe på en populær tv-serie, et spin-off på agent 007, skulle ikke forhindre hende i at forlade Lahore, hvis hun fik chancen: »Jeg tager til enhver tid Mr. Big før Mr. Bond!«
Drømmen om personlighed frihed gennem materiel rigdom er den største eksportsucces fra USA ved siden af Coca-Cola og én, der har haft verdensomspændende kulturel effekt måske på mere ondt end godt. Det er synspunktet i den indiske instruktør Mira Nairs nye engelsksprogede film The Reluctant Fundamentalist, der i sidste uge åbnede den 69. Filmfestival i Venedig. Og hendes film er én ud af mange internationale festivaldeltagere, der i den forgangne uge har rettet et kritisk blik mod vestlige adfærdsmønstre og kulturelle overbevisninger.
The Reluctant Fundamentalist er et terrorisme-drama baseret på Mohsin Hamids roman og handler om Binas bror Changez, der takket være sit køn og sin begavelse i modsætning til sin søster i realiteten har alle muligheder. Changez’ far er en anerkendt digter, men det udløser ingen kulturel kapital i sønnens øjne. Han vælger den tilværelse, der tager mest mulig afstand fra familiens.
Via et legat går han på Princeton og stiger lynhurtigt til vejrs i New Yorks finansverden. Her skylder han sin fremgang til en ny mentor Jim Cross, en Wall Street-guru med Kiefer Sutherlands ydre, som bliver hans nye åndelige leder. Da Changez danner par med kunstneren Erica i skikkelse af Kate Hudson, Hollywood-darling og datter af Goldie Hawn, fuldbyrdes hans drøm.
Men så rammer et American Airlines-fly ind i World Trade Center, mens Changez og Jim er i Filippinerne. For Changez, der lige har sparet en international virksomhed milliarder ved at overflødiggøre medarbejdere, ændrer begivenheden alt.
Vestens overgreb
Mira Nair skildrer den amerikanske forretningsverden som et stærkt ritualiseret univers, hvor medarbejdere sidder i små båse og må adlyde sin profets bud om profit.
Sådan sidestiller The Reluctant Fundamentalist Jim Cross’ finansvirksomhed Underwood Samson med islamisk fundamentalisme og med de terrorister, som Changez i stigende grad føler sympati for, mens USA radikaleres efter 11. september, og han mærker den tiltagende racisme på sin egen krop – udsættes for anal-undersøgelser i lufthavnen og impulsive anholdelser på gaden på Manhattan.Changez retter imidlertid sit endelige oprør imod de senere års tendens til at sætte mærkater på mennesker efter George Bushs devise: »Enten er I med os, eller også er I imod os.«
»Jeg elsker det USA, som Jim Cross står for, fordi han giver Changez en chance uagtet hans hudfarve. Samme farveblinde USA mødte jeg, da jeg i sin tid flyttede til New York. Men det findes ikke længere,« fortæller Mira Nair, da Information møder hende i Venedig.
The Reluctant Fundamentalist afspejler hendes egne erfaringer. Hun erkender, at det muligvis nok er vovet at have en hovedperson, der føler et stik af beundring ved synet af – med hans ord – David, der får Goliath i knæ, da de to fly rammer World Trade Center, men det er på tide, at vi tør nuancere vores billeder af godt og ondt, mener hun.
Kritik af vestlige trossystemer
Kapitalismekritikken gennemsyrer ligeledes den iransk-amerikanske instruktør Rahmin Bahranis familiedrama At Any Price med Dennis Quaid og Zac Efron som far og søn bag en virksomhed, der sælger genmodificeret majs i en amerikansk landbrugsstat. Her er de gyldne majsmarker blevet symbol på pengesedler, fortæller instruktøren på pressemødet efter verdenspremieren på sin film, der deltager i konkurrencen om Guldløven. Dennis Quaid er menigmanden, der kæmper en ulige kamp for at klare sig mod transnationale selskaber, der styrer hans liv. Det fører til moralsk forfald og mord.
Efter en periode, hvor politisk orienterede film har sat fokus på politiske beslutningstagere og krigsførelse i Irak og Afghanistan, vender de aktuelle film på festivalen sig imod selve de vestlige trossystemer. Budskabet er systemkritik, og virkemidlerne er religion, sex og ultravold.
I østrigske Ulrich Seidls Glaube tyr katolikken Maria til psykisk terror mod sin muslimske mand, mens hun om natten onanerer med sit krucifiks. I koreanske Kim Ki-duks Pietá invaliderer en lånehaj dårlige betalere for at få forsikringspenge i et urbant koreansk landskab, hvor skyskrabere udgør magtens symboler. Og i Terrence Malicks To the Wonder er Oklahoma med græssende bisoner en betagende baggrund for en love story, men troen på kærligheden kan ikke fastholdes, og præsten søger forgæves sin Gud. Han har ingen trøst at tilbyde byens forarmede narkomaner og forsømte børn.
Mere subtil er Paul Thomas Andersons længe ventede opfølger til There Will Be Blood, The Master, hvor Philip Seymour Hoffmann spiller en religiøs leder og Joaquin Phoenix hans protegé i 1950, som ifølge den amerikanske instruktør er inspireret af Scientologys tidlige dage. I et Vesten efter Anden Verdenskrig søger mennesket efter åndelig retning, og skal man tro filmene på festivalen i Venedig, har det ført os til en særegen vestlig fundamentalisme.
At der var en chance for at gå en anden vej, minder den franske film Aprés Mai os om. Oliver Assayas’ film ser et poetisk portræt af en ung politisk aktivist og kunstner, Gilles, der længes efter at realisere drømmen om personlig frihed, som den tager sig ud anno 1971.
»Kan man omvælte systemet med film, hvis man ikke fornyer filmsproget, men benytter sig af borgerskabets syntaks?« Sådan spørger Gilles i Aprés Mai, og når festivalen i Venedig runder af på lørdag, vil netop det stå sin prøve for en række internationale instruktørers bud på en aktuel systemkritik.

