'Vi er her jo alle for Forplantningen'
Det Moderne Gennembrud i litteraturen formulerede efter Guds død, at forplantningen skulle blive den vigtigste mening med livet. Men den betød samtidig også forfaldsdato for drømmene om de store formål med livet
Hvis der ikke er en højere mening, og man selv kan regulere, hvor mange børn man vil have, bliver fremtiden på en måde forankret i børnene.


 »Ak, du — vi er her jo alle for Forplantningen,« siger firebarnsmoren, Thora Berg, i Herman Bangs novelle Ved Vejen(1886). Bemærkningen kan både danne indfaldsport til en efterprøvning af, hvorfor fødselstallet daler i den vestlige, rige verden, og til det modsatte: Hvorfor 'forplantningen' kan blive en af de vigtigste meninger med livet i samme verden.
Lad os tage det første først, nemlig betingelserne for forplantningen i datiden, eller hvad der blev tilbage af dem, i det øjeblik en højere, guddommelig mening med mangfoldiggørelsen fortonede sig og efterhånden forsvandt.
Thora er barndomsveninde til Ved Vejens hovedperson, Katinka Bai, der selv er barnløs og lever i et kærlighedsløst ægteskab med en umoden og vulgær, patriarkalsk mand, stationsforstander Bai.
Katinka husker Thora som en løssluppen og slagfærdig pige, men da de som voksne mødes igen, er Thora træt og forslidt af husarbejdet og 'forplantningen'.
Det samme er Katinkas svigerinde, om hvem Thora bemærker: »Gud, din stakkels Svigerinde, er hun virkelig ved det igen?«
»Ja, Stakkel,« svarer Katinka.
Men var alt for mange børn en kilde til opslidning og fattigdom i en tid, hvor Vorherre enevældigt stod for tildelingen, så er Katinkas barnløse liv lige så glædesløst, og omkring hende grupperer Bang-repræsentanter for datidens øvrige kvindeproblemer. Egentlig emanciperede kvinder, som de kendes fra Det Moderne Gennembruds skildringer af storbyliv, findes ikke i den lille stationsby. Til gengæld finder vi alle dem, der falder uden for kvindelivets uomgængelige vilkår: det patriarkalske forsørgerægteskab. Der er enkefru Abels to døtre, Louise Ældst og Ida Yngst, som det er grumme svært at finde bejlere til. Der er den lille, ugifte lærerinde, som uden de store evner for metieren forsøger at hutle sig igennem med sit 'institot'. Der er tjenestepigen, som Katinkas småstupide mand gør gravid, og der er præstens datter Agnes, der ikke som kvinde kan tage initiativet og derfor må lide af kærestesorg. Hun er dog samtidig den mest selvstændige af dem alle og som sådan Bangs talerør i konstateringen af kvindelivets vilkår:
»Hmm,« sagde Agnes, »så mange Chancer har vi 'Kvinder' egentlig ikke, de første fem og tyve Aar af vor Tilværelse danser vi rundt og venter på at blive gift — og de sidste fem og tyve Aar sidder vi hen og venter på at blive begravet ...«
'Gud er død'
Enhver højere mening med livet er fraværende, 'forplantningen' er eneste tilbageblevne formål.
Samtidig er vi på et historisk tidspunkt, hvor sprækkerne i patriarkatets bastioner for alvor bliver til at få øje på. I den nye varedominerede storby drøner de nye tanker derudad i de radikale, intellektuelle miljøer med Brandes-brødrene i front. Individualismen, massekulturen, kampen for den frie tanke, darwinisme med deraf følgende biologisme og positivistisk samfundsteori breder sig. Henrik Ibsens Nora går hjemmefra, og kvindeemancipation, seksuel frigørelse og ikke mindst ateisme trækker i en retning, der peger frem mod vore dage. Den himmelske patriarks autoritet svinder med Det Moderne Gennembrud, proklameret som »Gud er død« af Friedrich Nietzsche.
Nietzsche kom — næppe tilfældigt — fra et strengt autoritært, kristeligt dannelsesmiljø, som han gjorde voldsomt oprør imod. Han blev en ekstrem eksponent for patriarkatets krise i den 19. århundredes senere årtier, hvor den mandlige kønsrolle begynder at krakelere. Senere, i det 20. århundrede, bliver hans tanker såvel inspiration til som symptom på de sindssyge, brutaliserede autoritetsformer, vi kender fra verdenskrigene og Det Tredje Rige.
Nietzsche erstatter gudstroen med, hvad man kan kalde en autoritær irrationalisme. For Nietzsche betød rationalisme nemlig, at jeg'et underkastede sig virkelighedens åg og dermed lod sig begrænse i sin suveræne selvudfoldelse. Humanisme og socialisme var slavenaturernes forsøg på at begrænse det store menneskes udfoldelse, og det var dette, overmennesket, der var historiens formål.
Samtidig repræsenterer Det Moderne Gennembrud dog også forfaldsdatoen for drømmene om de store formål. Det 19. århundredes utopier brød sammen i to verdenskrige og i etableringen af autoritære diktaturer i Tyskland og Rusland. Følelsen af meningstab var kommet for at blive.
Herman Bang er gennembruddets pessimist og derfor måske også den, der i samtiden klarest formulerer meningstabet i kølvandet på 'guds død'. Måske blev Bang den depressive seer, fordi hans opgør med kristendommen blev taget én gang for alle i barndomshjemmet. Præstefaren var maniodepressiv, og hvad børn i dag ville kalde 'pinlig'. Han kunne finde på at løbe på skøjter i fuldt ornat og flette vrøvleremser som »katten og kællingen sloges om vællingen« ind i sine prædikener. Bang havde således ikke, som for eksempel Henrik Pontoppidan, en uanfægtelig patriarkalsk præstefar at kæmpe med, og han tilsluttede sig tilsyneladende uden betænkeligheder radikalismens kritik af præster og af religionen. For ham var Gud død allerede i barndommen, mens Pontoppidans opgør varede ved livet ud.
'Der er kun en Stofhob'
Men selv om Gud var død, var Nietzsches religionskritik ikke enerådende. Den er grundlæggende forskellig fra tidens anden type ateisme, brandesianismens positivistiske rationalisme, som er den vi finder hos J.P. Jacobsen, og vel også er den, der videreføres blandt ateister i dag. Jacobsen valgte livtaget med det ateistiske perspektiv på tilværelsen. I romanen om Niels Lyhne, afstår denne fra at holde juleaften og tilbringer den på café, og til slut dør Niels uden nogen præst til at berette sig. »Saa døde han da Døden, den vanskelige Død«.
Det er også J.P. Jacobsen, der har skrevet digtlinjerne:
Lad længes, lad grædes med Evigheds-Savn/Der er kun en Stofhob, en Daad og et Navn.
Ligesom Bangs Katinka døde Jacobsen ung af tuberkulose. Han blev 38 år, hvilket vel kan sætte tapperheden i relief.
At sprede sine gener
Thoras bemærkning til Katinka, »vi er her jo alle for Forplantningen« løber imidlertid som en rød tråd gennem hele perioden, helt frem til dagen i dag. Meningsløsheden i hendes betragtning: Et perspektiv, der ikke rummer andet formål end sig selv, er i dag ført ad absurdum i naturvidenskabens gængse forklaring på formålet med biologisk liv, nemlig at 'sprede sine gener'. I en dagsbefaling for menneskelivet, der går ud på at 'sprede sine gener', må meningstabet siges at være ført til ende. Spørger man med hvilket formål, lyder svaret: 'At sprede sine gener', og spørger man, hvad der er det gode ved dette formål, lyder svaret igen: 'At sprede sine gener'.
Men hvis der ikke er en højere mening, og man selv kan regulere, hvor mange børn man vil have, bliver fremtiden på en måde forankret i børnene. Og har man først fået dem, er de i sig selv et dementi af den kliniske påstand om, at de blot repræsenterer et stykke genspredning.
Ud af det hele er der vel i dag vokset en i stigende grad ligestillet og sekulær vestlig verden, hvor accepten af, at meningen med livet er livet selv, er blevet den herskende hverdagsbevidsthed, og at alle i den forstand er her 'for forplantningen'. Hvor meget mening man, udover genspredning, kan lægge i den aktivitet, er i dag overladt til individerne, hvor forplantningstrangen, alle ønskebørn til trods, må konkurrere med den moderne verdens andre dennesidige meningstilskrivelser: arbejde og forbrug, rejser, venskaber, kunst, underholdning, studier og karriere.
Men hvor samfundet samtidig er så rigt, at forplantningsønsker til enhver tid kan imødekommes, om ikke andet så ad kunstig vej.

