Sult
Sult skal læses, mens man er ung, siger man gerne – også hos Gyldendal. Altså mens man er nogenlunde på radikal og oprørsk bølgelængde med bogens dengang 30-årige blasfemiker


 
	De svømmer i oliepenge, generøse biblioteksordninger og et helt andet købelystent publikum deroppe i Norge, men norsk Gyldendal udviser alligevel belejlig litterær omhu og overskud, når det nu vælger at genudgive Knut Hamsuns originale 1890-udgave af Sult som e-bog. Ikke i stedet for 1934-udgaven, hvor Hamsun havde redigeret nogle af de mest blasfemiske og erotiske passager ud, men som supplement, så norske læsere kan orientere sig i begge værker.

	Gyldendal i Danmark afviser at gøre det samme med henvisning til, at danske læsere kan få bogen gennem det norske forlag. Men ovre i Klareboderne ved de udmærket godt, at det hører til sjældenhederne, at danske boglæsere lige surfer forbi gyldendal.no.

Sult skal læses, mens man er ung, siger man gerne – også hos Gyldendal. Altså mens man er nogenlunde på radikal og oprørsk bølgelængde med bogens dengang 30-årige blasfemiker. Mens man har energien til at rase mod de autoriteter, samfundet endnu kan byde på, og mens man stadig tror på værdien i at provokere. Alene derfor burde den første og mest radikale udgave af Sult være tilgængelig. Så kan man altid vende tilbage til Hamsuns redigerede udgave, når man engang har fået lagt sig godt tilrette i chaiselongen og indset, at alt det der med Gud, konge og fædreland nok er meget godt.

	Det er selvfølgelig problematisk at moralisere på vegne af en afdød forfatter og en virksomhed drevet på markedsvilkår, og Gyldendal kan af gode grunde ikke udgive alle versioner af alle bøger. Men værket har været offentliggjort før, og Gyldendal forstår vel også sig selv som en kulturel institution, der ikke kun repræsenterer forfatterne, men også betjener læserne og den litterære offentlighed.

	Hverken Gyldendal, fagkundskaben eller vi er nødvendigvis klogere end Hamsun i forhold til mandens egen tekst, men i forvaltningen af den som kulturarv er nordmændene nu et skridt foran.

	 

