En frø fylder år
Det københavnske pladeselskab Crunchy Frog har spist kirsebær med de store og alligevel  bevaret uafhængigheden og fighterånden.I en alder af 15 udgiver de stadig, hvad de elsker. Med eller uden choko-ladeovertræk. Det er et eksempel forud for sin tid – og til efterfølgelse



 Egentlig har pladeselskabet Crunchy Frog altid været en teenager. Uvorn,  højrøstet, stålsat indstillet på at holde sin helt egen fest.
Men i dag, hvor det københavnske pladeselskab er krydset over grænsen væk fra den seksuelle lavalder, kan man glæde sig over, at det indtil videre også har været en endda ret så ansvarlig teenager. Midt i al drukken, horen og bumsecremen.
Crunchy Frog er fyldt 15 år. Ingen alder i menneskeår, et helt liv i showbiz. I en tid, hvor utallige pladeselskaber har mistet betydning hurtigere end en menneskerettighedserklæring til en grisefest i Dansk Folkepartis Ungdom, har drengene bag Crunchy Frog formået at fastholde deres egen tro på rock’n’roll som livsenergi.
Optakten til Crunchy Frog var dengang i de tidlige 90’ere, da klanen omkring grupperne Thau og Deathtothe organiserede Prop Den Op Pop Klop på Stengade 30 på Nørrebro.
Dengang denne skribent selv cyklede til øvelokalet oven på Eigens Ballroom på Islands Brygge med ambitioner om at forandre rockmusikken og slingrede hjem igen med Harboe øl-forstærkede elguitarer hvinende gennem kraniekisten. Dengang man var en marginaliseret yngling, hvis man tændte på alternativ rock eller indierock. Dog ikke mindre marginaliseret end at man kan fylde Loppen, Pumpehuset og Den Grå Hal til koncerter med Pavement, Pixies, Mercury Rev, My Bloody Valentine. Og lokale helte som Thau, Trains & Boats & Planes og 18th Dye. Og pigerne? Dem var der ikke mange af her til lands. Hverken på eller foran scenen.
Det har lykkeligvis ændret sig, hvilket Crunchy måske ikke har været så ferme til at dokumentere i deres udgivelsesaktivitet, men hvilket i hvert fald kan erfares på den dobbelte cd-antologi Saluting The Crunchy Frog-A-Logue, som udgives i anledning af selskabets 15 års-jubilæum (overskuddet går til Røde Kors). Og hvor udvalgte musikere fortolker sange fra Crunchys bagkatalog.
Stadig uafhængig
Her finder vi Marybell Katastrophy, Maria Timm, Dorte Gerlach, The Asteroid Galaxy Tour (med en kvindelig halvdel) og As In RebekkaMarias flamboyante electro-dans.
Drengene er stærkest repræsenteret af Choir of Young Believers, der endnu engang beviser, hvor smuk en ånd frontmand Jannis Noya Makrigiannis kan fremmane. Af Figurines og højfrekvente, nostalgisk klingende fortolkning af svenske The Mopeds, af I Am Bones og deres  udstansede og samtidig melodiøst svungne electrorock; af Nikolaj Nørlund og hans fine fortolkning af jeg-kærlighedssangen »Me Me Me« tilsat labre enkle maskintrommer og synth-aftryk samt af When Saints Go Machine og deres kammer-krukke-apokalyptronica.
Da Crunchy Frog blev grundlagt, var indierock noget, der blev udgivet af uafhængige selskaber – indie som i independent. Det er det ikke længere. Det er blevet en profitabel genrebetegnelse, udgivet af hvem som helst. Men Crunchy holder fast i uafhængigheden, selv om de lancerede The Raveonettes og sendte dem på multinationalt eventyr.
Men det betød også, at de havde nosser og ører til at udgive Thomas Troelsen og hans første outfit Superheroes, og at de fik stor succes med Junior Senior. Som Crunchy-familieoverhovedet Jesper Reginal erindrede her i avisen i 2002, så fik de »stukket Junior Seniors ’Move Your Feet’ i hænderne på Fatboy Slim, der blev helt vild med skæringen og begyndte at spille den på sine job. Det kedelige fodarbejde er altså noget af det, som kan få vores plader ud til ekstremt mange købestærke ører. Og når det lykkes, glemmer man sgu hurtigt timerne i  køerne«.
Gør modstand
Det er selvfølgelig hårdt arbejde at være pladeselskab. Måske hårdere end nogensinde. Men med den krasbørstige kærlighed til musik, som Crunchy-drengene, lægger for dagen, er det forhåbentlig nemmere. De vælger med personlig hånd. Det har til tider kastet lidt monokrome, nostalgisk betonede og lovlig tilbageskuende udgivelser af sig, men herfra skal der lyde et stort hiphip for kampånden, for balladen og for den umiskendelige ild og morskab og kærlighed til musikken, som har præget deres udgivelsesaktivitet. Med masser af knas og overraskelser. Ikke ulig den chokolade-serie som Milton, ejeren af Whizzo Chocolate Company, forsvarer over for sundhedsinspektørerne Praline og Parrot i Monty Python-sketchen, der har givet Crunchy Frog deres navn:
»Milton: We use only the finest baby frogs, dew picked and flown from Iraq, cleansed in finest quality spring water, lightly killed, and then sealed in a succulent Swiss quintuple smooth treble cream milk chocolate envelope and lovingly frosted with glucose.
Praline: That’s as maybe, it’s still a frog.
Milton: What else?
Praline: Well don’t you even take the bones out?
Milton: If we took the bones out it wouldn’t be crunchy would it?«
Hvis ikke der var modstand i musikken, så ville man jo ikke lægge mærke til den, vel?
På mange måder har Crunchy Frog længe før alle andre i dansk – og ofte international – pladebranche været forberedt på globaliseringen. De har satset på primært dansk musiks ageren på et internationalt marked og forstået at licensere den.
De har forstået at udnytte at nichemarkeder er store, hvis man har fat i dem på globalt plan. Og de har forstået, at arbejdet med at udgive plader også kræver nerve, personlighed og kærlighed til musikken. For det får folk til at spidse ører, respektere arbejdet og notere navnet. Også brugerne af nettet har brug for folk, der kan udvælge kvalitet og filtrere ligegyldighederne fra. Og det er forklaringen på at de både økonomisk og åndeligt gennem årene har overlevet rejsen gennem, hvad Jesper Reginal beskriver som »fæl fæl techno og dancebølge, musikpirateri, musikbranchekrise, Svennebanan på P3 (hvad sker der?) og alskens jammerdal«.
Denne skribent håber på fornyet eventyrlyst og stolt opretholdelse af ånden – og nul knogleskørhed!
rach@information.dk
Div. kunstnere: Saluting The Crunchy Frog-A-Logue (Crunchy Frog). Udkommer i dag. Crunchy Frog-navne som First Floor Power feat. Jenny Wilson, 18th Dye, Beta Satan og Power Solo kan høres til 15 års Knaldet på Under vand ved Ørestad Metro Station, Kbh. i aften.www.crunchyfrog.dk

