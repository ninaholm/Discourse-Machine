Soundvenues Fashion Issue på tynd is
Soundvenues Fashion Issue lægger en original vinkel på Københavns modeuge  og ArtReview interviewer Liam Gillick. Fra glemmekassen skriver Sentura om skrot, mens Kritiker diskuterer samspillet mellem billede og tekst


 Soundvenue
Soundvenue udgiver et ’fashion issue’ i anledning af Københavns modeuge. Dansk mode og musik gribes an fra en skæv vinkel i velskrevede (engelske) artikler. Soundvenues fashion issue er oplysende læsning, hvis man vil orientere sig inden for upcomming musikere og designere. Den succesfulde kunstner/designer Henrik Vibskov har sammen med multikunstneren Andreas Emenius kreeret magasinets psykedeliske forside. Vibskov giver desuden et interview om sit arbejde med mode og kunst. Han ansporer Soundvenue til at eksperimentere med kreativiteten og turde være på tynd is. Især magasinets fine fotoserier viser, at Soundvenue har taget udfordringen alvorligt.
Sound Venue (Fashion Issue), No. 3, Koster: Gratis, Udkom: Februar 2008
ArtReview
Kunstmagasinet ArtReview interviewer den britiske kunstner Liam Gillick. Han har fået æren af at lave en retrospektiv ’midt-karriere’ udstilling på tre betydningsfulde museer: Witte de With, Kunsthalle Zurich og Museum of Contemporary Art Chicago. Gillicks mening om retrospektive udstillinger udtrykker han således: ”The problem with any retrospective is that there’s a natural tendency to asses or reflect, or assume a degree of closure. And that stops discussion, because you’re naturally dealing with what was, rather than what will be.” Hans modtræk har derfor været at give halvdelen af de tildelte udstillingskvadratmeter tilbage til museerne.
Liam Gillick fortæller om de politiske aspekter af sin kunst og om hvordan han afsøger grænserne mellem kunst på den ene side og kunstpolitik og -institutioner på den anden.
ArtReveiw præsenterer også resultatet af et ’Reviews Marathon’, hvor fire anmeldere har fået til opgave at bruge en uge på at besøge (næsten) alle kunstudstillinger i New York, på henholdsvis Upper East Side, Chelsea, Brooklyn/Queens og Lower East Side.
ArtReview, Issue 19, Koster: I danske bladkiosker 119,50 kr., Udkom: Februar 2008
Fra glemmekassen: Sentura og Kritiker
Havde Magasinresuméet eksisteret i 2007 ville det have omtalt Senturas novemberudgave og Kritikers decemberudgave. Under temaet skrot og skrammel har Sentura inviteret kunstnere og kunstskribenter til at skrive eller skabe kunst under dette tema. Jan Sonnergaard har skrevet om ’Kulturcentralen’ – en unik kulturoase i København og tidsskriftet byder på en række andre billedkunstneriske og litterære indslag. 'Kritiker' anmelder Niels Franks 'Alt andet er løgn' og kalligrafen Christofer Haanes skriver om forholdet mellem mellem kalligrafi og poesi.
Sentura, nr. 23, Koster 65 kr., Udkom: November 2007, Kritiker nr. 7, Koster: 65 kr., Udkom December 2007

