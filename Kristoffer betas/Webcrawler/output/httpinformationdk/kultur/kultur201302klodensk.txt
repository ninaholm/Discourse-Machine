Klodens krise angår også forfattere og intellektuelle
Skønlitteraturen har gennem historien bestandigt handlet om de store menneskelige spørgsmål som krig, kærlighed, sygdom osv. Nu er klimaet også blevet et af disse store spørgsmål, men der hersker en uvidenhed af dimensioner blandt de intellektuelle, siger den norske forfatter Jostein Gaarder, der er aktuel med ny ungdomsroman
Norske Jostein Gaarder mener, vi er kommet langt, når det gælder forholdet mellem individ og samfund og forholdet landene imellem. ’Men vi er indtil nu kommet til kort, når det gælder forholdet mellem den nuværende og kommende generationer. Der hersker fortsat lovløshed,’ siger han.


 Et pædagogisk projekt,« kalder han det. Jostein Gaarder, den norske succesforfatter, som for 22 år siden skrev Sofies verden – oversat til 60 sprog og solgt i 40 mio. eksemplarer – udgiver på mandag i Norge en ny bog. ’En fabel om klodens klima og miljø’ lyder undertitlen. Det er en ungdomsbog, og den handler om en ret speciel titel-person, den snart 16-årige Anna, der er voldsomt optaget af spørgsmålet om menneskets plads i verden og menneskets påvirkning af verden. Konkret truslen mod klimaet og mod den biologiske mangfoldighed anno 2012. Endnu mere speciel er Annas evne til at drømme om verden 70 år fra nu, en drømmeverden, hvor hun indgår som pigen Nova, oldebarn til Anna selv, der følgelig i drømmene optræder som 86-årig oldemor. Dette er en drømmeverden efter klimakatastrofen, hvor miljøflygtninge fra et overophedet sted i den arabiske verden kan træffes i Bergen, undervejs på deres dromedarer mod ukendt bestemmelsessted. Som i stort set alle Gaarders tidligere romaner for såvel voksne som unge indgår der således en fantastisk dimension i fortællingen om Anna. Evnen til at se frem i tiden og tage ved lære af det, drømmene fortæller. Men det er ikke det, der gør Gaarder særlig spændt på, hvordan bogen Anna bliver modtaget.
»Denne bog er en skæv genresprænger,« siger den norske forfatter i en samtale med Information i Bergens nye Litteraturhus, hvor han skal møde sine læsere.
Anna er hverken roman eller fagbog.
»Det er en hybridbog.«
Der ligger en enorm research om klodens aktuelle tilstand og sammenhængene i det globale klimasystem bag teksten. Der er således en omfattende viden om den økologiske krises substans at hente for læseren – pakket ind i dramaet om Annas forsøg på at ændre udviklingen, mens tid er: »Det ligger mig på sinde at formidle basic science. Der hersker en uvidenhed af dimensioner – også blandt fremtrædende norske intellektuelle. Jeg har moret mig med at stille mange af dem helt grundlæggende naturvidenskabelige spørgsmål såsom: ’Hvor meget har mennesket øget atmosfærens CO2-koncentration, siden industrialiseringen tog fart?’ De ved ingenting! Svaret er 40 procent.«
– En litterær anmelder vil læse romanen på én måde, en videnskabelig eller pædagogisk anmelder formentlig på en ganske anden måde. Du sætter dig tilsyneladende bevidst mellem to stole?
»Jeg er absolut forberedt på, at denne bog kan blive dårligt anmeldt. Jeg har ikke først og fremmest litterære ambitioner med den. Jeg skal nok bruge resten af livet på at være æstet, men først må jeg lige have denne bog ud,« ler Jostein Gaarder.
»Skønlitteraturen har gennem historien bestandigt handlet om de store menneskelige spørgsmål – krig, kærlighed, sygdom osv. Det nye er, at klimaet i dag er blevet et af disse store spørgsmål. Som forfattere må vi begynde et sted, og dette er givetvis ikke den sidste bog, der bliver skrevet om dette emne. ’The human brain is made for stories’, og jeg mener, man kan formidle vigtige ting gennem en fortælling. Jeg håber, at flere kan få dramaet om klimaet ind under huden via denne fortælling.«
Ikke bare skrive om relationer
– Du kalder bogen en fabel. En fabel er en historie med en morale, og din historie om Anna er en mere politisk fortælling end historien om Sofie. Moraliserer du i din nye bog?
»Hvis nogen taler om moral, så bliver de kaldt moralister. Det er en måde at afvæbne dem på.«
»Med Sofies Verden ønskede jeg at formidle Europas kulturhistorie. Bogen handlede om en humanistisk tradition. At jeg nu fokuserer på den fysiske verden er imidlertid ikke noget nyt. Jeg læser selv meget mere naturvidenskab end humaniora, og jeg har fra første færd skrevet faglitteratur, lærebøger i bl.a. etik og religion og sågar et astrofysisk essay, hvor jeg stiller spørgsmålet, om bevidstheden er en kosmisk tilfældighed.«
»Nu ønsker jeg ganske enkelt at øge bevidsthedsniveauet – både blandt unge og voksne – om, hvad klima- og miljøsagen handler om. Nemlig at vi for første gang i menneskehedens historie ser muligheden for, i værste fald konturerne af, et kollaps for vor civilisation. Vi har i dag et økonomisk system på kollisionskurs med naturens bæreevne.«
Hverken Gaarders nye bog eller samtalen med ham efterlader nogen tvivl om, hvor stærkt optaget han er af den økologiske udfordring. Hans naturvidenskabelige indsigt er omfattende, og han har undervejs med bogen været i dialog med nogle af verdens mest fremtrædende forskere på området.
»Vi kan ikke bare skrive om relationer, om vore forhold til hinanden – det er jo, hvad litteraturen meget handler om i dag. Vi må også skrive om vort forhold til den planet, vi lever på, og vi må være konsekvente i vor etiske refleksion. F.eks. når det handler om gensidighedsprincippet: ’Du skal gøre mod andre, som du ønsker, de skal gøre mod dig’ – det må overføres på vort forhold til næste generation: ’Du skal gøre mod næste generation, som du ønsker, at den forrige generation havde gjort mod dig’.«
Jostein Gaarder mener, vi er kommet langt, når det gælder forholdet mellem individ og samfund og forholdet landene imellem. Der er f.eks. ikke krig i Europa i dag, og der er opmærksomhed om vort forhold til den fattige verden.
»Men vi er indtil nu kommet til kort, når det gælder forholdet mellem den nuværende og kommende generationer. Der hersker fortsat lovløshed,« siger han.
Fantasi og drøm
– Det er svært at formidle en viden om den økologiske krise til unge mennesker. Det er en viden, der godt kan ramme livsmodet?
»Det er ikke en dommedagsprofeti, jeg har skrevet. Jeg prøver ikke at prædike, hvordan verden vil se ud om 70 år, for det er op til os. Vi har fremtiden i vore hænder, og vi kan undgå de store katastrofer, hvis vi handler nu. Og bogen ender vældig håbefuldt.«
Gaarder bruger det litterære greb at lade Anna besidde denne evne til at se ind i en fremtid efter klimakatastrofen og giver hende samtidig muligheden for at rykke tilbage i tid fra 2082, så verden får en ny chance.
»Jeg tror ikke, vi kan skabe en ny verden, hvis vi ikke har set eller forstået, hvordan det i værste fald kan gå, hvis vi ingenting gør,« siger han.
– Så du betjener dig af et mirakel i form af Annas særlige talent. Betyder det, at det uden mirakler af en eller anden slags vil gå galt for os?
»Verden kan gå under af mangel på fantasi, men jeg tror ikke, at særlige, fantastiske evner er en forudsætning.«
»Anna er en speciel person med et rigt fantasiliv og med evnen til at huske alt, hvad hun drømmer. Hun føler nærmest, at hun er et medium. Men vi andre drømmer også. F.eks. kan du drømme om en kvinde, du er forelsket i, og så er der noget i drømmen, der gør, at du vover dig frem til hende og sige ’jeg elsker dig’. Eller du kan drømme, at der sker noget med dine børn – en ulykke – og så gør du måske noget for, at det ikke skal ske. Det, der lykkes for Anna, er at sætte sig selv i alarmberedskab og at få sin kæreste Jonas og sammen med ham andre unge med sig. I Norge har vi ikke i dag noget, der ligner et sådant ungdomsoprør, når det gælder klima.«
En aggressiv olienation
– Du lader i bogen en ung arabisk klimaflygtning sige, at ’olien har været en stor ulykke for os’. Er det i virkeligheden noget, du selv siger om olienationen Norge?
»I dag vil alle sige, at olien har været en velsignelse for Norge. Men måske siger de noget andet om 30 år. Jeg mener, man må spørge, om vi har ret til at betragte olien som vores? Olien er ældre end kontinenternes nuværende placering. Vi kan ikke sige, at Norges kontinentalsokkel og Norges olie tilhører os mere end regnskoven i Brasilien tilhører Brasilien. At fælde regnskov og at brænde olie af er akkurat det samme: Begge dele truer klimaet og den biologiske mangfoldighed,« siger Gaarder og fortsætter:
»I Norge har vi en tradition for naturoplevelser og en kærlighed til naturen, som er ældre end olien, og som er en del af det at være norsk. Det giver os et beredskab: At være grebet er forudsætningen for at kunne begribe. Men så har vi altså fundet olie, og det har gjort os til en aggressiv olienation. Jeg oplever, at vi er forkælede.«
I bogen kommer Anna til den internationale klimadomstol, og der bliver Norge dømt til at betale en mærkbar del af sin oliefond til fattigdomsbekæmpelse og klimatiltag. Det skyldes ikke mindst det statslige selskab Statoils engagement i de kontroversielle canadiske tjæresandsprojekter.
»Statoil er også i virkeligheden involveret i olieudvinding i tjæresand, trods miljø- og klimabelastningen. Statoil siger, at hvis ikke de havde gjort det, så havde andre gjort det på en endnu mere snavset måde. I diskussionen om oliereserverne, der af hensyn til klimaet bør forblive i undergrunden, er det blevet en slags mantra – kendt fra grimme perioder i Europas historie: ’Havde jeg ikke gjort, så havde andre gjort det,’« siger Gaarder.
Jostein Gaarders nye bog, ’Anna. En fabel om klodens klima og miljø’, udkommer mandag på norsk

