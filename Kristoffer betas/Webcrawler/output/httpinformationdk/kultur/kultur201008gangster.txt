Gangsterfilm fra det moralske Sverige
Det tog tid for svensk-chilenske Daniél Espinosa at genfinde sin egen stemme efter Den Danske Filmskoles art film-diæt. Med gangstersuccesen 'Snabba Cash' har han fået 'de moralske svenskere' i biografen og glæder sig nu til at indtage det mere outsider-åbne Danmark
Succes. 'Snabba Cash' har trukket over en halv million svenskere i biografen og slået 'Avatar' af top-10-listen i videobutikkerne med sit spændende drama om drømmen om hurtige kontanter.


 Martin Scorsese, Michael Mann, Brian de Palma, Francis Ford Coppola. Det var instruktører som dem, Daniél Espinosa var fascineret af, da han som teenager blev forelsket i film. Som 22-årig kom han i 1999 ind på Den Danske Filmskoles instruktørlinje for at forfølge drømmen om at lave film. Her så man mere Truffaut og Rohmer, og som Daniél Espinosa beskriver det, var dét så pludselig sagen.
»Jeg sad i biografen og tænkte 'That's me, Baby!',« fortæller han, da vi mødes en lummer augustdag på Grand Biografens baggårdsaltan, som mere minder om en slidt New York-kulisse end en del af det velourvarme åndehul i det gamle København. Efter afgangsfilmen Bokseren fra Filmskolen lavede Daniél Espinosa spillefilmene Babylonsjukan i Sverige og Uden for kærligheden i Danmark, som fik pæne anmeldelser, men ikke fandt et publikum.
»Efter dem indså jeg pludselig, at jeg som 16-årig aldrig ville have lejet mine egne film. Det var en mærkværdig oplevelse; følelsen af være fremmedgjort fra sig selv og af måske at have tabt sig selv i den intellektuelle filmuddannelse. Hvor var det næsten dyriske behov for at lave film, som det hele var startet med?«
Den følelse diskuterede Daniél Espinosa med sin gode ven og instruktørkollega Josef Fares. Fares mente, at han lige havde læst bogen, som ville være det rigtige materiale til at genfinde filmlysten med.
»Han gav mig Jens Lapidus' Snabba Cash, og da jeg læste den, var det som at læse den film, jeg gerne ville have set, da jeg var 16. Det var den slags drama, jeg var tiltrukket af  fra starten, og pludselig var lysten der igen. Jeg ville lave Sveriges første, rigtige gangsterfilm.«
Kostskole kontra fængsel
Resten er ny, svensk filmhistorie. Snabba Cash har trukket over en halv million svenskere i biografen og slået Avatar af top-10-listen i videobutikkerne med sit spændende drama om drømmen om hurtige kontanter.
Historien tager én med rundt i Stockholms underverden, men den tegner gennem hovedpersonen JW frem for alt et tankevækkende portræt af en jetset-overklasse, hvor forbrugsspeederen er i bund, og millionerne kan skaffes ved lidt for smarte transaktioner.
Den begavede handelsskoledreng JW har ikke selv penge, men et brændende ønske om at få dem.
Daniél Espinosa fortæller, hvordan han med sin baggrund ikke havde svært ved at sætte sig ind i JW's ønske om at være med i klubben, for han har selv oplevet pludselig at komme fra forstæderne til et velstillet miljø uden at kunne koderne eller have midlerne til at være med.
»Som 16-årig lavede jeg nogle forbrydelser og skulle to år i fængsel. Til mit held lavede en psykolog en analyse af mig og sagde, at jeg havde en ekstremt svag karakter. Jeg gik på matematisk linje og havde ret gode karakterer, og psykologen sagde, at jeg ikke var ballademager i klasseværelset: Men uden for klasseværelset er han som de ballademagere, han er ven med. Han har næsten ingen personlighed. Han spejler sig i dem, han er sammen med, og hvis han havner i fængsel, vil det ikke gå godt. Han kommer ikke til at lære noget af det.«
Filmdrøm som cover
I stedet for fængsel fik Daniél Espinosa tilbudt et af fire stipendier til en kostskole, som ifølge ham modsvarer Herlufsholm: »Det forandrede mit liv totalt, for folks ambitioner var jo radikalt anderledes end der, hvor jeg kom fra. Jeg havde på det tidspunkt en ambition om engang at få en café, og jeg blev betragtet som en slags drømmer. Folk sagde: Hvordan skal du nogen sinde få en café? Hvor skal du få en million fra? På kostskolen var folks ambitioner at tjene 100 millioner, inden de blev 30. Jeg kunne ikke engang fortælle om min drøm, for den føltes pinlig.«
Den nye drøm blev i stedet at lave film. Daniél Espinosa havde filminstruktøren Lasse Hallströms søn som nabo, og eftersom han virkede ret normal, besluttede han sig for, at filmskaber måske var noget, man kunne blive.
»I starten sagde jeg mest, at jeg ville være filmskaber for at have noget at sige, og så voksede det. JW's følelse af at føle sig udenfor og opleve, at andre næsten kan lugte på dig, at du ikke hører til, den genkender jeg virkelig. Jeg talte anderledes, jeg gik anderledes, jeg kunne ikke binde slipseknuder. Der var så mange koder. Hvordan sidder man ved et bord? Jeg forstår JW's følelse af at ville være en del af den her gruppe af mennesker, som er så uhørt ambitiøse, og som faktisk tror på, at de kan indfri umulige drømme.«
Svensk gangsterskepsis
I filmen kommer JW hurtigt på moralsk glatis i en gangsterhistorie med de altafgørende penge som omdrejningspunkt. Mens Sverige længe har været leveringsdygtig i solide krimier, betragter Daniél Espinosa Snabba Cash som en af de første vellykkede gangsterfilm. Han mener, at der er en grundlæggende skepsis over for selve gangstergenren i det svenske.
»Svenskerne er meget moralske. Vi fik f.eks. meget ballade, fordi vi ville bruge amatører med en kriminel fortid i nogle roller. Der var avisledere om, hvor rædselsfuldt det var, og om at stoppe os. Jeg tror, at der i Sverige er en grundlæggende opfattelse af, at samfundet skal hjælpe mennesket, men gangsterfilm handler om mennesker, som står uden for samfundet. Det interesserer ikke den svenske intelligentsia, og derfor har vi heller ikke ret mange film om outsidere,« konstaterer Daniél Espinosa for så at sammenligne med en dansk tradition fra 'outsidere' som Carl Th. Dreyer og Lars von Trier.
»Den danske folkesjæl er mere på individet. I er handelsmænd, som bliver nødt til at skabe jeres egne regler for at klare jer, mens svenskerne har det her med, at man går sammen i grupper og ikke må have en holdning, som skiller sig ud fra resten af gruppen. Og så er det ikke særligt interessant med gangstere; for gangstere er jo mennesker, som vil stjæle kundskaben fra guderne og gøre sig selv til ekstraordinære mennesker. Det hører ikke hjemme i det svenske samfund.«
Hyggens erhvervsfordele
Daniél Espinosa mener også, at der er en grundlæggende forskel på omgangsformerne i det danske og svenske filmmiljø. Med uddannelsen fra den danske filmskole i bagagen har han et ben i hver lejr, og efter hans mening kunne den svenske branche lære meget af generøsiteten i det danske miljø.
»Det danske filmmiljø er meget gavmildt, og de danske instruktører har en følelse af at være kolleger. Man kan mødes til en instruktørmiddag og udveksle holdninger. I Sverige er det mere adskilt og separatistisk. Det er derfor, den svenske filmindustri har det så dårligt. Der er ingen generøsitet. Man gør tit grin med den danske hygge i Sverige, men der findes ting i den danske hygge, som er vigtig som menneske; Det er vigtigt at kunne sætte sig omkring et bord og have det hyggeligt sammen. På trods af en meget socialdemokratisk partipolitik er svenskerne mere groft kapitalistiske end danskerne. Der er et større behov for at sparke nedad og klatre opad,« mener Daniél Espinosa, som efter den store succes med Snabba Cash nu er på vej op i filmverdenens rangorden.
Dagen efter interviewet skal han til Buenos Aires for at finde locations til thrilleren Safe House, som det er planen, at han skal instruere for Universal. Der er ved at blive skrevet manuskript til et amerikansk remake af Snabba Cash, som han med trilogi-planer samtidig selv skriver på en fortsættelse af. Lysten til at lave film, som kan lokke filmbegejstrede 16-årige fra både før og nu i biffen, er i fuld flor.


