’Tættere på målet end nogensinde’
Københavnsk borgmester klandrer to ministre for ikke at skyde småbeløb i filmfond


Fem millioner kroner. Så lidt mangler initiativtagerne bag den københavnske filmfond for at nå op på de 40 millioner kroner over en treårig periode, der skal til for at kunne realisere projektet. Det fortæller kultur- og fritidsborgmester i Københavns Kommune, Pia Allerslev (V), der står i spidsen for arbejdet med at etablere fonden.»Vi nærmer os så meget målet, som jeg tror, vi nogensinde har været. Men vi er desværre ikke ved målstregen endnu, og det er det, der er så frustrerende,« siger hun. Borgerrepræsentationen i København har givet tilsagn om 20 mio. mod, at andre interessenter kommer med mindst et tilsvarende beløb. Og de sidste fem mio. må gerne komme fra staten, mener Allerslev, der ikke synes, at hun har fået ordentlig besked fra hverken erhvervs- eller vækstminister Ole Sohn (SF) eller kulturminister Uffe Elbæk (R).»Filmfyn er på finansloven, og det synes jeg også, at en filmfond i København bør være. Vi er endda mere beskedne end Filmfyn i forhold til, hvor stort et beløb vi beder om. Men jeg har også sagt, at kommer der en mand og stiller en papkasse uden for min dør med de fem-seks millioner i, vi mangler, må jeg spørge de andre, der har smidt penge i puljen, om det giver mening at lave en filmfond, uden at staten med.«– Hvorfor tror du, at du ikke har fået svar fra staten?»Jeg ved det ikke. Jeg har holdt møder med både kulturministeren og erhvervsministeren, og de taler begge pænt om projeket, men de bliver ved med at sige, at de ikke har nogen penge og ikke ved, hvor de skal finde pengene. Men jeg kan bare konstatere, at de godt kan finde de 4,4 mio., de giver til Filmfyn hvert år, så jeg synes, det ville være oplagt, hvis de fandt bare halvdelen om året til en filmfond i København. Så var vi i mål. De 20 mio., som Københavns Kommune er kommet med, bliver splittet op i knap syv millioner om året, så i første omgang kunne staten nøjes med at finde 1,5-2 mio. i 2012 og de efterfølgende to år.«– Og hvorfor er det, at du synes, atdet er en god idé med en regional filmfond i København?»Det handler om beskæftigelse – ikke om kulturstøtte. Det handler ikke om, at vi skal vurdere, hvilke film der er gode at støtte eller ej. Det handler om at tiltrække filmproduktion til København og hovedstadsområdet, og det handler om at fastholde filmproduktioner her. Jeg har lige har set En kongelig affære og kan konstatere, at det er Film i Väst, der har støttet den. Det ærgrer mig helt vildt, at en film, der er så meget København og Danmark, ikke er optaget her også. Det forklarer i virkeligheden det hele. Det er arbejdspladser, som i stedet er røget til Sverige eller Tjekkiet, hvor meget af filmen også er optaget. Og det drejer sig om hele hovedstadsområdet, og derfor er Region Hovedstaden også kommet med så mange penge.«
