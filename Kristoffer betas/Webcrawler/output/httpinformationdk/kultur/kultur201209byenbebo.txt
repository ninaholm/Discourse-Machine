Under Byen, Bebop og Cool
Årets Bebop-pris bliver i dag tildelt Henriette Sennenvaldt for tekster og optræden med musikgruppen Under Byen. Og forlaget Bebop præsenterer ved samme lejlighed et nyt tværkulturelt tidsskrift


 Opringning på fastnettelefonen til Asger Schnack, forfatter, leder af bogforlaget Bebop og ansvarlig for valg af årets prismodtager:
– Det er femte gang, Bebop-prisen bliver uddelt. De tidligere fire år har modtagerne heddet Lars Bukdahl, Torben Brostrøm, Jan Kaspersen og Bodil Jac Andrees, enke efter F.P. Jac. Hvilken lighed er der mellem de fire bebopister, som du plejer at kalde modtagerne?
»De har allesammen noget med kunst at gøre. Og det er mennesker, der går deres egne veje. Egensindige, frihedssøgende personer i feltet musik og litteratur.«
– Forlaget hedder Bebop ...
»Ja, og mit forrige forlag hed Swing. Bebop vokser ud af swing som en transformation. Thelonious Monk sagde engang: ’Hvis du virkelig forstår meningen med bebop, forstår du, hvad frihed betyder!’«
– Prismodtager Jan Kaspersen spiller altid med leopardkalot på ligesom Monk. Betød det noget for nomineringen?
»Det gav nok et pluspoint.«
– Hvad så med Henriette Sennenvaldt? Har hendes signifikante flæsekjoler betydet noget for valget af hende i år?
»Det har jeg ikke spekuleret over! Men hun skriver tekster og synger dem med Under Byen. Så prisen er en hyldest til mødet mellem musik og poesi.«
– Det er dig alene, der bestemmer, hvem der skal have den?
»Ja! Glarmester Per Hebsgaard og Montana stiller pengene til rådighed. Mielcke & Hurtigkarl afholder receptionen. Og fotografen Lars Gundersen samler trådene. Men det er mig, der som forlagets mand vælger og begrunder valget af prismodtager.«
– Per Kirkeby laver hvert år en serigrafi i ti eksemplarer, som prismodtageren får et signeret eksemplar af ...
»Og det er et værk med referencer til personen, ja! Han har også lavet omslag til 46 ud af forlagets 53 udgivelser. De blev vist på en udstilling på Designmuseum Danmark sidste år.«
– Og du har netop stået for et udvalg af hans tekster fra de sidste 50 år.
»Et mindre udvalg på et amerikansk forlag i anledning af en stor udstilling af Per Kirkebys billeder i Washington nu til oktober. Og et større udvalg på dansk med titlen Læsebog på forlaget Tiderne Skifter. Den er kronologisk bygget op med både digte og essays, som belyser hinanden. Det har været et stort og interessant arbejde.«
– Ikke desto mindre har du også etableret et nyt tidsskrift, som skal præsenteres ved receptionen ...
»Cool hedder det, som en sideforretning til Bebop, ligesom cool-musikken udsprang af beboppen.«

