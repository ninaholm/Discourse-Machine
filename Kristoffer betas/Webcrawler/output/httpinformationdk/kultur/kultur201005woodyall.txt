Woody Allen og Søren Kierkegaard – Dagbog fra Cannes #2
Informations filmredaktør Christian Monggaard skriver dagbog fra Cannes Filmfestival


Jeg har talt med Woody Allen. Det vil sige, at jeg sammen med 10 andre mennesker fik plads omkring et bord i et hotelværelse på Hotel Martinez, der ligger på Croisetten her i Cannes.Men det gjorde ikke noget, at der var ni andre ud over mig. For jeg har nemlig talt med Woody Allen. Jeg har været fan af ham og hans film lige så lang tid, som jeg kan huske, og det var lidt af en drøm, der gik i opfyldelse.Jeg fik desværre ikke signeret et af de fem stills fra forskellige af hans film, jeg havde indkøbt til lejligheden – blandt andet fra Curse of the Jade Scorpion, som er den af Allens film, han selv synes mindst om. Men jeg fik stillet ham et par spørgsmål. Jeg havde fra en god ven hørt, at Woody Allen begyndte at græde, da han engang besøgte København og stod over for Søren Kierkegaards skrivepult.Det spurgte jeg ham om, og han sagde, at det ikke var helt rigtigt, at han græd. Men han blev rørt, fordi selv om det bare var et skrivebord, følte Allen så stærkt et slægtskab med Kierkegaard, at han måtte synke en ekstra gang i mødet med skrivepulten.Man kan da også se på Allens film, også hans seneste,You Will Meet a Tall Dark Stranger, som er ret underholdende og forleden blev vist her i Cannes, at han er inspireret af Kierkegaard og andre eksistentialister.Meget mere om og fra Woody Allen, når den nye film senere på året har dansk premiere, men her er lidt video, jeg optog under interviewet. Beklager lydkvaliteten, men klippet er optaget med en iPhone.Der er kommet lidt mere gang i festivalen, synes jeg – i hvert fald for mig. Indtil videre har jeg set 14 film, og flere af dem har været gode. F.eks. Mike Leighs nye, Another Year, som man vil kunne læse om i avisen ganske snart, og et par dokumentarfilm om film,Hollywood Don’t SurfogJack Cardiff: Cameraman. Især den sidste er god, og jeg optog dette videoklip, da filmens instruktør – der er skotte – gik på scenen sammen med programchef her i Cannes, Thierry Fremaux.Og denne gang er lyd- og billedkvalitet lidt bedre, hvilket sikkert ville have glædet Jack Cardiff, der var en af alle tiders bedste filmfotografer og manden, som om nogen definerede Technicolor.De kommende dage skal jeg lave en lille håndfuld interviews, blandt andet med Luc Besson og Ebay-milliardæren Jeff Skoll, som har stiftet filmselskabet Participant, der producerer både spille- og dokumentarfilm med en social og politisk agenda.Participant har blandt andet stået bagAn Inconvenient Truth,Syriana,Good Night and Good Luck,Standard Operating Procedureog mange andre. I år i Cannes viser deCountdown to Zero, der handler om atomkapløbet.Jeg er spændt på at tale med Skoll, som er notorisk svær at få interview med – jeg er da vist også kun kommet med på et afbud.Søndag var i øvrigt Armadillo-dag, og der var en vis intensitet i luften, ikke mindst fordi filmen allerede på forhånd er blevet hypet en del, og fordi man har en forventning om, at den kan sætte gang i en diskussion om Danmarks krigsindsats i Afghanistan.Min anmeldelse af Armadillooginterview med instruktøren, Janus Metz, kan læses her på Informations hjemmeside.
