Min helt egen udstilling
Den forgangne uge tiltrådte den tidligere teaterchef for Det Kongelige Teater Michael Christiansen stillingen som bestyrelsesformand for Danmarks Radio. Hvilket kulturforbrug har en af dansk kulturlivs mest travle mænd?


- Hvad ser du frem til at opleve på kulturscenen den kommende uge?"Den kommende uge er helt og holdent viet til dokumentarfilmfestivalen CPH:DOX. Der er et kæmpeudbud af film i en af verdens bedste dokumentarfilmfestivaler. Jeg kan kun nå en lille del. Blandt de bedste tilbud for mig er Citizen Havel - en film om Vaclav Havel, Tjekkiets første præsident. Den 13. november vil Uffe Ellemann-Jensen og Niels Barfoed fortælle om Havel efter visning af filmen i Cinemateket. Også Letter to Anna om mordet på Anna Politkovskaja vil jeg se. Den 11. november følges forestillingen af en samtale med Anna Politkov-skajas datter, ligeledes i Cinemateket. Men det er blot en brøkdel."- Hvad ser du frem til at se i tv denne uge?"Tv-programmerne har jeg ikke været igennem endnu, men mon ikke det bliver til Sommer søndag aften og adskillige ture ind over Deadline og DR2's programflade. Nyhederne mindst en gang i døgnet er obligatorisk tv, dog ofte sent og på nettet."- Hvilke aviser, tidsskrifter eller magasiner vil du orientere dig i?"Jeg læser hver dag tre aviser, Politiken, Berlingske Tidende og Børsen. I weekenden suppleres det med Weekendavisen. Jeg ser ofte Information og JP, men de er ikke på hver dag."- Hvilken musiker har du i ørerne for tiden?"Det har været nogle ret hektiske dage i denne uge, så hektiske, at jeg tyer til Cohen og Mozart. Til andre tider er det noget helt andet, men denne uge har de to været på paletten under mottoet 'ro på nu - tænk dig om'. Jeg er meget glad for Cohens musik, men især for hans tekster. De er en stor inspiration."- Hvad er den seneste bog, du har læst?"Jeg er gået i gang med Mortens Sabroes Kærlighedskrigeren. Jeg fik den af Lars Munch forleden dag. Han ved, jeg var begejstret for forgængeren, Du som er i Himlen."- Det seneste teaterstykke, du har set?"I sidste uge var jeg inde at se Jokum Rohdes Darwins Testamente på Det Kongelige Teater. En spændende og foruroligende forestilling af vores efter min mening mest talentfulde unge danske dramatiker."- Den seneste udstilling, du har set?"I disse dage er min bedste udstilling mit eget nyindrettede kontor på Sankt Annæ Plads. Efter moden overvejelse har jeg nu ophængt tre af mine egne malerier, som jeg nyder at se på til daglig. Knud Odde, Lise Malinowsky og Doris Bloom og to gamle københavnerstik er min helt egen lille udstilling her på byens smukkeste sted.Men snart går turen igen på museer. Jeg glæder mig ofte over ARoS i Århus med en spændende udstillingsprofil og en formidabel smuk bygning tegnet af Schmidt, Hammer og Lassen."- Andet?"Om to timer går jeg til åbning af dokumentarfilmfestivalen i Statens Museum for Kunst."Hver uge spørger Information en aktuel kulturperson, hvad han/hun vil opleve af kultur i den kommende uge, og hvad vedkommende har forbrugt i den forgangne uge
