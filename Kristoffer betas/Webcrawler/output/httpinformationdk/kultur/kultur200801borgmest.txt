Borgmesteren, der vil udfordre Sarkozy
Portræt. Paris' socialistiske, grønne, politisk kapable og åbent homoseksuelle borgmester, Bertrand Delanoë, er en succes i den franske hovedstad. Nu har han øjnene rettet mod større embeder: præsidentvalget i 2012. Men først skal han lige genvælges til marts
span class="photo-credit">Foto:


 Det kan synes, som om franskmændene går til valg uafbrudt. Efter forårets månedlange valgkamp om præsidentposten og sommerens efterfølgende parlamentsvalg buldrer valgtrommerne igen. Til marts er der lokalvalg i hele landet med første runde 9. marts. Lokalvalgene har politisk vægt, og præsident Nicolas Sarkozy har for længst trompeteret, at han agter at se dem som en folkeafstemning om sit præsidentskab. 
I Paris siger meningsmålingerne imidlertid, at den siddende borgmester, socialisten Bertrand Delanoë, er en populær mand. 
Den elegante, men hårdkogte, politiker har haft turbo på de meget synlige politiske initiativer, siden han blev valgt for seks år siden. Han har åbnet offentlige vuggestuer i stor stil (4.500 siden valget i 2001), introduceret den superpopulære bycykel, Vélib, og har stået i spidsen for etableringen af Paris Plage, som er en kunstigt anlagt strand med legepladser, svømmemuligheder, sportsaktiviteter, cafeer og meget andet godt for de parisiske børnefamilier - og turister - langs Seinen hele sommeren. Begge initiativer kopieres nu i stor stil over hele verden. 
Delanoë var også manden bag den parisiske kulturnat Nuit Blanche, hvor byens museer og gallerier er åbne i 24 timer, og det parisiske byliv er fyldt med spontane happenings og gadekunst. Under den første Nuit Blanche i 2002 blev den nyvalgte borgmester stukket ned med en kniv af en sindsforvirret, homofobisk immigrant. Efter to uger på hospitalet fik borgmesteren en fuldtids bodyguard.
Ud med Royal
Ud over at stå i spidsen for folkekære initiativer har den erfarne politiker, som startede sit politiske liv som 21-årig, også været kompetent i sin håndtering af bystyrets finanser og administration. 
Og alle politiske kommentatorer i Frankrig regner med, at borgmesteren, der til fulde mestrer de mere brutale sider af det politiske liv, nu har kursen sat mod præsidentpaladset, når det store slag skal slås næste gang i 2012.
For overhovedet at komme i betragtning skal Delanoë imidlertid først skaffe sit eget partis slagne kandidat fra sidste års valg, Ségolène Royal, af vejen. Hun har for længst erklæret sin appetit på både formandsposten, som bliver ledig i år - og en tur mere som præsidentkandidat. En melding, som mildest talt ikke har hensat de ledende socialistiske kadrer i ekstase. 
Det er den 57-årige Delanoë mere end klar over, og han excellerer i at dyrke billedet af sig selv som en radikalt anden politikertype end Royal, der af partiets ledelse anses som svag og i sine følelsers vold: På borgmesterens etikette står der 'driftssikker, charmerende og viljefast'; en politker, som mestrer det pragmatiske uden at blive set som en forræder over for socialistpartiets tunge ideologiske bagage, som han privat ellers ikke siges at have det store til overs for. Han er ikke en specielt karismatisk eller folkeforførende taler - som Royal - men det, mener han ifølge sin egen inderkreds, er en fordel.
At han har ambitionerne, betvivler ingen længere - om end han ikke selv endnu har udtalt, at han stiler mod præsidentposten. Men for to uger siden deklarerede Royal selv, at hun agtede at stille op i kampvalg mod Delanoë om formandsposten, som er den første partitrædesten på vejen mod Elysée-palæet.
Paris mod provinsen
Det er for tidligt at sige, om borgmesteren vinder formandsposten. Først skal partiet overbevises, og der er mange, altid anonyme, ledende medlemmer, som har udtalt sig skeptisk over for, om en erklæret homoseksuel - Delanoë sprang ud i et tv-interview i 1998 - kan vinde det franske folks hjerter. 
For en ting er det flamboyante, kosmopolitiske, frisindede og europæiske Paris (hovedstaden var et af de få steder i Frankrig, hvor den europæiske forfatningstraktat samlede flertal), noget ganske andet er La France Profonde, det rurale, identitetsbærende franske vælgerkorps, de vælgere, som sagde tydeligt nej tak til et kvindeligt politisk statsoverhoved. De er næppe klar til bøssepræsidenten, hedder det tilstræbt bramfrit - og diskriminerende - og som sagt altid uden for referat.
Men foreløbig fortsætter Delanoë sin række af initiativer. I forrige uge lancerede han under stor opmærksomhed fra medierne den nye delebil autolib - en parallel til den næsten-gratis-Vélib-cykel. Efter planen skal 2.000 små biler placeres rundt i gaderne, og så kan brugere, der blot har brug for en bil i kort tid fra en halv time til en dags tid, låne bilen og aflevere den igen. Denne ide har også fremkaldt betydelig interesse internationalt. Delanoës mål er at reducere Paris' biltrafik med 40 procent inden år 2020 og øge antallet af cyklister fra de nuværende 40.000 til 260.000. Paris har 2,5 millioner indbyggere.
Men hvor kommer han fra - den mand, der nu internt leder kampen mod Ségolène Royal i socialistpartiets blodige kulisser ? 
Bertrand Delanoë blev født i Tunesien i 1950 i et fransk middelklassehjem. Hans far var en konservativ ateist, der arbejdede som ejendomsinspektor, hans mor en efter sigende from sygeplejerske. Ifølge eget udsagn var den lille Bertrand lidt af en enspænder, et drømmende barn med en lav koncentrationstærskel i skolen. Han har sagt, at opvæksten i et land, hvor de tre største monoteistiske religioner eksisterede fredeligt side om side prægede ham dybt, og at det i øvrigt var overværelsen af de franske troppers brutalitet over for en lokal demonstration, der fik ham til at vælge venstrefløjen som teenager.
Da han var 14, vendte hans franske familie tilbage til fædrelandet, til den sydfranske by Rodez, hvor den unge Bertrand meldte sig ind i socialistpartiet som 21-årig. Han avancerede hurtigt i den lokale partiorganisation, men besluttede sig for, at hans "liv ikke kunne udfolde sig uden storbyen".
Bo-Bo borgmesteren
Den daværende socialistiske præsident François Mitterrand satte pris på den unge politikers retoriske evner og hjalp ham med at vinde en plads i byrådet i Paris i 1977. Fire år senere blev han valgt ind i Nationalforsamlingen for Montmartre. Men hans politiske karriere gik for hurtigt, har han senere tilstået. Han vaklede mellem politik og en karriere i det private erhvervsliv. Han tog job som PR-mand, blev rig og købte sig en yacht. I 1995 besluttede han sig så for at forsøge at få et politisk comeback og blev sat i spidsen for en massiv venstrefløjsoffensiv mod den konservative borgmesterinstitution i Paris, hvor højrefløjen havde siddet solidt på magten siden 1871.
Socialisterne vandt ikke, men de sikrede sig seks ud af 20 arrondissementer - alle de mindre velstående og etnisk blandede kvarterer i det nordøstlige Paris. Ved det næste valg i 2001 delte byen sig i to, og Delanoë kunne med 49,5 procent af stemmerne akkurat sikre sig borgmesterposten. Sejren var dybt kontroversiel og kritikken blandt hans modstandere - og i den borgerlige presse - mod 'Bo-Bo stemmerne', der havde hjulpet ham til magten, betydelig. BoBo er fransk slang for Bourgeois Bohemien, der stort set dækker det samme segment, som på dansk er kommet til at hedde Cafe Latte-segmentet.
Men Bo-Bo eller ej, Delanoë har, siger selv hans borgerlige kritikere, klaret sig godt som politiker. Præsident Sarkozy har flere gange rost hans evner som både politiker, taler og administrator. Og hans privatliv er helt ubeskrevet - i bedste franske tradition - i pressen, hvor privatlivet virkelig er privat. Hvis ellers politikeren selv ønsker diskretion. 
Ingen mail eller SMS
Og det gør Delanoë, der bor alene i en stor lejlighed i det smarte 6. arrondissement på venstre Seinebred, der huser mange kunstnere, især litterater. Før han tager ind på rådhuset, frekventerer han en sportsklub og stopper altid for at læse aviserne over en kop espresso efter sin træning. Han er ikke på e-mail, bruger ikke sin mobiltelefon til tekstbeskeder, men arbejder helst med pen og papir. 
Hans medarbejdere karakteriserer ham som en arbejdsnarkoman med en fænomenal hukommelse og evne til at beherske detaljerne. Han belønner de folk, som er loyale over for ham, men det er i den rå magtkamp, han virkelig viser sin styrke, så Ségolène Royal kan godt smøge ærmerne op, for borgmesteren, der ellers støttede hende som præsidentkandidat, er ikke kendt for at give op, når han først har sat sig et mål. 
Hans høstede sit eneste store nederlag som politiker i 2005, da han tabte i finalen mod London om værtskabet for OL i 2012. En afgørelse, der ifølge flere artikler i franske aviser førte til et anfald af både raseri og melankoli for den ærekære borgmester.
Men næste store hurdle er lokalvalgets to runder den 9. og 16. marts. 
En slidt by
Ud over de hyldede initiativer med Paris Plage og Vélib-cyklerne, hvoraf der vil være 20.600 med udgangen af 2008, har den miljøbevidste og mangeårige grønne aktivist Delanoë annonceret, at han agter at sætte fokus på, hvad han selv kritisk har kaldt 'Londoniseringen' af Paris - nedslidningen af byens centrum, og at han i øvrigt også vil forhindre, at den stolte kulturby - et barn af det 20. århundrede - ender som et smukt, men støvet museum, hvor Europas økonomiske og politiske dynamikker går hovedstadens næse forbi. Ud over et væld af social- og boligpolitiske initiativer, har han også udråbt Paris til gratis wi-fi zone, hvilket betyder, at alle byens parker har gratis trådløs internetadgang - i alt er der 260 sådanne zoner. Her har borgmesteren kigget på blandt andet amerikanske San Francisco. 
Som han selv siger: "Jeg er ligeglad med, hvor tingene kommer fra. Hvis amerikanerne eller englænderne har fundet på noget smart, skal vi ikke være bange for at kopiere det. Hovedsagen er, om det virker." 
Selvklart måske nok. Men ikke den normale retorik i det gammeldags franske socialistiske parti, som først nu er begyndt at tage hul på den smertefulde bearbejdelse af nederlaget ved præsidentvalget sidste år.


