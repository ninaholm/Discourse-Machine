Sat skakmat af Putin
Karjakin vandt Norway Chess-turneringen i Stavanger


 De to sidste runder af den internationale skakturnering i Stavanger vendte op og ned på mangt og meget.
Selvom det en overgang tegnede så lovende for norsk skak – Magnus Carlsen lå til at vinde den celebre begivenhed, og underdog’en Simen Agdestein var ubesejret, ganske vist som følge af lutter remiser, men flere af dem var klart i overkanten. Ganske godt skuldret af den 47-årige norske veteran, der var feltets ældste deltager og havde det markant laveste ratingtal.
Men han tabte sine to sidste partier, og verdensmester Carlsen blev i de sidste runder ikke bare indhentet, men også overhalet af russiske Sergej Karjakin, som dermed indtog en udelt førsteplads. Facit i Stavanger blev:
1. Karjakin, Rusland, 6 points 2. Carlsen, Norge, 5,5 p. 3. Grischuk, Rusland, 5 p. 4.-5. Caruana, Italien, og Topalov, Bulgarien, begge 4,5 p. 6.-9. Aronian, Armenien, Svidler, Rusland, Giri, Holland, samt Kramnik, Rusland, alle 4 p. 10. Agdestein, Norge, 3,5 p.
Dette var en gentagelse af sidste års resultat – hvad første- og andenpladsen angår. På sigt kan Karjakin, der er et lille års tid ældre end Carlsen (og som selv efter sin sejr i Stavanger har over 90 ratingpoints op til ham), meget vel blive den alvorligste trussel mod nordmandens VM-titel.
VM-match i Sotji
Men foreløbig skal Magnus Carlsen så småt til at indstille sig på den VM-revanche, som inderen Viswanathan Anand kvalificerede sig til ved at vinde kandidatturneringen tidligere på året.
Spillestedet har (alt for) længe svævet i det uvisse, men nu har det internationale skakforbund FIDE bekendtgjort, at matchen skal finde sted fra den 7. til den 28. november i den sydrussiske kurby Sotji, der jo var vært for årets vinter-OL og sagtens kan klare et sådant arrangement.
Men hvorfor skal en nordmand og en inder så sætte hinanden stævne lige dernede ved Sortehavet?
FIDE-præsidenten Kirsan Iljumsjinov har angiveligt fået moralsk og økonomisk støtte fra ingen anden end Vladimir Putin, der på den ene side gerne vil videreføre russernes stolte traditioner for at afholde store skakstævner og på den anden side gerne vil række Iljumsjinov en hjælpende hånd. Dennes kandidatur til at blive genvalgt som FIDE’s leder er nemlig truet af selveste Garri Kasparov, der jo fravalgte sin glorværdige karriere som aktiv stor- og verdensmester for at gå ind i politik.
Putin og Kasparov er ikke ligefrem perlevenner, og Kasparov har for øvrigt anklaget FIDE for inkompetence i forbindelse med den forestående VM-match. Nu er han indtil videre sat skakmat af makkerparret Putin og Iljumsjinov. Den form for kynisme er også russisk tradition.

