De to største danske forlag indgår samarbejde
Gyldendal og Lindhardt og Ringhof går sammen om en satsning på distribution af e-bøger


 Gyldendal og Lindhardt og Ringhof opkøber sammen aktierne i Publizon A/S. De vil derigennem skabe en platform for distribution af e-bøger i Danmark.
»Vi må forberede os på at have varene på lager, når e-readers bliver mere udbredt,« siger administrerende direktør i Lindhardt og Ringhof, Anette Wad.
»Vi har derfor ved samarbejdet ønsket at skabe en motorvej for distributionen af e-bøger. På den måde kan vi få hastigheden for e-bøger op på et internationalt niveau, siger hun.«
Gyldendals direktør Bjarne Ponikowski understreger også ønsket om, at samarbejdet må sætte skub i fremkomsten af e-bøger. Han understreger desuden, at løsningen ikke bliver forbeholdt de to forlag.
Mest biblioteker nu
»Det vil blive et åbent system, for alle, der ønsker at handle med e-bøger,« siger Bjarne Ponikowski om Publizon A/S, der er et lager for digitale bøger, som netop har de tekniske løsninger, det kræver.
Bjarne Ponikowski ser især frem til, at det private e-bogsmarked sætter fra land.
»Lige nu er markedet for e-bøger orienteret omkring bibliotekssektoren, men vi forventer, at det private marked vil komme med. Når det tager fart, skal der være en effektiv distributionsløsning.«
Publizon A/S's bestyrelse består af Bjarne Ponikowski og Preben Mejer fra Gyldendal, og Anette Wad og Jakob Larsen fra Lindhardt og Ringhof. Direktør for Publizon A/S Steffen Sørensen fortsætter som direktør.


Se mere på www.publizon.dk

