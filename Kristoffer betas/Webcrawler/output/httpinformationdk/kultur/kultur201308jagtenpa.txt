Jagten på den europæiske fortælling
Oven i gældskrise og bankpakker lancerer EU et nyt kulturprojekt – Europa skal forenes i en fælles fortælling. Et manifest. Men hvordan skaber man et europæisk narrativ, når det var krig og konflikt, der bragte os sammen?


 
	Det var i ruinerne af det sønderbombede Europa og med oplevelserne og erindringerne fra Anden Verdenskrig, at Kul- og Stålunionen, forløberen for det nuværende EU, i 1952 blev oprettet.

	Helt fra fødslen var det hovedhensigten i den europæiske enhedstanke at binde befolkningerne så tæt sammen, at grundlaget for krig blev fuldstændig udryddet.

	I begyndelsen af samarbejdet var redskaberne økonomiske, men i løbet af 70’erne og 80’erne blev der bygget politiske og kulturelle tanker oven på det økonomiske samarbejde. Ideen om en fælles europæisk identitet begyndte at tage form.

	Nu står EU midt en økonomisk nedgang, hvor behovet for en styrket europæisk enhed måske kunne virke særdeles nødvendig, hvis troen på et fælles Europa skal fortsætte.

	Så hvordan kan så mange intellektuelle være tavse under en krise, der kan ende med at genoplive en tidligere tids hæslige nationalisme? spørger Jan-Werner Müller i sit essay i MoDERNE TIDER.

	Det samme har EU-parlamentarikeren Morten Løkkegaard (V) konstateret, og nu har han fået kommissionsformand José Manuel Barroso til at tage affære. EU har samlet en række intellektuelle – forfattere, filminstruktører, journalister og digtere – til at give hver deres bud på, hvad der skal være Europas nye fælles fortælling.

	’A New Narrative for Europe’ hedder kulturprojektet, som ud over at invitere europæiske kulturpersonligheder til at forfatte en tekst om europæiske værdier også stabler nogle debatarrangementer på benene i forskellige lande, hvor alle er inviteret til at deltage.

	Den intellektuelle tavshed

	Faktum er, at den europæiske diskussion under krisen har drejet sig mest om bankpakker, den frie bevægelighed og andre finansielle værktøjer, og hvis de intellektuelle ikke selv byder op til dans, må José Manuel Barroso og hans politiske bagland selv invitere dem ud på dansegulvet.

	»Der sker jo ikke noget nedefra og op. Hvis der ikke sker noget af sig selv, så må politikerne gå ind og gøre noget,« mener cand.mag. i Moderne Kultur og Kulturformidling, Rasmus Navntoft, der bruger filosoffen Slavoj Zizeks pointe til at forklare, hvorfor der ikke af sig selv blomstrer en fælles fortælling eller identitet op.

	Hvis man kaster et blik ned over Europa, kan man se mennesker i Grækenland, Ungarn og Italien, som demonstrerer mod det samme. De befinder sig alle i den samme magtesløse situation, og de gør en eller anden form for oprør, som godt nok kan have et mere eller mindre lokalt eller nationalt præg. Zizeks pointe er, at de er i oprør mod det samme, men det kan de bare ikke selv se – landegrænserne bliver informationsgrænser.

	»Det er et godt eksempel på, at en fælles europæisk fortælling ikke skaber sig selv i et offentligt rum, der ikke eksisterer, så hvis man vil prøve at skabe den fortælling, er det fuldstændig oplagt, at nogen fra den politiske side bliver nødt til at gøre det,« siger Rasmus Navntoft.

	Fortællinger er kunstige

	Når EU sætter et projekt i gang, hvor forskellige kulturpersonligheder skal forfatte en tekst om, hvad de mener er særligt for det fælles europæiske, så klinger det hult i nogle kritikeres ører.

	Det er en proces, der foregår oppefra og ned, og som først og fremmest forsøger at få politiske ledere og eliten til at sprede budskabet om europæisk enhed. En virkelighed, der ikke eksisterer, siger Anthony D. Smith, der er professor emeritus ved London School of Economics. Problemet for ham er, at der ikke er nogen varme eller kærlighed rettet mod Europa som den, der er rettet mod ens nation.

	Ifølge Rasmus Navntoft er der kørt en kunstig konflikt op mellem det nationale og det europæiske, som ikke er berettiget, fordi alle fortællinger om identitet på et eller andet plan er kunstige.

	»De værdier, vi peger på, der ligger til grund for en national dansk identitet, er i høj grad værdier, der knytter sig til vores demokrati, vores lighedsrettigheder og vores velfærdsstat. Men det er jo ikke ting, der er opfundet i Danmark.«

	Når vi går til kamp for at forsvare Muhammed-tegningerne eller beskytter homoseksuelles ret til at være ligestillet med heteroseksuelle, så er det ikke særligt dansk, det er i lige så høj grad europæisk.

	»Frihedsrettighederne lægger sig jo tættere op ad franskmændene end ad vikingerne. Det er jo ikke noget, der er opfundet her. Det vil sige, at det er værdier, vi påstår, at vi kan bygge en dansk identitet på. Men at tale om en dansk identitet er lige så tilfældigt som at tale om en europæisk identitet. Begge dele er noget, man konstruerer,« siger Rasmus Navntoft.

	Lige så utroværdig som Arla

	Sidste år modtog EU Nobels fredspris, fordi EU begyndte som et projekt, der skulle avle fred og forhindre krige. Det kan man allerede læse sig frem til i Schuman-erklæringen fra 1950 og af Rom-traktaten. Det er den oprindelige europæiske fortælling, som læner sig op ad vores historiske erindring om rædslerne fra Anden Verdenskrig.

	Men den unge generation har glemt vores fælles fortælling, mener historikeren Uffe Østergaard. Derfor kan det virke nødvendigt at konstruere en kunstig fortælling, men det skal man være varsom med, advarer han.

	»Det er ligesom, da Arla ville lave et nyt brand. Det er falsk, og folk tror ikke på det. Det får bare EU til at fremstå utroværdig, og det vækker endnu flere kritiske reaktioner mod EU end hidtil,« siger Uffe Østergaard.

	Nogle af de bærende europæiske værdier er demokrati og fri vilje, og det er derfor paradoksalt for Uffe Østergaard, at EU prøver at proppe en fortælling om værdier ned over hovedet på europæerne.

	»Det er min overbevisning, at det ligger til det europæiske folk at gøre oprør mod den slags top-down-processer, hvor man bliver fodret med en ret, man ikke selv har valgt. Det er lige meget, hvad indholdet så er. Vi vil ikke styres.«

