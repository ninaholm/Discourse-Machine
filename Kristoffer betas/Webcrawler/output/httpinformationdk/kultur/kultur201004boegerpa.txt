Bøger på hjernen
Kan en scanner fortælle os noget interessant om litteratur? Det mener en række tværvidenskabelige forskere, der er gået på jagt i hjernen efter svar på, hvilke processer der aktiveres, når vi læser bøger. Neurologisk litteraturforskning, kaldes retningen, som vinder stadig flere tilhængere både herhjemme og i udlandet. De overbeviste øjner en videnskabelig revolution, mens kritikere har svært ved at se, hvad hjernescanningerne reelt kan bruges til
Mandelkernen. Amygdala   er kendt som hjernens frygtcenter, men området er også aktiveret, når forsøgspersoner i forskeren Mikkel Wallentins forsøg får en   følelsesmæssig oplevelse ud af at lytte til en fortælling.

De mener, naturvidenskaben kan forny og berige litteraturkritikken. De siger, deres forskning kan forklare, hvorfor vi interesserer os for fiktive forløb og figurer. De hævder, at de ved at kortlægge kemiske processer i hjernen kan fortælle os, hvad skønlitteratur overhovedet er og gør.Neurologisk litteraturforskning, kaldes retningen, der forsøger at kombinere støvet litteraturteori med hvide kitler og højteknologiske scannere.De senere år har teorien vundet stadig flere tilhængere verden over, og netop nu er et hold forskere i New England, USA, ved at forberede endnu et forsøg. Det skal kortlægge hjerneaktiviteten hos 12 studerende, der udsættes for udvalgte tekster af blandt andre Virginia Woolf og Marcel Proust. Via avancerede scanningsmetoder vil de studerende blandt andet få målt blodtilførslen til de fyrende synapser i deres hjerneceller, så forskerne kan blive klogere på, hvordan og hvorfor mennesker responderer på komplekse skønlitterære fremstillinger. Forsøget, der er ledet af litteraturprofessor på Yale Michael Holquist, skal i sidste ende bruges som videnskabeligt udgangspunkt for at skabe elevplaner, der kan forbedre de studerendes læsefærdigheder.»Læsning og skrivning er for humanister, hvad naturen er for fysikere,« forklarede Michael Holquist for nylig til den britiske avis The Observer.»I modsætning til nogle af de mere utilgængelige teorier, der har fejet gennem humaniora, forsøger vi med  vores undersøgelse - der har fokus på bedre at forstå, hvad det er, vi gør, når vi læser komplicerede litterære værker - at nå ud til et bredere publikum. Det er en intellektuel målsætning, som har virkelig betydning for virkelige mennesker og for vores fremtidige samfund.«Tvunget til at overvejeHolquist er langtfra den eneste litteraturforsker, der har fået øjnene op for mulighederne i det tværvidenskabelige felt mellem naturvidenskab og humaniora.På Århus Universitetshospital er semiotiker og hjerneforsker Mikkel Wallentin i øjeblikket i gang med at bearbejde resultaterne af et lignende forsøg med skønlitterære fortællinger som stimulus i hjernescannings-eksperimenter. Ved hjælp af en MR-scanner har han målt den neurologiske aktivitet i hjernen på 24 forsøgspersoner, mens de har været udsat for højtlæsning af H.C. AndersensDen Grimme Ælling. Resultaterne af scanningerne er endnu ikke er offentliggjort, men ifølge Mikkel Wallentin viser de blandt andet en tydelig aktivitet i hjernens mest basale følelsescentre, herunder det lille område i tindingelappen, der går under navnet amygdala - eller på dansk mandelkernen - og som vi blandt andet bruger til at håndtere frygt og forsvarsreaktioner. Forskningen tyder med andre ord på, at de følelser, vi oplever, når vi læser skønlitterære bøger, til forveksling ligner de følelser, vi oplever, når vi udsættes for intense begivenheder i virkelighedens verden. Og det er hamrende interessant, mener Mikkel Wallentin. Det siger nemlig noget om, hvordan vi som mennesker oplever at læse skønlitteratur.»Et af de positive bidrag, neurologien har at give til litteraturvidenskaben, er, at den tvinger os til at overveje, om vi kan kvantificere nogle af de parametre, som giver mennesker en oplevelse med kunst,« siger Mikkel Wallentin til Information:»En klassisk definition på æstetik er, at det giver os en følelsesmæssig oplevelse, og lige netop dét parameter har vi nu fået mulighed for at undersøge systematisk.«Forgrenet forskningsfeltHolquist og Wallentins forskning er blot en del af et vidt forgrenet forskningsfelt, der kobler litteraturteori med de kognitive videnskaber - fra fænomenologi til semiotik og perceptionspsykologi. En af de teorier, der tegner til at blive en væsentlig spiller, ikke alene i USA, hvor den har sit udspring, men også på de litteraturvidenskabelige fakulteter i Europa, er den såkaldte 'evolutionære litteraturteori'. Åndeligt set er teorien beslægtet med neurologien i den forstand, at den også er langt mere interesseret i læserens reaktion på teksterne end på selve teksterne som sådan.»På spørgsmålet om, hvorfor vi læser litteratur, svarer den evolutionære litteraturforskning, at vi grundlæggende læser for at få et bedre billede af de handlemuligheder og farer, tilværelsen rummer. Kort sagt: Vi læser for at få en evolutionær fordel,« forklarer professor  i litteratur Jørgen Dines  Johansen, der er en af teoriens hjemlige kendere.Ifølge den evolutionære teori læser vi for eksempel Jane Austen, dengang som nu, fordi hun behandler et emne, pardannelsen, som gennem hele vores historie og evolutionære udvikling har været af afgørende betydning for os, forklarer Jørgen Dines Johansen.»Så kan man hævde, at 'det vidste vi godt i forvejen', og 'det er en banal pointe'. Men for både den neurologiske og evolutionspsykologiske litteraturforskning gælder det for så vidt, at de ikke fortæller os ret meget nyt om litteratur. Til gengæld sætter de litteraturen ind i en ny sammenhæng, og alene derfor er de vigtige.«En redning?Den betragtning står Jørgen Dines Johansen ikke alene med. For i en tid, hvor humanvidenskaberne savner politisk opbakning, ser flere de kognitive teoriers indtog i litteraturvidenskaben som en tiltrængt saltvandsindsprøjtning til hele det humanistiske felt. I et interview med The New York Times sagde den amerikanske litteraturforsker Jonathan Gott-schall for nylig, at den tværvidenskabelige udvikling i moderne litteraturvidenskab giver »nyt håb« i en æra, hvor alle taler om »humanvidenskabernes død«.Men feltet deler samtidig vandene: De mest forbenede kritikere mener for eksempel, at neurologien er så godt som ubrugelig inden for humanvidenskaberne, fordi æstetik er en kulturel konstruktion, som ikke har noget med hjerner at gøre. Omvendt affejer teoriens mest fanatiske fans uden problemer det meste af den traditionelle litteraturteori som irrelevant ved at henvise til, at alt jo blot er hjernevindinger.Midt imellem skyttegravspositionerne foregår den egentlige debat. Marco Roth er ph.d.-studerende i sammenlignende litteratur på Yale og stiftende redaktør af litteraturtidsskriftet n+1, hvori han sidste år publicerede sit essay:The Rise of the Neuronovel. Ifølge ham mangler neurologien stadig at bevise, hvad den reelt har at bidrage til litteraturvidenskaben med.»At lære om, hvilke dele af hjernen der lyser op, når man støder på en passage med fri indirekte tale, er for mig mindre interessant end at lære om, hvad fri indirekte tale er, hvordan og hvornår det opstod, og hvorfor en romanforfatter kan vælge at bruge det som et frit og bevidst valg,« skrev han i et indlæg i New York Times tidligere på måneden.Revolutionen udeblevNikolaj Zeuthen fra Center for Semiotik på Aarhus Universitet hører også til i koret af omvendte kritikere. Da han for nogle år tilbage skrev speciale om neuroæstetikkens pionerer, var han positivt indstillet over for de muligheder, den nye fagdisciplin stillede i udsigt. Men siden har det været så som så med de opsigtsvækkende resultater, mener han.»Til at begynde med troede jeg, neurologien ville revolutionere hele humaniora: 'Hvorfor havde vi bare siddet og filosoferet, når vi nu i stedet kunne bedrive rigtig videnskab med empiri og dyre maskiner?' Men jeg har endnu ikke set et forsøg, der formår at gå fra scannerdata til et niveau, hvor man rent faktisk kan sige noget interessant om, hvad en tekst eller en kunstnerisk oplevelse er,« siger Nikolaj Zeuthen.Desuden er der alt for mange problemer forbundet med at ville sige noget om en litterær tekst på baggrund af de data, der kommer ud af en hjernescanning.»Det svarer til, at man siger: Vi vil gerne vide noget om duer, så vi scanner en masse mennesker, mens de ser på duer. Man afviser, at tekster i sig selv har en struktur uafhængigt af vores hjerner, og det mener jeg er forkert. Tekster består af både betydninger og strukturer, og vil man vide noget om dem, skal man først og fremmest læse en masse bøger,« siger han.To perspektiverMen så let giver tilhængerne af neurologien ikke op. Hvis litteratur grundlæggende handler om, hvad der sker i vores hjerner, når vi læser, er en lysende amygdala også mindst lige så vigtig som en moralsk indsigt eller samfundsmæssig sammenhæng, lyder ræsonnementet.Desuden forstår Mikkel Wallentin ikke, hvorfor man på forhånd skulle udelukke sig selv fra nye potentielle erkendelser.»Personligt har jeg ikke noget imod, at der er forskere som undersøger, hvordan tekstlige strukturer historisk har udviklet sig, og jeg mener sågar også, man kan hente meget god viden ud af det. Men ved at supplere med den kognitive tilgang kan man samtidig pege på nogle strukturer i hjernen, der også var til stede i hovederne på de gamle grækere, og som synes at have afgørende betydning for den måde, vi læser og forstår litteratur på,« siger Mikkel Walentin.Ifølge Nikolaj Zeuthen er der dog en naturlig begrænsning for, hvad neurologien reelt kan sige om vores litterære kunstoplevelser, alene af den grund at mange af vores oplevelser først bundfælder sig og bliver til i dagene og ugerne efter.»Der er med andre ord et vigtigt aspekt af det æstetiske, som rækker ud over de få minutter, man ligger i en scanner,« siger Zeuthen.Mikkel Wallentin er enig og understreger, at man i det hele taget bør være varsom med at drage alt for normative konklusioner på baggrund af neurologien.»For formodentlig er det sådan, at god litteratur ikke lader sig udtømmende beskrive via hverken den ene eller den anden undersøgelsesmetode,« siger han.
