Man kan da ikke sige det her på tv?
I en ny programserie lader Adrian Hughes sig selv og resten af de kulturelle kapitalister beskyde af den lille skare af meningsdannere, der tør tale kunsten imod. Men han er bange for, at folk bare vil rynke på næsen og tænke: Fascister


 I en bus på vej mod Lolland-Falster sad kulturjournalist i DR, Adrian Hughes, for nylig og blev chokeret. Han og holdet bag programmet Kulturkøbing, der havde premiere på DR2 i aftes, skulle køre med et hold af kuratorer fra København til Nakskov. Her var kuratorerne ved at arrangere en kunstfestival. Bussen var blevet 45 minutter forsinket: »Og ved du hvorfor,« spørger Adrian Hughes: »Fordi de skulle hente suppe hos Soupanatural i Guldbergsgade. De tog suppe med fra København til Nakskov! Det var så symptomatisk for hele det projekt.«
Det drejer sig som festivalen Tumult, som et af programmerne i Kulturkøbing blandt andet handler om. Festivalen opstod, fordi Kunstrådet i en annonce ledte efter projekter i Udkantsdanmark, som de kunne støtte. Og det reagerede nogle dygtige mennesker selvfølgelig på og etablerede Tumult.
»Og det var helt sikkert et projekt, som man skulle bruge nogle dygtige kuratorer til, fordi de æblesælgersker, hundeluftere og generelt almindelige mennesker, jeg mødte ved kunstværkerne rundt omkring i landskabet, de vidste ikke, at det var kunstværker. Nu var det så også så uheldigt, at de papskilte, som kuratorerne havde hængt op ved værkerne, var blæst væk,« siger Adrian Hughes, der bruger ordet 'skandaløst' om det han oplevede på Lolland-Falster.
»Der var forsvindende få i lokalsamfundet, der fik noget ud af de 2,4 millioner kroner, det projekt kostede. Jeg var chokeret over, at de end ikke syntes, at de behøvede legitimere sig selv overfor lokalbefolkningen,« siger Adrian Hughes.
De mange spørgsmål
Og netop det med legitimering er en drivkraft bag programrækken Kulturkøbing. Adrian Hughes udfordrer sig selv og alle de andre der bevæger sig i cirklen »Louisiana, Gyldendal, DR2, Politiken, Statens Museums For Kunst«, som Hughes beskriver det. Han har allieret sig med de få personer, der udfordrer måden kulturlivet er indrettet og fungerer på i Danmark: For eksempel Anna Libak, litteraturredaktør på Weekendavisen, Michael Thouber kulturbrandingekspert, forfatter Leonora Christina Skov og antropolog Dennis Nørmark.
»Det er jo faktisk meget få, der taler konsensus i mod,« siger Adrian Hughes.
Derfor satte Adrian Hughes sig ind i sin gamle Saab og kørte rundt i 'Kulturkøbing' for at finde ud af, om kritikkerne har ret. Er der kunstmuseer nok i Danmark? Er dansk litteratur forudsigelig og bekræfter de samme forestillinger? Bliver der lavet for mange og for ens film? Bliver kunsten ikke fri men tværtimod bundet af kunststøtte?
Tanker om den frie kunst
Alle de spørgsmål tillader Adrian Hughes sig at stille og han var bekymret, da han sammen med kollegaen Jon Adelsten planlagde programmerne:
»Kan man virkelig sige det her på tv, tænkte jeg. For jeg er og var jo selv en del af den fløj, der hylder Bomholdts tanker om den frie kunst.«
Og Adrian Hughes er da heller ikke blevet 100 pct. overbevist om at kritikkerne har ret.
»Men jeg er da blevet opmærksom på, at vi måske skulle tage en diskussion om det. Jeg er bekymret for, at vi er nået dertil, hvor der er for meget 'god smag'. Så meget, at folk risikerer at blive kaldt fascister, hvis de kritiserer kunsten, som Henrik Dahl oplevede det, da han skrev en sølle anmeldelse af en bog om dansk teaterhistorie. Han blev sammenlignet med Goebbels. Goebbels!« gentager Adrian Hughes.
Kaldt fascist
Oplevelserne i Kulturkøbing har også fået Adrian Hughes til at overveje om kunsten er blevet for afhængig af støtte.
»Jeg tror måske, at kunsten kunne have godt at skulle spille lidt på døren. At være 100 pct. afhængig af støtte kan i nogle tilfælde betyde, at man indretter kunsten efter hvad de mennesker, der tilfældigvis sidder i diverse råd, nævn og styrelser gerne vil have.«
Adrian Hughes håber, at programrækken vil skabe debat om alle de vedtagne sandheder, der florerer i det danske kulturliv.
»Jeg vil gerne ramme dem, der sidder hjemme i deres Børge Mogensen-Sofa under PH-lampen. Men jeg ved snart ikke, hvad der skal til for at starte en debat herhjemme. Jeg har også selv oplevet at blive kaldt fascist, fordi jeg mente, at et litteraturprogram var for smalt til DR2. Og sådan kan man jo hurtigt lukke en diskussion.«


