Nu savner feministerne at være objekter for mænds begær
Kulturen gør kvinder ældre før mænd, mener den britiske feminist Lynne Segal, der i en ny bog udforsker aldringens paradokser – f.eks. at midaldrende kvinder siger, de holder op med at finde sex interessant. Det tror Segal ikke på, og hun fandt selv en lesbisk partner sent i livet
Tabet af opmærksomhed er en bitter overraskelse for feministerne, selv om de som unge feminister kæmpede imod de mandligt definerede kriterier for skønhed, mener den britiske feminist Lynne Segal, der i en ny bog udforsker aldringens paradokser.


 
	For nogle år siden fortale en god kollega – og feminist – mig denne historie. Hun havde siddet i baren under avisens årlige julefrokost og talt med en af de yngre, mandlige journalister. Bandet spiller og pludselig udbryder den unge mand »fedt nummer«. Hvorefter han rejser sig og forlader sin ældre kollega for at finde en passende dansepartner.

	»Det faldt ham slet ikke ind at spørge mig«, fortalte min kollega med et lille vidende smil. For vi ved det jo godt, ikke sandt, at mænd går efter yngre kvinder. Siden har jeg spekuleret på, hvordan feministerne, der gjorde oprør mod den mandlige objektgørelse af kvinden, ville opleve det, når de ikke længere mærkede mandens begær. Det kan man læse om i den britiske feminist og professor Lynne Segals nye bog: Out of Time: The Pleasures and the Perils of Ageing.

	Tabet af opmærksomhed er en bitter overraskelse for feministerne. Som unge sang de med kritisk brod: »Forbliv ung og smuk, hvis du vil være elsket«. Men mange blev stille, da de nåede 40’erne og 50’erne, oplever Segal, der har et langt liv bag sig som feministisk aktivist og er forfatter til en lang række bøger om køn.

	»Man skulle tro, at feminister frem for så mange andre ville være forberedte på alderdommen, fordi de har kæmpet imod de mandligt definerede kriterier for skønhed og raset imod, at man skulle vedblive at være ung og smuk for at blive set som et objekt for begær eller for overhovedet at være synlige for verden. Et forhold, der synes at gælde så meget mere for kvinder end for mænd. Men først som midaldrende blev vi opmærksomme på den marginalisering, alderdommen medfører,« siger Lynne Segal, da jeg ringer hende op i hendes hjem i London, hvor den australskfødte og næsten 70-årige Segal nu bor og underviser på deltid i kønsstudier og psykologi på Birkbeck College, University of London.

	Hendes generation af feminister havde ikke tænkt begærets kompleksitet igennem, og derfor reagerer mange af hendes ligesindede med chok eller simpelthen ved at trække sig bort fra verden, mener Segal:

	»Vi kæmpede imod nogle mænds sexistiske opførsel, men hæftede os ikke ved, at vi på samme tid faktisk satte pris på, at vi var unge og begærede. Det er ikke fordi, vi tog fejl i protesten mod at blive set som objekter. På den anden side er ideen om, at vi slet ikke ville være objekter for begær, jo tåbelig. Det er mere komplekst. Men det er svært at tale om begærets komplikationer i en verden, hvor dit opgør kommer til at betyde, at du ikke kan nyde at være det passive objekt for begær. Vi ville opnå kontrol med vores eget begær, og altid være dem, der traf beslutningerne om vores kroppe. Men vi må konstatere, at det er ikke så lige til, som vi fik det til at se ud i ’en-til-en’ feministisk ideologi.«

	Begærets rum

	Lynne Segal undersøger konsekvenserne af at blive ældre ved at læse kunstnere og forfattere, der har udforsket alderdommen i deres værker, heriblandt Philip Roth, Martin Amis, Simone de Beauvoir og Doris Lessing. Og hun konstaterer, at det også gør ondt på mænd at blive ældre. Men mænd har i betydeligere grad smagt magtens sødme og været vant til at indtage pladsen i centrum. Måske derfor er kvinder på nogle måder bedre til at håndtere usynligheden, noterer Segal.

	Vi deler sjældent erfaringer om, hvad det vil sige at blive gammel, mener professoren. Den offentlige debat om den tredje alders lyksaligheder og det nye sundhedsparadigme, der byder os at være konstant selvmedicinerende og kropsdisciplinerede, finder Segal overfladisk og begrænsende. I litteraturen findes erfaret alderdom, der kan gøre os klogere.

	Men hun citerer også en anden fremtrædende feminist, Germaine Greer, for noget Segal oplever hos mange midaldrende og ældre kvinder: De er glade for at slippe for sex.

	»Kulturen gør kvinder gamle i 40’erne, og det er ti-tyve år tidligere end mænd. Kvinder er stadig så knyttet til deres kroppe, fertiliteten og deres potentielle moderskab, at når det nærmer sig afslutningen, bliver kvinder skubbet mere eller mindre ubevidst ud på sidelinjen, hvor der ikke er så meget interesse for dem – især ikke fra mænd. Det ser jeg afspejlet i al den litteratur, jeg læste i forbindelse med bogen. I den heteroseksuelle kultur har kvinder indoptaget dette stigma så stærkt, at de af sig selv holder op med at være seksuelle og synlige væsner, når de bliver midaldrende. Og det undrer mig. Det er for mig et utrolig begrænsende livssyn at afholde sig fra at opleve begær, og jeg tror simpelthen ikke på, at et menneske kan lukke døren til begærets rum,« siger Lynne Segal, som selv deler gavmildt ud af sit eget liv.

	Ældre springer ud

	Hun voksede op i efterkrigstidens Australien. Forældrenes ægteskab var, som hun noterer, som så mange andre på den tid, ulykkeligt. Moren var i særdeleshed utilfreds. Faren fandt andre græsgange.

	Segal undslipper familien, og i starten af 20’erne engagerer hun sig i en antiautoritær bevægelse i Sydney, men ender selv i et ulykkeligt ægteskab. Hun flytter til Storbritannien med et lille barn, finder en ny og yngre mand, som hun er sammen med i 15 år, inden han forlader hende, da hun er i slutningen af 50’erne, og han er i 40’erne.

	»Havde jeg været yngre end ham, havde vi sikkert stadig været sammen i dag,« siger hun. De seneste otte år har Lynne Segal dannet par med en kønsforsker fra Trondheim.

	»Jeg tilbyder ikke løsninger i erotisk sammenhæng, men jeg vil gerne tilbyde en ramme til at forstå de vanskeligheder og tab, vi møder i livet. Det var ikke sådan, at jeg bestemte, at nu ville jeg være lesbisk. Men jeg noterede mig, hvordan verden var, og så alle de ældre kvinder, der igen var nødt til at konkurrere med hinanden om de færre, ældre mænd, der var alene. Doris Lessing beskriver det som om, at hun er et spøgelse til en fest. Det er så ubehageligt, og jeg forstår godt, at kvinder siger nej tak til sex på den konto. Men jeg har altid befundet mig i en queerverden, som den feministiske verden jo næsten er, og så skete det bare,« siger hun.

	Men det sker også for mange andre, og i bogen citerer Segal en af de ledende amerikanske lesbiske feminister, der arbejder med ældre kvinder, for, at der er enorm interesse for ’coming out’-grupper henvendt til ældre kvinder.

	Desuden hæfter hun sig ved statistikker, der viser, at langt flere kvinder end mænd lever alene i Storbritannien. Og det er ikke kun, fordi mænd dør tidligere end kvinder. Det er også, fordi mænd kan vælge en yngre partner, mener Lynne Segal. Noget der stadig er tabubelagt for kvinder.

	»Det er interessant, at mænd aldrig siger, at sex bliver ligegyldigt. Mænd mister ikke deres seksuelle værdi i samme tempo som kvinder, selvom der selvfølgelig er individuelle forskelle. Mænd frygter, at de ikke vil blive ved med at være de omnipotente mænd, de altid har været. Og i deres øjne bliver de til kvinder, når de bliver ældre, fordi alderdom er associeret med det feminine: At være bundet til hjemmet og være afhængig. Men du kan spørge hvilket som helst datingbureau, om de ikke har flere problemer med at matche ældre kvinder med mænd end omvendt. Ældre mænd kan nemmere finde kvinder, der er 10-20 år yngre end dem. Og der lægger man ikke mærke til aldersforskellen. Men er det omvendt, bliver den yngre mand latterliggjort som en ’toyboy’.«

	Generationskonflikter

	Lynne Segal kigger efter alternative måder at blive gammel på og mener, at man er nødt til at styrke relationerne på tværs af generationer.

	Til gengæld anerkender hun ikke, at hendes generation af »baby boomere« kæmper mod usynligheden – bare fordi ikke kan tåle at miste den fremtrædende position, de kulturelt og økonomisk har haft siden ungdomsoprøret.

	»Min generation voksede op under et boom. Særlig et forbrugerboom, som gav utrolig mange mennesker mulighed for social mobilitet og udligning af klasseskel. De fremskridt er slået tilbage i mange lande, dog i mindre omfang i Skandinavien. Uligheden er vokset, og derfor bliver baby boomerne gjort til en grådig og egoistisk generation, men anklagen er udtryk for frustration mere end en realitet. Det er ikke ældre mennesker, der fylder i den offentlige debat eller på samfundets magtpositioner. Men jeg vil meget hellere tale om, hvorfor det er vigtigt og svært at forstærke båndene mellem generationerne.«

	Der vil altid være spændinger mellem generationer, men dem betegner Lynne Segal som overfladiske: »Der er så mange andre kilder til samhørighed. Simone de Beauvoir siger, at vi må holde op med at snyde og prøve at se os selv i den gamle kvinde eller mand. Og det er sandt, som gamle er vi både dem, vi er blevet, og dem vi var.«

	Segals egen generation må være parat til selv at lære og dele ud af deres fejltagelser. F.eks. opfordre til at gentænke den afhængighed af andre, de som unge feminister bekæmpede med næb og klør:

	»Vi ville være frie. Men der er noget omkring afhængighed og passivitet, som behøver at blive gentænkt. Vi er jo altid afhængige af opmærksomhed og anerkendelse fra andre, uanset hvor unge og maskuline vi er.«

	Vi er mere bevidste om, hvad vi kan give til andre, når vi er unge. Og det bliver mere uklart, hvad ældre mennesker har at give tilbage, påpeger professoren: »Men ældre mennesker ved jo f.eks., hvordan det er at blive gamle, og de ved, at livet ikke handler om bare at være lykkelig, men om at opleve og erfare verden. Det neoliberale samfund opmuntrer os til altid at se fremad og til at konkurrere med hinanden. Derfor ser vi vores fejl meget mere end vores styrker. Men som ældre er man meget bedre til at leve i nuet og afvise det evige krav om selvudvikling, for fremtiden er ikke så interessant længere. Det er min bogs omdrejningspunkt: Hvordan vedbliver man at være forbundet med livet, mens man giver slip på det.«

