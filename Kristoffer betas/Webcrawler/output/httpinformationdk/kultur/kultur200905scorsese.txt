Scorseses røde sko
Martin Scorsese brugte en restaureret udgave af Powell og Pressburgers usædvanlige og smukke H.C. Andersen-filmatisering, 'De røde sko', til at promovere The World Cinema Foundation i Cannes


CANNES - I begyndelsen af Michael Powell og Emeric Pressburgers vidunderlige De røde sko (1948), der er baseret på et eventyr af H.C. Andersen, stiller en af hovedpersonerne, den russiske balletmester Lermontov (Anton Walbrook), den unge danserinde Victoria Page (Moira Shearer) et spørgsmål: "Hvorfor vil du danse?"Og hun svarer: "Hvorfor vil du leve?"Den både morsomme, rørende, tragiske og visuelt betagende film handler om kærligheden mellem to talentfulde, ambitiøse kunstnere, Victoria Page og komponisten Julian Craster (Marius Goring), der ligesom danserinden i H.C. Andersens eventyr bare må blive ved med at 'danse', indtil de falder om.Det lille replikskifte fortæller mere end noget andet, hvad filmen handler om: Nødvendigheden af at udtrykke sig kreativt og kunstnerisk. Det er ikke noget, man bare vil. Det er noget, man er nødt til - ligesom at trække vejret.Magisk mysterium"Jeg har tænkt meget over det replikskifte gennem årene," skriver den amerikanske filminstruktør Martin Scorsese i det pressemateriale, man har fået fremstillet i forbindelse med præsentationen af en restaureret udgave af De røde sko på årets filmfestival i Cannes."Det udtrykker så meget om det brændende behov for kunst, og jeg kunne genkende den følelse, da jeg allerførste gang så filmen sammen med min far. Jeg var så ung dengang (otte år, red.). Den satte mig i forbindelse med noget inde i mig selv, en stærk følelse, jeg også kunne se i personerne oppe på lærredet og i farverne, rytmen, fornemmelsen af skønhed - i måden, filmen var lavet på."De røde sko, der var britiske Michael Powell og ungarskfødte Emeric Pressburgers 10. film sammen, inspirerede altså Scorsese til at vælge filmvejen, og da han mange år senere så at sige genopdagede de skammeligt glemte Powell og Pressburger - og blev gode venner med Powell - og genintroducerede deres film for alverdens cineaster, var det en måde at sige tak på.Siden har den amerikanske filminstruktør også stiftet to organisationer, The Film Foundation og The World Cinema Foundation, der sammen med filmmuseer, filmarkiver og andre engagerede og bekymrede filmmagere kæmper for at beskytte og bevare så mange af filmhistoriens skatte som overhovedet muligt.Fotograf hædretSåledes har filmentusiasten Scorsese sørget for at finde pengene til UCLA's fantastiske restaurering af De røde sko, hvis Technicolor-farver sjældent har taget sig bedre ud på det store lærred.Da filmen blev præsenteret ved en gallavisning her i Cannes, var en tydeligt rørt Scorsese selv til stede, og i sin introduktion sagde han blandt andet, at "det er mere end et halvt århundrede side, at jeg første gang så filmen. Det, der har vedblevet at nære mig gennem alle de år ved denne film, er den magi, filmen har, og hvordan den skildrer kreativitetens mysterium, den kreative energis mysterium. At stå her i dag, føles som en drøm, som om jeg befinder mig i et parallelt univers. Filmen blev fotograferet af den store Jack Cardiff, der døde for nylig. Han var en vidunderlig mand og en af de mest geniale filmfotografer, der nogensinde har arbejdet med filmmediet. I arbejdet med Technicolor var han en sand pioner, og vi dedikerer aftenens visning til ham."Tidligere på dagen talte Martin Scorsese på et pressemøde om arbejdet med World Cinema Foundation, der i modsætning til The Film Foundation - som koncentrerer sig om amerikanske film - har hele verden som sit indsatsområde."Vi grundlagde The World Cinema Foundation for at tilbyde hjælp til filmskabere, som har brug for hjælp med at bevare deres arbejde-" sagde Scorsese til at begynde med."Filmbevarelse er en hård kamp, og ligegyldigt hvor nem restaureringsprocessen er, er der aldrig tid nok. Tiden løber ud. Film er skrøbelige, og, som de fleste af jer ved, går de i opløsning, hvis ikke de bliver opbevaret under optimale forhold. For at gøre tingene endnu sværere, er forholdene forskellige verden rundt. Nogle lande er rigere end andre, og andre har andre løfter at indfri, før de kan begynde at konstruere fuldt funktionsdygtige filmarkiver. Så fonden er opstået af denne bekymring, men også af kærlighed til film."Scorsese sagde også, at restaurering og bevaring af filmene giver kun giver mening, hvis publikum kan se dem, og det bliver stadigt sværere i en tid, hvor filmoplevelsen og folks filmvaner hele tiden ændrer sig på grund af ny teknologi.Nye platforme"Ikke mindst i Amerika ændrer distributionskanalerne sig," sagde han."Måden, man distribuerer film på, bliver anderledes. Måden, man driver biograf på, forandrer sig, og folk opsøger film på flere forskellige platforme, biografer, hjemmevideo, internettet, nye former for distribution, som kun lige er ved at blive en realitet."Og selv om det selvfølgelig er godt og vigtigt at kunne lancere de nyrestaurerede film, f.eks. De røde sko, på en filmfestival som Cannes, skal der mere til for at nå ud med filmene."Vi føler, at det er vigtigt at arbejde sammen med filmskaberne og gøre opmærksom på disse film på så mange måder som muligt og finde så mange steder at vise filmene som muligt," sagde Martin Scorsese og fortalte, at The World Cinema Foundation har besluttet sig for at indgå i et partnerskab med to organisationer, der gør det muligt at koordinere biograf- og tv-visninger af filmene og samtidig gøre dem tilgængelige på internettet."Det er meningen, at vores samarbejde med festival-marketingshjemmesiden B-Side og cinemateks-hjemmesiden The Auteurs skal skabe opmærksomhed på mange forskellige niveauer. Og det samarbejde er altafgørende i forhold til at kunne promovere filmene og de mennesker, som har lavet dem, og som står i centrum af The World Cinema Foundations arbejde."www.worldcinemafoundation.netMere fra Cannes på: -information.dk/film -information.dk/blogs/christian-monggaard og -twitter.com/monggaard
