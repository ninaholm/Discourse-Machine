Splatterinstruktør møder bayersk bragesnak
Teaterinstruktøren Frank Castorf springer til og instruerer Wagners 'Nibelungens Ring' i Bayreuth, når komponistens 200 årsdag skal fejres i 2013. Filminstruktøren Wim Wenders har meldt fra


 En gang om året lader Joachim Sauer sig lufte offentligt. Kemiprofessoren, der er gift med kansler Angela Merkel, ledsager kun sin kone til åbningen af de årlige Wagner-festspil i Bayreuth. Deraf hans tilnavn 'The Phantom of the Opera'.
I Wagner-jubelåret 2013, hvor 200 året for Richard Wagners fødsel skal fejres, gør Sauer dog klogt i at overveje en ekstra gang, om han vil med. Og hvis han vil, må han sørge for mindst en våddragt til sig selv og fruen.
Til jubilæet har teaterinstruktøren Frank Castorf, der til daglig er leder af teatret Volksbühne i Berlin, nemlig indvilliget i at instruere årets højdepunkt, operatetralogien Nibelungens Ring.
Tis, bræk og blod
Den 60-årige Castorf, der var instruktør i DDR og ikke ubetinget på god fod med daværende eneste siddende parti Det Socialistiske Enhedsparti, er kendt for sine opsætninger af koryfæer som Ibsen og Shakespeare og for sine dramatiseringer af klassikere som Dostojevskijs Idioten og H.C. Andersens Snedronningen.
Særligt ved Castorfs opsætninger er, at der ofte er levende dyr med på scenen samt at en stor mængde skum/vand/teaterblod, -bræk, -tis eller -afføring vælter ud over de forreste rækker. Våddragten kan nemt blive strengt nødvendig, da Nibelungens Ring består af fire operaer, og kansleren og hendes gemal nødig skulle sidde gennemblødte i de 16 timer, herlighederne varer.
Castorf, der ikke har megen operaerfaring, er kommet med på et afbud.
Egentlig skulle filminstruktøren Wim Wenders have løftet opgaven, men han sprang fra på grund af kunstneriske uoverensstemmelser med festivalledelsen, der blandt andet ikke var begejstret for, at han agtede at fastholde opførelsen som en film.
Castorfs iscenesættelse skal afløse dramatikeren Tankred Dorsts fra 2006. Han kom også med på et afbud, da filminstruktøren Lars von Trier to år forinden opgav at samarbejde med ledelsen i Bayreuth.

