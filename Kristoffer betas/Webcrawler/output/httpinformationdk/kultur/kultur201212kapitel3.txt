Kapitel 3: Oprydningen
Resume: Det viste sig, at Saknussemm alligevel ikke var glemt af alle, men hvad gør det ved professoren pludselig at opdage, at der igen findes lydhørhed overfor hans ideer?


 Da Saknussemm vendte tilbage til sit kontor den eftermiddag efter rektors åbningstale af det nye universitet, befandt professoren sig i en yderst mærkværdig tilstand af noget, der lignede en blanding af dyb rådvildhed og eufori. Som beruset slingrede han ned ad gangene med et for mig fuldkommen ukendt, fåret udtryk i ansigtet og når jeg hviskede ham i øret, hvilken vej han skulle gå for at komme tilbage til kontoret, slog han en bragende latter op, som om mine ord var noget af det mest latterlige, han nogensinde havde hørt.
Jeg forsikrer Dem, kære læser, at de timer der fulgte uden sammenligning er de mest surreelle, jeg nogensinde har oplevet i min tid sammen med professoren. Jeg havde det, som om han var ved at gøre det af med mig, som om han ikke længere ønskede at tage ejerskab over tanken og jeg løb febrilsk efter ham, rædselsslagen for at måtte lade livet på en af disse lange, nye gange, hvor professorens spejlbillede blev kastet i hovedet på os uanset, hvor han så hen.
Da vi endelig var tilbage på kontoret, og Saksussemm med ryggen mod døren, pustede ud, som om han endelig var kommet i sikkerhed, lignede han for en kort stund sig selv igen og han så skræmt frem for sig.
»Hvordan er det dog De ser ud?« udbrød han og jeg forstod, hvad han mente, for det var ikke kun mig, der havde problemer med at genkende professoren. Han havde mindst lige så svært ved at begribe, hvem den glatte og alt for unge knøs foran ham var. Jeg forsikrede ham om, at jeg var den samme, som jeg hele tiden havde været; dyb og velbegrundet og slet ikke så omstillingsparat, som jeg umiddelbart var kommet til at tage mig ud. Saknussemm rystede på hovedet.
»Det er nye tider,« fastslog han. Jeg mindede ham om, at vi havde gennemlevet nye tider mange gange før. Saknussemm stak en pibe i munden og stirrede frem for sig.
»Aldrig tider som disse,« sagde han, og smilede så igen henført med piben dinglende på underlæben. Jeg nikkede og sank mit spyt, min angst og alle tidligere forestillinger, så godt som det nu lod sig gøre og besluttede at gå mine nye sko til med det samme, så jeg kunne være klar, så snart professoren behøvede mig.
Normalt brugte Saknussemm kun lyset fra bordlampen til at læse ved, men for første gang i al den tid jeg kan huske, tændte han nu også loftsbelysningen, og han så forfærdet rundt på de høje bunker af bøger og papirer, som kun efterlod minimalt med gulvplads. I min tid som assistent har jeg aldrig set professoren smide så meget som et stykke papir i skraldespanden eller løfte en fejekost.
Alligevel har han alle dage, ved hjælp af min upåklagelige assistance, så let som ingenting fundet frem til det, han skulle bruge. Selv en hundrede år gammel note skrevet med blæk lod sig let genfinde i pertentlighedens støvbunker. Men nu skulle der fejes, og uden den mindste tøven, kylede professoren den ene stak, uantastede papirer efter den anden ned i en stor affaldssæk. Jeg forsøgte at minde den kloge mand om, at de unge studerende, der var kommet til ham tidligere på dagen, netop beundrede ham for flere af disse gamle ideer, som han nu kasserede.
Mine indvendinger fik dog kun Saknussemms vildtvoksende hår til at stritte endnu mere end det plejede, som om de tynde, hvide tjavser kastede lyn fra sig. Desuden havde jeg fået vabler af de nye trainers med skriggule streger, så jeg besluttede, at det bedste nok måtte være at genoptage samarbejdet med professoren på hans nyerhvervede betingelser. Der var ikke tid til for store konflikter, hvis jeg ville nå at forhindre, at professor Saknussemms aller vigtigste resultater endte på bålet.

