VK-indrømmelse vækker glæde hos oppositionen
Regeringens erkendelse af, at der et skåret ned på kulturområdet, får ros af oppositionen, som nu ser frem til en mere fair debat om kulturøkonomi og kvalitet. Talkrigen er forbi


 Under VK-regeringen er der skåret 81 millioner på kulturområdet. Det har Socialdemokraterne sagt længe, men først i sidste uge i et interview til Information erkendte Venstre, at det er korrekt. Der er skåret ned.
Venstres kulturordfører, Troels Christensen godtog oppositionens regnestykke, og en årelang talkrig er hermed indstillet. Tidligere fastholdt han ellers, at der skulle være tilført flere milliarder til kulturen. Men det står nu klart, at milliarderne skyldes strukturreformen og en ændring af Kulturministeriets område. Der er i sidste ende ikke er tilført, men skåret penge på statens kulturbudget.
SF's kulturordfører, Pernille Frahm roser Venstre for at melde klart ud:
"Det er en befrielse. Nu har vi i alle de her år været omgivet af taljonglører og floskler om, at der aldrig har været så mange penge til kulturen, som der er nu. Jeg er super glad for, at Troels Christensen har turdet tage det skridt at indrømme, at der rent faktisk er skåret ned," siger hun.
Tilståelsessag
Enhedslistens ordfører, Per Clausen er også begejstret for den nye enighed, som, han mener, måtte komme før eller siden:
"Det er vel et udtryk for, at det ikke har været muligt at opretholde påstanden om, at der skulle være sket en vækst. Så er det da sådan set meget sympatisk, at Troels Christensen nu er med til at skabe klarhed," siger han.
Socialdemokraternes kulturordfører, Mogens Jensen, som har stået i forreste geled gennem hele talkrigen, mener, Venstres nye udmelding er en naturlig tilståelse:
"Det er en ren tilståelsessag. Her står det jo fuldstændig klart, at vi efter syv år med en borgerlig regering er i minus, hvad angår bevillinger til kunst og kultur. Det er jo en af forklaringerne på, at der er så mange kulturinstitutioner og projekter, som er i krise," siger han.
De radikales Johs. Poulsen ser nu frem til en mere indholdspræget debat:
"Regeringen har, som på alle andre områder, flyttet rundt på konteringen og fremstillet et skævvredet billede. Det, synes jeg, er rigtig træls, hvis jeg skal sige det på godt jysk. Nu er det på høje tid at komme i gang med en mere grundlæggende og ordentlig diskussion af økonomien på området," siger han.
De Konservatives kulturordfører, Henriette Kjær erkender, at økonomien er presset rundt om på landets kulturinstitutioner, og afviser da heller ikke, at der er behov for flere midler:
"De sidste år har vi jo nydt rigtig godt af, at der har været opgangstid. Men jeg vil ikke udelukke, at der på et senere tidspunkt kan blive behov for en saltvandsindsprøjtning," siger hun. 
Henriette Kjær afviser, at nedskæringerne entydigt har skabt forringelser:
"Vi har fået masser af god kultur, og kunsten er blevet mere tilgængelig. Derfor kan man ikke diskutere økonomien alene. Jeg mener faktisk standarden i vores kulturinstitutioner er ret høj, og at vi har igangsat en række gode initiativer," siger Henriette Kjær.
Managementsnak
Pernille Frahm er lodret uenig med Henriette Kjær i, at der ikke er sket forringel-ser under VK:
"Når vi taler om kultur, er 81 millioner helt vildt mange penge, og det kan i den grad mærkes, at der er skåret ned. Jeg giver ikke fem flade øre for alt deres vrøvl. Det er managementsnak og det rene øregas," siger hun.
Venstre har efterlyst effektivisering på kulturområdet, og Troels Christensen mener, det burde kunne lade sig gøre. Den holdning undrer Johs Poulsen.
"Det, synes jeg, er en helt forkert tilgang. Ambitionen for folk med ansvar for kul-turområdet må jo være, at kulturen kommer til at fylde mere og ikke mindre," siger han.
Oppositionen planlægger nu et fortsat tæt samarbejde omkring kravet om flere ressourcer til kulturområdet.


