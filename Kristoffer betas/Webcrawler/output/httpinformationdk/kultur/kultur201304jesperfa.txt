Jesper Fårekyllings damer
Mændene skal være glade for, at det ikke er dem, der står nøgne på podiet i et tv-program. Kvindernes blik er ubarmhjertigt. Hos den generte Blachman finder man kun kønsdebat på potteniveau


 Der er ikke nogen tradition for herrebeskuelse i vores kultur. Vi karlfolk bliver ikke stillet op på et podie, eller foran rullende kamera, for at kvinder kan bedømme vores evt. kvaliteter og indkredse og verbalisere vores udseendes mangler og svagheder.
Det kan vi muligvis være glade for, for kvinder er ikke nær så høflige som vi er. Det ved jeg fra et relativt langt liv godt pakket ind i østrogentåger. Hold kæft, hvor piger og kvinder går til den, når de diskuterer drenge og mænd.
Engang kom jeg til at overhøre, at der findes en særlig kategori af mænd, der hedder ’fedtnæser’. Jeg ved virkelig ikke, hvad det er for nogle, men at de er ulækre, det var til at forstå. Det var to kvindelige lyrikere, der sad og udvekslede den sære glose – og altså ikke var klar over, at jeg lyttede med. Engang har jeg selv fået et skudsmål, som man vel kan kalde det. Det var måske nok ikke det bedste, der fås, men dog til at leve med. Det var såmænd ved en børnefødselsdag, hvor små, rå kvinder på 8-9 år pludselig sad og diskuterede fædre.
Det er skam ikke fordi, jeg går og lurer, men når man render rundt og arrangerer lagkage og sodavand hører man et og andet. Pigerne gennemgik den ene far efter den anden, og pludselig kunne jeg høre, at nu var de kommet til mig. Det var ikke fordi de brugte lang tid på det, det har der nok ikke været nogen grund til. En lille pige med en klar, myndig stemme drog konklusionen: måske ikke så pæn, men sød, lød den. Godt nok, tænke jeg, hvis det er hvad man kan få, er det måske heller ikke så ringe endda.
Kyndig og ellevild beskuelse
Mens vi altså forskånes for podier og rullende kameraers ulideligt skarpe lys, er der tradition for at karlfolket forsamles ved særlige arrangementer for at beskue kvinder. At se på damer.
Den allerstørste, indtil nu ikke overgåede ekspert i kvindelig skønhed, er jo egentlig Jesper Fårekylling, superæsteten, sådan som vi kender ham fra Disneys juleshow. Her optræder han som publikummer, mens Pinocchio tumler rundt på scenen sammen med andre marionetdukker. Da et hold franske dansepiger viser sig, sidder Jesper F, i kjole og hvidt og med monokel, og beskuer dem såvel kyndigt som ellevild. Jo mere de franske dejligheder løfter op i skørterne, jo mere funkler det i Jespers monokel.
Gad vide om det er hans fætre og onkler og brødre, der er dommere, når man skal kåre Miss World? I fuld- og selvfede versioner, typen afdankede filmskuespillere med lunt domicil i Schweiz, hvor køerne har bjælder på, luften er frisk og hvor der råder et svalende fravær af ondsindet, socialistisk inspireret skattetryk.
Jeg har i alt fald en enkelt gang set sådan en Miss World blive kåret i fjernsynet. Hun var selvfølgelig ved at dåne af glæde og småsadistisk fryd ved at se sine konkurrenter blive rigtig, rigtig kede af det – selvom de, tabertøserne, selvfølgelig prøvede at lade som om, at det var da lige meget. En solariebrun mand i en skinnende jakke, ret fyldig forpå, holdt en mikrofon hen til Miss’ens søde mund. Det benyttede hun sig af til at fortælle, at hun hadede krig og at hun ville ønske, at der var fred i hele verden – på én gang, så vidt jeg forstod det.
Dermed viste hun, at hun ikke bare var smuk – den smukkeste, faktisk – men at hun også havde et åndsliv. Jeg kunne godt forstå, at den solariebrune svupmave et øjeblik så helt ærbødig ud. Men alligevel: Jeg syntes ikke rigtig, han var nogen Jesper Fårekylling. Han manglede monoklen.
Jesper F version II
Vor tids Jesper Fårekylling, Jesper Fårekylling version II, Thomas Blachman, virker heller ikke som om han har noget særligt veludviklet monokelsyn.
Han er nærmest genert, selvom han skjuler det godt bag sin hjemmelavede overklassesnøvlen, og så har man en grim mistanke om, at hvis han ryster på hovedet, vil det sige: duk-duk-duk-duk. Og man vil også vide hvorfor: det er fordi den eneste tilbageværende hjernecelle i hans hoved har alt for god plads til at spille bordtennis. Med sig selv.
Men genert, det tror jeg han er. Han siger numse og tissekone. For fandarn, som han selv ville sige det, jeg er kunstner, jeg er et geni, jeg er Blachman. Det sidste er vel rigtig nok, det øvrige kan diskuteres. Men under alle omstændigheder er det kønsdebat på potteniveau.
Kvinder bliver mere og mere selvbevidste, det er rigtig nok. Kønsrollerne er ikke så nagelfaste længere, og det er der stadig mænd – og kvinder, for den sags skyld – der bliver forvirrede over. Men hvad så? Det betyder vel ikke andet, end at det tager tid, lang tid, at ændre adfærd. Er der noget nyt i det? Skulle det virkelig medvirke til at ’repositivere’ – jamen arltzå, siger jeg bare! – noget som helst, at Blachman laver et tv-program om at se på nøgne damer? Med indgående diskussion af brystvortens skønhed. At den begavede radio- og tv-mand Torben Steno også har ladet sig involvere i pottestuesnakken er ubegribeligt, men som vi sagde i Ravnsborg Skytteforening i gamle dage, så kan selv den bedste skytte jo af og til ramme ved siden af.
Blachmans første gæst var Jan Sonnergaard, der slap levende fra det. Forfatteren Merete Pryds Helle skrev en artikel i Politiken, hvor hun omhyggeligt gjorde rede for, hvem af de to, hun helst ville gå i seng med. Grum og kuldegysende læsning, der antydede, at det måske alligevel en manderødmende dag er os, der ender på podiet. For øjnene af en kvindelig Blachman.

