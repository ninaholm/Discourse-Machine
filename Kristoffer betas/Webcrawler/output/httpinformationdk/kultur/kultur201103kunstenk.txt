Kunsten kan ikke længere bryde tabuer
Med Wikileaks og direkte tv-billeder har journalistikken overtaget kunstens rolle som tabubryder. Provokunstnerne kan ikke længere overraske og bidrage med nye vinkler til samfundsdebatten, mener blandt andre den kommende formand for Statens Kunstråd, Per Arnoldi. Han er i tvivl om, hvad kunsten i stedet skal
Den kommende formand for Statens Kunstråd, kunstneren Per Arnoldi, mener, at mediebilledets udvikling kalder på nytænkning fra kunstnerne.

Medierne har overtaget kunstnerens rolle som tabubryder. Når Wikileaks giver befolkningen indsigt i magthavernes adfærd, og når vi ser direkte tv-billeder fra krige og katastrofer, så er det langt mere chokerende og tabubrydende, end hvad kunsten kan præstere. Det mener blandt andre den kommende formand for Statens Kunstråd, Per Arnoldi:»Medierne har udviklet sig markant. Og kunsten har en stor forsinkelse i sig i forhold til medierne. Derfor kan kunsten ikke længere bryde tabuer. Hvis man forsøger, så bliver det til tabufikseret kunst, og den er ikke noget værd. Så skal der være én, der spiser et lille barn, før man får opmærksomhed,« siger Per Arnoldi.Samme holdning har kunstneren Ferdinand Ahm Krag:»Det er jo ikke kunsten, der bryder tabuer i dag. Det er ikke kunsten, der siger det usagte, for kunstnere har ikke adgang til den viden, som er nødvendig for at kunne gøre det. Det er sådan noget som Wikileaks, der kan bryde tabuer,« siger Ferdinand Ahm Krag og kommer med et eksempel:»Sidst, jeg blev virkelig chokeret over noget, var, da Wikileaks lækkede den der video med en amerikansk helikopter, der fuldstændig massakrerer civile irakere og journalister. Man ved jo godt, at den slags sker. Men det er alligevel noget andet, når man sidder og ser det ske. Politisk kunst kan jo slet ikke hamle op med den effekt, det har, når Wikileaks lækker sådan en video,« siger Ferdinand Ahm Kragh, som derfor mener, at man som politisk kunstner må have andet end »chok-effekter« og »medie-omtale« som »succeskriterium«.Dummere og dummereI torsdags kunne Information fortælle historien om, hvordan flere unge kunstnere netop spekulerer i at skabe provokationer, som kan sikre dem medieomtale. Blandt andet har Nadia Plesner malet en udsultet afrikansk dreng med en Louis Vuitton-taske i hånden, hvilket medførte et forventeligt sagsanlæg fra modefirmaet og efterfølgende en debat om ytringsfrihed. Og Kunstgruppen Surrend tegnede i 2010 kongehuset i et sexorgie. Men det er et dødt spor for kunsten at gå i den retning, mener Per Arnoldi:»Provokatørerne har hårde vilkår. Det kan man jo se på jeres artikel (Information torsdag,red.). For du skal grave dybere og dybere for at finde noget, der kan provokere. Og du skal finde et publikum, der er dummere og dummere,« siger Per Arnoldi.Sminket ligLektor i Medievidenskab på Københavns Universitet Peter Schepelern mener, at den afgørende ændring kom med billederne fra den 11. september.»Siden da har vi virkelig set voldsomme ting i medierne — senest da vi live kunne se bilerne, der desperat forsøgte at slippe væk fra den enorme flodbølge i Japan. Mediedækningen er oppe i et andet leje, og den slags billeder gør et stærkt indtryk. Hvis man mener, at kunsten skal afdække den slags forfærdeligheder, så er det klart, at så kan kunsten slet ikke være med,« siger han.Og mange forventer rent faktisk, at kunsten skal kunne netop det. Det mener Ferdinand Ahm Krag:»En stor del af befolkningen — inklusive mange kunstnere og medier — har stadig en forventning om, kunsten skal afdække hykleri og vise dobbeltmoral og ikke bare være pynt. Kunst skal helst have et farligt udsagn. Men det mener jeg er et forældet kunstsyn. Og et billede som Nadja Plesners indeholder jo ikke nogen farlige udsagn. Det er ikke kunsten, der kan afdække noget nyt, hvad det angår. Det skal ikke komme fra velopdragne kunstakademistuderende, der er vokset op i en skandinavisk velfærdsstat. De er jo ikke hackere. De har ikke adgang til noget, som andre ikke har,« siger han og tilføjer:»Hvis kunstnere skal sige noget politisk farligt, så skal de have adgang til en anden type information og kunne analysere det på en mere intelligent måde. Eller også skal kunsten forholde sig helt anderledes til det politiske,« siger han.HåbPer Arnoldi er i tvivl om, hvad kunstens rolle skal være fremover:»På en måde er kunsten fortrukket til et reservat. Vi lever i en mediestrøm, der er helt anderledes, og det møde, der ellers var mellem kunstneren og folket, er nu imellem medierne og folket. Og det er da muligt, at det vi laver, bare er en øvelse i reservatet. At vi holder kunstigt liv i det. Det er muligt, at det er en patient, vi har med at gøre. Det kan også være, at det er et lig, som vi forsøger at sminke. Vi må i hvert fald finde på noget nyt,« siger Per Arnoldi.Bjørn Nørgaard, der med sin kunstneriske produktion ofte har provokeret og brudt tabuer, er imidlertid mere fortrøstningsfuld:»Når verden ændrer sig, så må vi bare give kunsten en anden drejning. Og det handler primært om den enkelte kunsters talent. Kunstneren må sørge for, at det, vi gør, er noget andet end det, Wikileaks gør. Jeg er helt sikker på, at der hele tiden vil opstå nye kunstnere og nye måder at bruge kunstbegrebet på, som sagtens kan konkurrere med de nye medier. Jeg er ikke pessimist på billedkunstens vegne. Den har overlevet fotografiet og filmen og atombomben. Og den overlever nok også Wikileaks. Jeg er sikker på, at selve den poetiske måde at erkende verden på har en styrke, som overgår både Wikileaks, billeder af en tsunami og alt muligt andet. Så jeg er meget optimistisk på kunstens vegne og jeg er dybt uenig med Per Arnoldi,« siger Bjørn Nørgaard.Per Arnoldi kan dog også ane et håb: »Når reservatet trods alt eksisterer, og folk bruger deres liv på det her, så er det jo fordi, vi stadig tror på det magiske,« siger han.
