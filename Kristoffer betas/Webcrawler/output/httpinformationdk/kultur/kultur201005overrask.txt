Overraskelser i Olsens VM-trup
Forsvarsspillerne Patrick Mtiliga og Simon Poulsen samt Mikkel Beckmann fra Randers FC er udtaget til fodbold­landsholdets bruttotrup til sommerens VM i Sydafrika



 Der er flere overraskelser i den bruttotrup, som landstræner Morten Olsen i går udtog til sommerens VM i Sydafrika.
Forsvarspillerne Patrick Mtiliga og Simon Poulsen samt Randers FC's midtbanespiller Mikkel Beckmann var således blandt de 30 navne, som Olsen vil se an i en række træninger, inden landstræneren den 1. juni skal lægge sig fast på de 23 spillere, der skal med til slutrunden.
Patrick Mtiliga, der optræder som venstre back hos spanske Malaga, har kun spillet en enkelt landskamp for Danmark. Det var i november 2008, da landsholdet tabte en venskabskamp til Wales.
Mtiliga har derfor ikke været blandt Morten Olsens udvalgte under kvalifikationen til VM. Det samme gør sig gældende for Simon Poulsen, der spiller i hollandske AZ Alkmaar.
Poulsen, der er noteret for tre landskampe, var senest med på landsholdet i november 2007, da holdet slog Island i en kvalifikationskamp til EM. Udtagelsen betyder, at der ikke var plads til Michael Lumb fra Zenit St. Petersborg eller AaB’s Michael Jakobsen.
Leon Jessen fra FC Midtjylland har dog fået en plads. Han er en af fire spillere, der står stand by, men som landstræneren ikke forventer kommer med.
På midtbanen har Morten Olsen indlemmet Michael Krohn-Dehli, det 18-årige talent fra Ajax Amsterdam, Christian Eriksen, samt Mikkel Beckmann, der i dette forår har scoret masser af mål for Randers FC.
Mikkel Beckmann havde ikke så meget som hørt et pip fra landstræner Morten Olsen, inden VM-bruttotruppen i går blev udtaget. Så overraskelsen var stor, da Randers FC-spilleren fandt ud, at Morten Olsen havde ham blandt de udvalgte.
»Jeg fandt ud af det, da jeg så udtagelsen på tv. Så det kom som et chok, da jeg hørte mit eget navn,« siger Mikkel Beckmann. FC Københavns Martin Vingaard, der har spillet et godt forår for det danske mesterhold, er ikke med i truppen.
I angrebet satser landstræneren på Søren Larsen som gardering for Nicklas Bendtner, mens Morten Duncan Rasmussen også er kommet med på et af de såkaldte stand by-mandater.
 Det betyder, at Mads Junker fra Roda og Silkeborgs Rajko Lekic ikke kommer med til slutrunden i Sydafrika, der begynder den 11. juni.-	ritzau

