Kameraet som ven
Det tog sin tid, men Marianne Faithfull har lært at slappe af foran kameraet. Information mødte skuespilleren, sangeren og 60'er-ikonet i anledning af hendes hovedrolle i den ukonventionelle kærlighedskomedie 'Irina Palm'
Realiteter. Marianne Faithfulls -Maggie- vælger prostitutionen for at skaffe penge til sit syge barnebarn. At det er underverdenen, der hjælper Maggie, ser Marianne Faithfull som et realistisk billede på verden i dag.


 I Sam Garbarskis Irina Palm spiller Marianne Faithfull den midaldrende enke Maggie, der efter et liv som hjemmegående tager arbejde i en sexklub for at skaffe penge til behandlingen af sit alvorligt syge barnebarn. Her opdager Maggie, at hun har et endog rigtig godt tag om det at tilfredsstille mænd med sin hånd - deraf 'kunstnernavnet', som giver filmen sin titel ('palm' betyder jo 'håndflade').
Det giver, tænker jeg på vej til interviewet, vel en vis mening at spørge en 60-årig kvinde, om hun havde kvababbelser ved at spille en sådan rolle. Efter et halvt minuts tid i Faithfulls selskab indser jeg, at mening er det sidste, det giver. Hendes tommetykke aura af hærdet overlever er bakket op af en rå slagfærdighed, der virker aldeles uforenelig med fine fornemmelser.
Hun beskriver Maggie som værende fuldstændig forskellig fra sig selv, udover at de begge har børn og børnebørn, som de elsker meget højt. 
Det første 'fuck'
- Var det svært at spille en person så almindelig som Maggie?
"Det var en udfordring, ja, men jeg nød det virkelig," svarer den godt brugte, men stadig meget kraftfulde stemme.
- Flere af filmens scener, ikke mindst den, hvor Maggie introduceres til sit nye arbejde er på én gang morsomme og hjerteskærende. Var det svært at ramme den tvetydige tone?
"Ja, det var som at balancere på en knivsæg. Det gjaldt om hverken at forfalde til sentimentalitet eller vulgaritet. Og jeg synes, det lykkedes."
- Det er en meget nedtonet præstation.
"Det var mit mål, at man skulle kunne se, hvad Maggie tænker. Det skulle ikke være nødvendigt for hende at sige noget."
Det vovede er lidt af en rød tråd i Faithfulls filmkarriere: En replik i Irina Palm henviser da også humoristisk til Michael Winners I'll Never Forget What's 'is Name fra 1967, hvor Faithfull som den første skuespiller i en mainstream-film sagde ordet "fuck". Hendes cv tæller også Patrice Chéreaus seksuelt eksplicitte Guldbjørnvinder Intimacy (2001). En film og et samarbejde, som tydeligvis står hendes hjerte nær.
"Det var Patrice, som genoplivede min interesse for filmskuespil. Jeg havde haft nogle dårlige oplevelser før det. Jeg mødte ham på en fiskerestaurant i Paris, og sagde, at jeg meget gerne ville arbejde med ham. Han lærte mig at betragte kameraet som en ven - men dog en ven, som man skal glemme eksisterer. Før det betragtede jeg det som noget invaderende, og det hæmmede mig."
Skurkagtige ambitioner
- Har du følt samme ængstelse ved mikrofonen i din musikkarriere?
"Ork nej, jeg var jo så ung, da jeg stiftede bekendtskab med den, så vi har altid været fortrolige."
- Har det at være musiker hjulpet dig som skuespiller?
"Nej, det er to vidt forskellige ting. Men jeg er blevet glad for begge mine karrierer. I 1960'erne var det utrolig hårdt at være både sanger og skuespiller, men nu føles det langt nemmere."
- Hvordan kan det være?
"Jeg ved det ikke rigtig. Det handler vel om, at jeg har nået så mange af mine musikalske mål, at jeg nu har tid og overskud til at medvirke i film. Jeg har ikke længere samme præstationstrang."
- Er der for få gode roller til kvinder i din aldersgruppe?
"Ja, for pokker," siger Faithfull med et grin.
"De roller hænger ikke på træerne, men de findes da heldigvis. Filmindustrien er en kødindustri! De vil have deres kvinder - unge, nye og friske. Og derefter er de færdige. Du skal have et talent af Meryl Streep-størrelse for at holde i længere tid i filmbranchen."
Faithfull nævner, at hun brænder efter at spille superskurkinde i en James Bond-film. Det er ikke svært at se for sig. Hendes blik er borende intenst, og hun er i stand til at mønstre anseelig autoritet blot ved at trække sine øjenbryn en smule misbilligende sammen, hvilket hun gør et par gange i løbet af interviewet.
- Er der noget specifikt britisk over den frygt for at falde igennem socialt, som 'Irina Palm' tematiserer? 
"Det er snarere en film om skam. Maggie føler skam over sit ufuldendte liv og er ganske rigtigt bange for at sætte en fod forkert, men jeg tror ikke, der er noget specielt britisk i det. Det specifikt britiske ved filmen er klasseelementet."
"Med hensyn til de 'venner' Maggie har (som fordømmer hendes handlinger, red.); jeg kender ikke sådan nogle mennesker, men jeg vil ikke fælde for hård en dom over dem. De kan ikke gøre for det," siger Faithfull, det sidste i et skælmsk-overbærende tonefald.
Tilbage til Soho
Bohemekvarteret Soho i hjertet af London huser en stor del af storbyens sexindustri, og det er i høj grad her, Irina Palm udspiller sig. Faithfull boede i selv samme område - til tider i lejligheder uden el og vand - da hun i 1970'erne gik ned med flaget kunstnerisk og personligt.
- Hvordan havde du det med at vende tilbage til Soho?
"Jeg havde det ikke på nogen måde. Det rørte mig ikke. 'Der har vi det - det eksisterer endnu,' tænkte jeg. Og desuden var det jo første gang, Maggie gik igennem Soho, så det var vigtigt, at jeg fik det til at se ud, som om jeg ikke kendte gaderne overhovedet, og dermed ikke følte noget for dem."
- Irina Palm er rig på ironi. Eksempelvis at Maggie må henvende sig til en kriminel (Miki, som driver den sexklub, hvor hun arbejder, red.) for at få hjælp.
"Det fascinerede mig, tanken om at to så forskellige typer som Maggie og Miki ville mødes. Det kunne kun ske under ekstraordinære omstændigheder. Hun er frastødt af ham i første omgang, mens han er tiltrukket af hende, fordi han aldrig har mødt en kvinde som hende før - én, som er parat til at gøre, hvad Maggie gør."
- Hvad siger det om det britiske samfund, at kun underverdenen vil hjælpe hende med at redde hendes barnebarn fra døden?
"Det er ikke flatterende, men formentlig det samme over hele verden. Sådan er vores situation."
- Er det også en film om, at nød bryder alle love?
"Jeg synes ikke, at det, Maggie gør, er moralsk forkert. For mig handler sexindustrien ikke om rigtigt og forkert. For mig er den blot virkelig, virkelig sørgelig. I alle sine facetter."
- Udover Bond-skurkinde, hvad kunne du så tænke dig at kaste dig over i fremtiden?
"Jeg kunne godt tænke mig at arbejde med Gus van Sant."
- Hvis ellers han læser Information, kan det jo være, han kontakter dig.
"Jeg tror ikke, det fungerer på den måde," siger Faithfull, og aflægger endnu et vidnesbyrd om et langt og hårdt liv i form af et hæst grin. For så at levere sin afsluttende bemærkning med en vital forventningsfuldhed, der får hende til at virke halvt så gammel, som hun er.
"Nu må vi se, hvad der sker. Men jeg kan love dig, at hvis en god rolle, et godt manuskript og en dygtig instruktør krydser min vej, så er jeg der som et søm."


