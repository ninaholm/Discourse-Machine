Film med nydanskere sælger dårligst
De seneste ni danske film med en nydansker i hovedrollen har til sammen solgt bare 240.000 biografbilletter. Forklaringen på de elendige salgstal skal ikke findes i skuespillernes hudfarve, men i filmenes genrevalg og tematik, mener eksperter. Folk gider ikke betale for at høre om indvandrerproblemer


 Filminstituttets formulering om, at film med nydanske skuespillere ikke er »salgbarei provinsen« har fået en voldsom medfart i medierne. Men ser man på de generelle salgstal – for både by og land - er tendensen ikke til at tage fejl af: Film med nydanskere i hovedrollensælger generelt dårligt. Det viser en gennemgang, Information har foretaget på baggrund af et nyt speciale fra KøbenhavnsUniversitet.
Ifølge specialets definitioner er der siden 1988 blevet lavet ni biograffilm med en nydansker i hovedrollen. I alt har de præsteret et salgstal på bare 242.333. Til sammenligning har årets store blockbuster, Hvidsten Gruppen, formået at lokke mere end 700.000 ind i biografmørket – altså omtrent tre gange så mange, som de ni film til sammen. Det er skræmmende tal, mener Claus Ladegaard, Områdedirektør på Filminstituttet:
»Jeg må sige, at jeg synes, det er nogle meget lave salgstal. Og jeg er overrasket over, at de er så lave, som de er. Det viser, at vi stadig har noget at arbejde med herhjemme,« siger han.
Ikke kun det etniske
Da Omar Shargawis Gå med fred Jamil i 2008 fik premiere var det til rosende anmeldelser over hele linjen – Politiken kaldte filmen »fremragende« og tildelte den fem hjerter – men da boet skulle gøres op, havde filmen om mord, vold og blodhævn i det københavnske indvandrermiljø kun solgt 5.257 billetter. Også film som Helle Ryslinges Halalabad Blues fra 2005 og Kaywan Mohsens Eye for Eye fra 2008 har måttet tage til takke med beskedne salgstal omkring de 20-25.000 solgte billetter.
Ifølge professor i film og medier på Københavns Universitet, Ib Bondebjerg, skyldes de dårlige salgstal imidlertid meget andet end skuespillernes etnicitet:
»Det kan godt være det etniske spiller en rolle, men jeg tror i langt højere grad, at det handler om genrer og temaer i de film, der hidtil er blevet lavet. For vi ved, at dramaer med sociale temaer generelt kan være svære at få et stort publikum til,« siger Ib Bondebjerg.
Ida Johannessen, der er ophavsmand til specialet fra Københavns Universitet, mener, at problemet ligger i den måde, filmene er lavet på:
»Nogle af filmene er nok lidt for socialrealistiske, og de etniske konflikter fylder meget. Det er film, som problematiserer det at være indvandrer, og det tror jeg ikke trækker folk i biografen,« siger hun og nævner til eksempel film som Rami & Julie, Halalabad Blues og 1:1.
Sociologisk eksperiment
Ole Christian Madsen er en af dansk films mest ombejlede instruktører. Hans forrige film, Flammen og Citronen, præsterede i 2008 at lokke hele 673.000 danskere i biografen. Men hans skildring af indvandrermiljøet på Nørrebro i filmen Pizza King fra 1999 måtte, trods fremragende anmeldelser, nøjes med et billetsalg i omegnen af 50.000, hvilket dog stadig gør filmen til en af de sidste 12 års bedst sælgende ’indvandrerfilm’. Instruktøren er enig i eksperternes tese:
»Det at sætte nydanskere i hovedrollen betragtes stadigvæk som et sociologisk eksperiment og ikke som en selvfølge. Derfor er de fleste film med et andet etnisk cast problematiserende – og problematiserende film appellerer generelt til et mindre publikum end almindelige underholdningsfilm,« siger Ole Christian Madsen.
En del af forklaringen på de pauvre salgstal, skal dog også findes i filmenes ideologiske ståsted, der ofte ender med at overtage handlingen.
»Mange af de film, vi har set med nydanskere i hovedrollen, anlægger en moraliserende og ret kedsommelig betragtning på det at være anderledes: Enten bliver indvandrere stigmatiserede, eller også bliver de betragtet som ofre. De bliver sjældent integreret i filmen på deres egne præmisser,« siger Ole Christian Madsen.
Samme konklusion er Claus Ladegaard nået frem til.
»Det skræmmer folk væk, når nydanskerne udelukkende er med for at illustrere et indvandrerproblem. Og det har der desværre været en tendens til,« siger han og nævner filmen Fighter om en kungfu-glad indvandrerpiges opgør med familien. Trods gode anmeldelser og store forventninger om bred appel, stoppede billetsalget omkring de 50.000.
»Ud fra plottet og filmens karakter vil jeg mene, den burde have solgt mindst 100.000 billetter,« lyder Claus Ladegaards vurdering af filmen, der havde succesinstruktøren Nikolaj Arcel – manden bag en af årets største kassesucceser, En kongelig affære – som medforfatter.
Vold
Samtlige eksperter er enige om, at etniciteten ikke i sig selv er afgørende for filmenes succes. Det er først og fremmest genrevalget og tematikken, der skræmmer publikum væk.
»Hvis du tager en film som Eye for Eye eller Gå med fred Jamil, er de begge ekstremt rå og voldsomme. Og det tror jeg kan være forklaringen på, at de ikke har solgt bedre,« siger Ida Johannessen om filmene, der til sammen har solgt i omegnen af 25.000 billetter.
Ib Bondebjerg er enig: »Det er markante film lavet af nydanske instruktører. De to film skildrer et realistisk invandrermiljø, men de er meget voldelige og barske. Det er bare ikke noget, familien Danmark i almindelighed vil gå ind og se. En film som Gå med fred Jamil er fremragende, men den vil kun blive set af den intellektuelle elite i København og andre større byer,« siger han.
Fremtid
Vil man som instruktør gerne tage etniske problemstillinger op, vil det derfor være oplagt at prøve med en anden genre, mener eksperterne:
»Komedier vil ofte være en genre, som vil tiltrække flere,« siger Claus Ladegaard. Samme udlægning har Ib Bondebjerg:
»Det hjælper når, man laver en komedier, de kan håndtere konflikter og problemer, som det ellers kan være svært at få det store publikum ind til. Når Halalabad Blues ikke fungerer, så er det fordi, stoffet ikke bliver løftet godt nok. Der er en markant europæisk tendens til komedier med etniske temaer, som når bredt ud. Det ser man både i England, Tyskland og Sverige,« siger han. Det er blandt andet film som Jalla Jalla og Bend it like Beckham, eksperterne henviser til.
Desuden er der enighed om, at der er brug for flere film, som har farvede personer i hovedrollerne, uden at filmene handler om etniske problemstillinger:
»Hvis vi fik en romantisk komedie med en hovedrolleindehaver med pakistansk baggrund – og han eller hun vel at mærke ikke var med på grund af hudfarven – så ville det sagtens kunne blive en succes,« vurderer Claus Ladegaard.
Ole Christian Madsen er enig:
»I dag er det sådan, at hvis nogle har brun hud i en film, så er de et problem, der skal behandles. Det er en sociologisk pådutning, som er meget usund, og hvis ikke vi begynder at skildre ikke-etniske danskere som helt almindelige borgere i kunstnerisk sammenhæng, så vil det her aldrig ændre sig,« siger instruktøren.
Han er overrasket over, at »vi endnu ikke er kommet længere.«
»Da jeg i 1999 lavede Pizza King, sagde jeg, at det om ikke så mange år ville være en selvfølge at se en nydansker i en film, uden at den nødvendigvis skulle handle om hans baggrund. Men den politiske konsensus i landet har tilsynelandende trukket udviklingen i en anden retning. Lige som visse indvandrergrupperinger har gjort det samme ved at insistere på forskellene imellem os frem for lighederne. Så udviklingen har været sat i stå. Men nu tror jeg måske, vi er ved at være modne til, at det kan ændres.«

