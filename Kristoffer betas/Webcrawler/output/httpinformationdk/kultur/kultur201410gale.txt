Den gale



 Tine Byrckel lader i sin udførlige anmeldelse af Kirsten Hyldgaards nye bog Eksistensens galskab i dagens tillæg en lille bemærkning falde om, at det i dag kun er i psykoanalysen, der fortsat foregår det, man kan kalde eksistensfilosofisk tænkning, sådan som vi eksempelvis kender den hos Kierkegaard eller Sartre.
Når det kommer til at diagnosticere den gale – Hyldgaards eksempler er først og fremmest Peter Lundin og Breivik – så formår psykiatrien i bedste fald at reducere den syge til et forenklet klassifikationssystem eller i værste fald at lukke vedkommende ude med hæmningsløs brug af ord som ’rovdyr’ eller ’parasit’. Med andre ord betyder det, at selv det allermest uforståelige bliver reduceret til effektive, men helt igennem intetsigende etiketter.
Det grundlæggende i den kritik er, at diagnosticeringen af de sygelige afvigelser derved udelukkende lægges i hænderne på en videnskab, der dybest set ikke anerkender subjektet i dets egen ret, endsige dets køn, begær, dødsdrift eller besynderlige jagt på viden, sandhed og kærlighed.
Ikke at anerkende alt det er at reducere blikket på det menneskelige og udelukke, at den syge har andre måder end den ’normale’ måde at svare på. Når vi indskrænker den gales rum, så det svarer til et objektivt klassifikationssystem, har vi ikke bare forladt det menneskelige perspektiv, men også som kultur spillet fallit i forhold til at forstå, hvorfor den syge gør syge ting, hvorfor den psykotiske tvinges til en bestemt handling. At vi muligvis selv er gjort af det stof, som galskaben er gjort af.
At enhver kan stilles til ansvar, er netop det centrale i eksistenstænkningen. I den forstand er det ikke svært at se en vigtig alliance mellem den humanvidenskab, der tager udgangspunkt i det enkelte menneskes valg og søger bag om anonyme generaliseringer, og så den skønlitteratur, der ofte tager sit afsæt lige der, hvor de kulturelle generaliseringer og stereotyper har efterladt os med et forsimplet verdensbillede.

