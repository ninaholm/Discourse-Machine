Public service-tv er blevet niche-tv
DR's lancering af nichekanaler som DR K er ifølge Poul Nesgaard en nødvendighed, for at DR kan opfylde public service-kravet


 Når DR i morgen lancerer en ny kulturkanal, DR K, kan det betyde bedre muligheder for public service-tv.
»Teknologien har gjort det muligt at genindføre den rene public service ved kulturkanaler som DR K, der skal satse på kvalitet,« siger Poul Neesgaard, rektor på Filmskolen og tidligere medarbejder ved DR.
»På den måde genopstår den gamle hæderkronede public service-ide på nichekanalerne. Vi får nu mulighed for at få public service i en endnu renere form, men dog kun med fokus på én bestemt målgruppe.«
»Havde man i stedet besluttet, at DR kun skulle lave public service, som jo ofte er nicheprogrammer, så havde man lavet hele DR om til en nichekanal. Public service er hverken samlende tv eller for hele folket,« siger Poul Nesgaard og understreger, at det også afhænger af, hvad man forstår ved begrebet.
Specialisering
Poul Nesgaard ser DR's lancering af de specialiserede kanaler som et uundgåeligt skridt i et paradigmeskifte.
»De store mediestationer er nødt til at tilpasse sig den virkelighed, som den teknologiske udvikling skaber,« siger han og uddyber:
»Oprindeligt var det stationerne, der dikterede, hvad publikum skulle se. Så blev det til, at man tog mere hensyn til seerne, for at tilfredsstille det mere populistiske. Nu erkender man, at man også må lave nogle nichekanaler for at kunne være med i det fremtidige mediebillede. De nye kanaler på DR er derfor endnu et opgør med flow-tv,« siger Poul Nesgaard og tilføjer:
»Denne gang er det jo mig, der er i målgruppen. Så jeg glæder mig til at kunne se gode programmer uden at skulle gå alt for sent i seng.«


