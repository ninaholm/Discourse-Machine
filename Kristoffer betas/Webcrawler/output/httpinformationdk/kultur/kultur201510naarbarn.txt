Når et barn bliver flygtningebarn
Alle børn bør have kærlighed og et trygt sted at sove. Det virker enkelt, men er det desværre ikke, når man er et barn på flugt. 
Det bliver tydeligt i Magnus Wennmans billedserie, ’Hvor børnene sover’. Som tidligere flygtningebarn glemmer man aldrig flugten, menneskesmuglerne og ikke mindst de kolde steder at sove


 Jeg var syv år gammel. Bomberne fra Taleban kom tættere og tættere på. Jeg kunne mærke jorden ryste som et jordskælv, der kan ødelægge dit hjem på splitsekunder. Men denne rysten kom ikke fra naturen, den var menneskeskabt. Den kom fra mænd med lange skæg, fjerne blikke og store våben. Talebanerne kunne ikke lide mænd som min far, og fra den ene dag til den anden blev mit liv revet væk. Nu var jeg et barn på flugt.
Vi fordelte vores slæb, og det var koldt. Jeg vidste intet. Skulle jeg endelig se Disneyland? Eller skulle vi besøge Bollywood? Sådan startede min flygtningehistorie. Jeg har været et barn på flugt, det har sat vigtige spor i mit 22-årige liv. Da jeg så Magnus Wennmans billedserie, Hvor børnene sover, kom erindringerne fra min egen flugt krybende tilbage i hukommelsen. Hvordan vi flygtede fra det nordlige Afghanistan op gennem mange lande. For det meste klarede vores ben den lange tur.
I dag lever jeg et normalt liv. Jeg har mine forældre og mine seks søskende omkring mig. Jeg føler mig heldig. Jeg er ikke længere på flugt. Men hvad så med de børn, som stadig er? Som netop i dette øjeblik sidder i en livsfarlig båd på vej over Middelhavet, går langs motorveje i Europa og sover i skove?
Jeg har forholdt mig til tre billeder fra billedserien, som siger mest om min flygtningesituation; at være et flygtningebarn.
Skrevet i samarbejde med Johanne Ramskov Erichsen
Magnus Wennman
Jeg blev altid tryggere af at se min mor gå ved siden af mig. En mor gør meget mere, end hun aner. På billedet ser man lille Sham på blot 1 år, der sover på skødet af sin mor. Jeg kan ikke få blikket væk fra kvindens tørklæde, der skjuler hendes ansigt. Jeg ved godt, hvad der er bag tørklædet; et ansigt fyldt af sorg og afmagt.
Jeg kan huske, hvordan min mor bar min lillesøster under hele flugten. Hun bar hende altid så blidt og alligevel så hårdt. Måske var hun bange for at tabe hende?
På et tidspunkt gik vi gennem en flod. Strømmen var stærk, og vi skulle hurtigt igennem. Menneskesmuglerne havde travlt, og dermed havde vi det også. På et tidspunkt gled min lillesøster ud af min mors arme, og strømmen var ved at fange hende. Da jeg så min mors øjne, forstod jeg, hvad moderkærlighed betyder. Den afmagt, som de føler som forældre, må have været ulidelig. Det er netop denne afmagt, som skriger ud af billedet. En mor som holder sit lille barn, nærmest opgivende. Synet af mine forældre, der kæmpede for os, gjorde, at jeg følte mig mere tapper og havde mere gåpåmod. På et af vores såkaldte stoppesteder under flugten opholdt vi os i Polen. Vi boede hos en polsk familie og fik minimalt med mad og væske. Men det var ikke det hårdeste. Det hårdeste var at høre børnene fra den polske familie blive slået. De havde varme, mad og husly, men ingen moderkærlighed. Det havde jeg til gengæld. Jeg havde mine forældre, der elskede mig; som elskede os alle syv.
 Et andet stop i Polen adskilte sig fra de andre af den grund, at min familie for første gang blev splittet.
Menneskesmuglerne snød os og ville lokke flere penge ud af min far.
Lige pludselig blev min far, mine to ældre søstre, min lillebror og jeg splittet fra min mor, min storebror og mine to mindre søstre. Alt ændrede sig pludseligt. Nu var jeg ikke kun et flygtningebarn, men et flygtningebarn uden en mor.
Magnus Wennman
På billedet ser man to piger på 7 og 13 år. Den ene har gummistøvler på, mens den anden har ballerinasko på. Jeg kan huske, at min lillesøster tabte sin fine lille sko, da vi skulle igennem et hegn ude i en mørk skov. Hun græd så meget, at min mor var nødt til at holde hende for munden.
Der var ikke tid til at hente den. Det var altid og altid fremad, aldrig tilbage.
Som barn på flugt er noget af det, jeg husker klarest, hvordan jeg konstant tænkte på at holde mig så tæt til mine forældre og søskende som overhovedet muligt. Jeg var selv syv år, da jeg flygtede, ligesom den ene pige på billedet.
Når vi skulle sove, puttede jeg mig altid op ad mine søstre, for det man aldrig kunne slippe væk fra, var kulden.
På billedet ser man, hvordan de to små piger kryber sammen for at holde varmen.
Jeg kunne bedst lide at sove ude ved vejene frem for inde i skoven. Skovene var altid fyldt med insekter, der var altid mørkt, og når vi skulle sove, skule vi grave et hul i jorden og lave vores egen lille fine seng. Så lå man der, i en hule fyldt med fugtig jord og insekter.
Magnus Wennman
Egentlig kan man ikke se at Walaa er flygtning, som han ligger der på en rød pude.
Ikke før man fokuserer på hans øjne. Øjne, der fortæller, at han er et sted, hvor man ikke burde være som barn.Et blik, der fortæller, hvordan man har det, det meste af tiden som flygtningebarn. Uvisheden om, hvad der skal ske.
Venter der overhovedet en fremtid for mig? Hvem er jeg? Man ønsker bare at være barn, men der er ikke tid til at være et barn. Du kan ikke få din bamse med, du kan ikke klage over, at din ene sko er faldet af, og du kan ikke græde over, at du måske ikke får din mor og dine søskende at se igen. Du er flygtningebarn.
Billederne i serien minder mig om de små betydningsfulde ting. De enkle ting, som man glemmer, og som andre mennesker ikke tænker på, er en del af det at flygte. For ja, man flygter over hegn, i små pakkede både og i lastrum på lastbiler, men man gør også noget så enkelt som at sove, tænke og leve. Hvor børn sover, er jo egentlig enkelt.
Selvfølgelig sover man på sin flugt, og hvor skulle man ellers gøre det end i skove, langs veje og i sin mors arme, når man ikke har en seng, og man er konstant på flugt. Det er derfor, billedserien rører mig så meget. Fordi det enkle af og til er det, der sætter tydeligst spor.
Når folk i dag spørger mig, om jeg er blevet stærkere af min flugt, svarer jeg altid et klart og rungende ja. Men inderst inde så lyver jeg lidt. Jeg er ikke sikker på, jeg er blevet stærkere af at vende mit liv ryggen og forlade mine bedsteforældre. Det traume, som det bringer, burde ingen børn opleve. Det burde ingen. Så stærkere ved jeg ikke, om jeg er blevet, men det har lært mig at sætte pris på de små og enkle ting, som eksempelvis at have en seng at sove i.

