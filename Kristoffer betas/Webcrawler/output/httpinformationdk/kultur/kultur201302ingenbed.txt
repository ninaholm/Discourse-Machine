Ingen af os har jo de bedste erfaringer med ægteskaber, men så har vi jo hinanden
I fem år har de to tidligere spindoktorer Peter Mogensen og Michael Kristiansen afkodet det politiske spil på Christiansborg for seerne på TV 2 News. På en cafe i København gør de status over deres program, der nu er sat på pause
’I virkeligheden fylder det saglige mere end nogensinde. Som politiker kunne du for 30 år siden groft sagt klare dig med en partibog og nogle fraser. Den går ikke i dag. Politik er blevet meget mere kompliceret,’ siger Michael Kristiansen.


 Peter Mogensens far var glødende radikal. Selv var han som ung venstreorientret. Derfor var der mange diskussioner hen over spisebordet i barndomshjemmet. Den unge Michael Kristiansen var også venstreorientret, men i hans hjem var der ikke meget politik. Til gengæld læste han ivrigt i Håndbog i dansk politik af Ib Garodkin, som udkom hvert år og beskrev, hvad partierne mente om forskellige emner.
Mange år senere blev de særlige rådgivere for statsministre, populært kaldet spindoktorer, Mogensen for Poul Nyrup Rasmussen, Kristiansen for Anders Fogh Rasmussen. Senere fik de deres eget tv-program på TV 2 News, hvor de diskuterer politik, så det fløjter, og gerne inviterer aktuelle toppolitikere i studiet. Efter fem år holder de nu en pause på ubestemt tid.
Information traf parret på et af dets foretrukne mødesteder, Cafe Europa på Amagertorv.
I øjenhøjde
– Hvordan opstod ideen til programmet?
Kristiansen: »Vi kendte hinanden lidt, fordi vi tit var i Deadline sammen. Da skulle vi – typisk dansk – helst blive enige til sidst. Så snakkede vi om, at det kunne være sjovt at lave et debatprogram, hvor vi er uenige og udnytter vores erfaringer fra rød og blå blok. Efterhånden er der kommentatorer overalt, men dengang var vi var nogle af the new ones. Selvfølgelig kunne vi vores Crossfire, et amerikansk tv-program, som vi var inspireret af. En ting var vi enige om: Programmet skulle være sagligt, men ikke kedeligt.«
Mogensen: »Vi skal ikke som Jan Gintberg stå og finde på jokes. Folketinget leverer jo hver uge råvarerne til programmet. At det gentages mange gange på News var også noget nyt, og jeg tror, det er lykkedes os at få mange nye seere indenfor i nichen, fordi det er en anden måde at formidle ugen i politik på.«
Kristiansen: »En vigtig dimension er legitimiteten. Jeg tror, seerne køber, at vi ved, hvad vi taler om, fordi vi har været der, altså i statsministeriet. Vi har så koblet det med, at vi prøver at drille hinanden og ikke være selvhøjtidelige.«
Mogensen: »På den måde har vi kunnet tale om ting, andre ikke har kunnet eller villet. Det andet er, at vi har behandlet politikerne i øjenhøjde i modsætning til så mange andre studieværter. Vi har været ligeglade med, om de hed Rasmussen, Rasmussen eller Thorning. Det har været sådan lidt to ’gale mænd’, der frittede dem ud.«
Krystalkuglen
Her bliver vi afbrudt af to kvindelige cafegæster, som lige vil komplimentere d’herrer for programmet. Det sker et par gange under interviewet.
– Hvordan har I oplevet populariteten?
Kristiansen: »Den første ahaoplevelse fik jeg efter et halvt års tid, da jeg var på skiferie i Østrig. Idet jeg stiger ud af bilen, er der en dansk buschauffør, der siger: ’Har du tid til at stå på ski? Du skal da være hjemme og lave programmer!’ Peter har oplevet nogenlunde det samme med en billetdame på Helsingør-Helsingborg-overfarten. Og så begyndte der at komme breve – for eksempel fra en kvinde, der skrev: ’Vi er fem damer, der mødes hver fredag aften. Så ser vi jeres program og spiser en god middag bagefter.’ Og de havde aldrig set særlig meget politik før.«
– Nogle gange holder jeres forudsigelser ikke stik. Hvad tænker I om det?
Mogensen: »Vi forsøgte at forudsige, at Fogh skred ud af landet …«
Kristiansen: »Men det var vi jo ikke så enige om, Mogensen …«
Mogensen: »Vi forsøgte også at forudsige, at Helle Thorning ville blive en god statsminister …«
Kristiansen: »Pointen er, at man ikke kan forudsige politik. En del af det politiske game er også, at i det øjeblik der bliver talt om noget, så ændrer præmisserne sig.«
Mogensen: »Forudsigelserne, vores kig i krystalkuglen, handler jo om den viden, man har på et givet tidspunkt. Nogle gange rammer vi rigtigt, andre gange forkert.«
– Så programmerne står og falder ikke med, om I fik ret?
Begge: »Nej!«
Ægteskaber
– Har programmet udviklet sig i de fem år?
Kristiansen: »Ikke dramatisk. Vi har justeret det lidt hen ad vejen.«
Mogensen: »Der er sket det, at det politiske community begyndte at følge med i programmerne. Om ikke for andet så fordi de andre også så det. Det er blevet en del af den christiansborgske uge.«
Kristiansen: »Vi havde en diskussion, da vi startede: Skulle vi gå efter News eller hovedkanalen? Vores eget ræsonnement var, at hvis det landede på News, ville det nok mest være ordførere, vi kunne få med i programmet. Det er godt nok ikke mange af dem, vi har haft inde, men snarere ministre og partiformænd.«
Mogensen: »Og vi hører fra dem, når de synes, at nu er det snart deres tur. Trods vores drøje kritik, som de ofte har måttet finde sig i.
– Har I det efter fem år, som i et gammelt ægteskab, at I indimellem bliver irriterede på den anden?
Mogensen: »Det synes jeg ikke, næh.«
– Det er måske nemmere end i et rigtigt ægteskab?
Mogensen: »Det kan man sagtens forestille sig. Ingen af os har jo de bedste erfaringer med ægteskaber. Det her partnerskab har holdt sig længere end så meget andet.«
Departementscheferne
– Hvordan definerer I spin?
Mogensen: »Spin er at fremstille en politisk begivenhed i det bedst tænkelige lys for den person, man arbejder for. Spin giver lige det lille tvist, der kan give en gunstig opfattelse. Men direkte nat til dag-spin ser man sjældent.«
– Et eksempel fra jeres egen tid som spindoktorer?
Mogensen: »Vi har en stærk tradition for ikke at sige noget om vores rådgivning fra dengang, men lade politikerne selv stå med deres beslutninger, hæder og ære.«
Kristiansen: »Vi forsøger at være ekstremt loyale over for dem, vi har arbejdet for. I øvrigt er et af de dummeste spørgsmål, jeg får: ’Hvordan ville du rådgive Helle Thorning?’ Hvis jeg vidste det, ville jeg aldrig nogensinde sige det.«
– Det kan du vel godt, nu hvor du ikke er spindoktor?
Kristiansen: »Det ville være at forfladige ens rådgiverrolle. Spin handler ikke om at få en genial ide om, hvordan man kan afspore det hele.«
– Kan I genkende jer selv i Pilou Asbæks spindoktor i tv-serien ’Borgen’?
Mogensen: »Jeg kan sgu ikke. Overhovedet ikke. Jeg er ked af at sige det. En mand, der står og forfatter lovforslag …!«
Kristiansen: »Det, man kan genkende, er den ikonisering af spindoktor-rollen, som vi også har mærket.«
– At folk synes, det er lidt spændende?
Mogensen: »Ja ja, helt sikkert!«
Kristansen: »Megaspændende. Jeg er da også bevidst om, at man kan gøre en forskel i det job, men ærlig talt … forholdet mellem en departementschef og rådgiverne er trukket skævt i Borgen, der nok mest er en kalkering af offentlighedens billede af, hvordan politik fungerer. Hvis folk tror, at departementschefen er en, der bliver sparket til af den særlige rådgiver, så fortæller det, at medierne fuldstændig har glemt at gå efter dem, der har den reelle magt i det her land, embedsmændene, som i det skjulte fylder meget mere end før. Departementschefer elsker spindoktorer, som udgør en fantastisk afledningsfunktion.«
– Hvad er jeres svar, når folk siger, at det hele efterhånden går mere op i spin end i substans?
Kristiansen: »Den kritik har vi hørt på i 25 år. I virkeligheden fylder det saglige mere end nogensinde. Som politiker kunne du for 30 år siden groft sagt klare dig med en partibog og nogle fraser. Den går ikke i dag. Politik er bwwlevet meget mere kompliceret.«
Mogensen: »Helt sikkert. Politikerne diskuterer substans. Det vrimler ind med skattereformer i den her tid. Dem diskuterer de. Det kan da ikke blive mere substantielt. Den frase, du nævner, at alt er blevet spin og proces, er sådan et timeout-kort, politikerne hiver op af lommen, men generelt er der kommet mere tyngde. Du kan hverken være politiker eller rådgiver uden at kende substansen. Man kan jo ikke kommunikere nonsens. Så går det galt.«
– Hvordan har politik ellers ændret sig i jeres tid, hvis I tager de store briller på?
Mogensen: »Mediernes tryk er blevet langt større med årene, men omvendt har politikerne aldrig haft så mange platforme: blogs, lokalmedier, metroXpress, internet, tv-kanaler, you name it.«
Kristiansen: »Det eneste, der ikke er fulgt med, er lønnen. Lønmæssigt er det ikke attraktivt, og man skal finde sig i at blive hængt ud og svinet til. Det er et kæmpeproblem«.
Dårlig rådgivning
– Er der sket et holdningsskred, når man i dag taler om, at man kan shoppe mellem partierne?
Mogensen: »Det, tror jeg, er tidens store skred. Partierne kan ikke regne med en fast gruppe vælgere som før. Det hele flakser rundt på en ny måde. Økonomien er man nogenlunde enige om, men hvis du sælger ud af værdigrundlaget, tjekker vælgerne ud. Det kan blive dyrt.«
Kristiansen: »For 10 år siden var det opsigtsvækkende, hvis en politiker skiftede parti. Mattias Tesfaye har i sit korte, politiske liv været medlem af fire forskellige partier. Hvis han bliver radikal i morgen, vil reaktionen bare være: Nå ja, så er det sådan, det er.«
– Hvordan kan det være, at politikere tit helt overhører det, de bliver spurgt om. Er det noget, de lærer på et kursus?
Mogensen: »Det er en stor fejl af dem!«
Kristiansen: »Dårlig rådgivning. Ikke at man skal svare 100 procent på alt det, man spørges om, men det, vi nogle gange ser, er en undervurdering af seerne og vælgerne, der gennemskuer det på stedet.«
– På en skala fra en til 10, hvordan vil I så vurdere kvaliteten af dansk politik i dag?
Mogensen: »Jeg vil give en forholdsvis høj karakter, selv om den store statsmand fra Jens-Otto Krags tid jo ligesom er væk. Kvaliteten hænger fint sammen med de vilkår, vi byder folk, og den verden, vi i øvrigt har. Den med, at vi har dem, vi fortjener, holder jo stadigvæk. Man kan ikke bare sidde nede på bagerste række og bitche. Så må man pive og acceptere det, der sker.«
Kristiansen: »Man kan diskutere kvaliteten af nogle af politikerne, men karakteren for debatten må blive relativt høj. Både i de år, du, Peter, sad hos Nyrup, og jeg sad hos Fogh, handlede det jo i virkeligheden ofte om at skubbe de tunge ting væk fra bordet. Man må konstatere, at i dag ligger alle de tunge ting på bordet. Indholdet af det, der bliver diskuteret på Christiansborg, er stærkere end tidligere.«
I den kommende tid vil seerne ikke få Peter Mogensens slutreplik at høre: »Det har været en fantastisk uge i dansk politik, og den gode nyhed er, at næste uge bliver endnu bedre.«
Det betyder ikke, at makkerparret helt forlader skærmen, for programmet Tirsdagsanalysen fortsætter som hidtil.

