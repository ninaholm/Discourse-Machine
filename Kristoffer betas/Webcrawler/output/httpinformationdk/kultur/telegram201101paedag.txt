Pædagoger får ny uddannelse i multikultur
Syddansk Universitet vil uddanne pædagoger med speciale i arbejde med børn og voksne med anden etnisk baggrund


 Både børnehaver, skoler og tilbud til voksne efterspørger pædagoger, der har særlig kendskab til, hvordan man arbejder med børn og voksne med anden etnisk baggrund.
Derfor opretter Syddansk Universitet til september 2011 en ny bacheloruddannelse i "interkulturel pædagogik".
Uddannelsen har to linjer - en med arabisk og en med dansk som andetsprog. Fælles for begge linjer er undervisning i pædagogik, kultur, identitet og sprog, siger dekan for Det Humanistiske Fakultet Flemming G. Andersen.
- Uddannelsen er en nyskabelse med sit dobbelte fokus på pædagogik og sprog og med sin særlige vinkel på interkulturel pædagogik. Formålet er at uddanne pædagoger, der kan skabe samarbejde på tværs af forskelligheder, siger Flemming G. Andersen.
De nye pædagoger skal med deres forståelse for forskellige kulturer være med til at forhindre "konfliktoptrapning, misforståelser, vold, stress og rådvildhed" i både private og offentlige organisationer, hvor man har personer fra flere kulturer under samme tag.
Uddannelsen er opstået i et samarbejde mellem Institut for Filosofi, Pædagogik og Religionsstudier, Center for Mellemøststudier og Institut for Sprog og Kommunikation på Syddansk Universitet.
