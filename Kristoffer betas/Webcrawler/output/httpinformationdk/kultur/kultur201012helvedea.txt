Helvede er de andre
Jeg gik ude på gaderne i vintermørket og kiggede på de oplyste vinduer, hvor folk sad og festede med hinanden, og for hver rude var der en sten, som jeg tænkte på at kyle ind gennem deres julefrokost og baldre den, så den holdt op med at gøre ondt, fortæller Knud Romer i anden del af Informations adventskalender


 Julefrokoster var ikke noget, jeg savnede, fordi jeg ikke vidste, at de fandtes. Det fandt jeg først ud af, da jeg kom i gymnasiet og besøgte en klassekammerat 2. juledag - og så det veldækkede bord med snaps og øl og sild og fiskefileter, hønsesalat, flæskesteg og rødkål og risalamande, der ventede på, at familien og venner og bekendte slog sig ned og holdt fest. Og fra det øjeblik savnede jeg det mere end noget andet.
For vi holdt ikke julefrokost, og der var ingen venner og bekendte, og hvad vi havde af familie, boede i Tyskland. Når vi besøgte dem i julen, fortalte far om de høje bilafgifter i Danmark og andre kulturforskelle, og han kom også altid ind på, at man holdt en såkaldt »Weihnachts-frokost«. Det var en dansk tradition, sagde han, og det lød som noget fremmed og eksotisk, der ikke var en del af vores liv.
Men det var os, som var fremmede og eksotiske, og os, som ikke var en del af livet hjemme i Danmark. Der var ikke noget, jeg ønskede højere end at høre til, og hvert år blev jeg mindet om, at jeg ikke gjorde det, og følte mig alene og udenfor, når alle andre forsamlede sig til julefrokoster som det mest selvfølgelige i verden.
Jeg gik ude på gaderne i vintermørket og kiggede på de oplyste vinduer, hvor folk sad og festede med hinanden, og for hver rude var der en sten, som jeg tænkte på at kyle ind gennem deres julefrokost og baldre den, så den holdt op med at gøre ondt. Den var det levende bevis på, at jeg var udstødt, og jeg kom til at hade julefrokosten dybt og inderligt.
Det var en ulykkelig kærlighed, og jeg begyndte at afholde julefrokost for mine forældre i et desperat forsøg på at ændre tingenes gang og rette på fejltagelsen og knytte os til det fællesskab, som sad rundt om bordet i Danmark. Jeg købte snaps og øl og sild og stegte fiskefileter og lavede hønsesalat og serverede flæskesteg og rødkål og risalamande i spisestuen, hvor vi sad for os selv og skålede med hinanden, og far grinede og rystede på hovedet. Det var dog alligevel utroligt og for meget af det gode, og han lagde hånden oven på snapseglasset og skulle ikke have en til. Mor smovsede og sagde »mmm« og nød det i fulde drag og drak den ene snaps efter den anden, og så tændte hun for cerutten og roste mig: Nu havde vi rigtig haft »jullefrohkost!«
'Jullefrohkost' i intetheden
Med tiden blev julefrokosten mere og mere overdrevet i antallet af retter, som jeg slæbte hjem og diskede op med anden juledag: Tre slags sild og to slags snaps - Linjeakvavit rejste jorden rundt som dækslast i sherryfade og opnåede herved sin gyldne farve og enestående smag! - og glaseret skinke og mørbradbøffer og æbleflæsk og medisterpølse og små frikadeller og fire slags brød. Mor klappede i hænderne og tog for sig, og vi drak os fulde og festede, mens far rystede på hovedet og lagde hånden oven på sit glas og sagde, at der jo var alt for meget mad og nok til et helt selskab.
Det var lige nøjagtigt, hvad der var. Men der var ikke noget selskab, og når vi skålede, kiggede jeg på den tomme stol, som stod for bordenden og ventede og ventede på den dag, hvor nogen - en eller anden, hvem som helst - ville sætte sig og spise med og knytte vores »jullefrohkost« i intetheden til verden udenfor, og den dag kom aldrig.
Mit had til julefrokosten udviklede sig til fortvivlelse i løbet af studietiden på Københavns Universitet. For i takt med at folk fik studiejobs og tog deres afgangseksamen og blev ansat på forlag og aviser og højskoler - og hvad der ellers var af pladser til dem rundt om bordet i virkeligheden - sad jeg for mig selv i mine forældres lejlighed på Grønningen og blev evighedsstudent.
Efter 17 år på litteraturvidenskab var det ikke lykkedes mig at finde en udvej og få et job. Og når det blev tid til julefrokosten, var det værre end nogensinde, og jeg kunne have skreget. For jeg vidste, at det var fast tradition for firmaer at give gaver til medarbejderne og invitere dem til julefrokost, hvor de festede igennem og blev rystet sammen, skål!
De hørte til og havde et liv, og deltagelsen i en julefrokost var et spørgsmål om at være eller ikke være - og jeg fandtes ikke og havde ingen kolleger og intet at stille op med snaps og øl og sild og flæskesteg og rødkål og risalamande. Retterne gav overhovedet ikke nogen mening, hvis man ikke havde et arbejde og indgik i et fællesskab - som man endda fik løn for at være en del af - og det var tværtimod udstødelse i lage og ensomhed i tykke skiver og depression med surt, som stod på menuen.
Snapsen var jobbet, som man ikke havde, og jeg tømte flasken. Silden var den sociale accept, som man ikke fik, og jeg spiste tre slags. De små frikadeller var kollegerne, og risalamanden var fællessangen, og jeg sang ikke med og havde ingen kolleger og ønskede hele verden ad helvede til - og det var alt sammen julefrokostens skyld!
Jeg havde fået et liv
Det var en af mine lykkeligste stunder, da jeg som 36-årig kunne være med til en julefrokost for første gang på Kunde & Co. De gav mig noget, som jeg aldrig havde haft: Et job. Og jeg oplevede noget, som jeg aldrig havde prøvet: Et fællesskab. Jeg blev optaget af de andre og del af noget andet og mere omfattende end mig selv og fik en fod ind ad døren til virkeligheden - og fandtes. Jeg havde fået et liv, og når jeg gjorde noget, blev det til noget, og den første i måneden gik der endda penge ind på den nye konto, som havde åbnet sig for mig: en lønkonto.
Tiden begyndte at gå, og ugedagene begyndte at give mening. Der var mandag, og der var weekend. Der var industriferie i tre uger, som hidtil havde været et fuldkommen abstrakt fænomen for mig - jeg forbandt det med rygende skorstene - og når året nærmede sig sin afslutning, var der: Julefrokost!
Det er de bedste julefrokoster, jeg nogensinde har deltaget i, og de gjorde forskellen på liv eller død. Og jeg var ikke død, selvom jeg må have været tæt på og ikke husker meget af bare druk, fordi det skulle gøre godt for et helt liv. Jeg har en svag erindring om at se min hånd på den anden side af en glasdør - døren var lukket - og næste dag var hånden sort.
Hvis jeg ikke havde fået lov til at være med til julefrokosten med de andre, havde det været ude med mig, så meget er sikkert, og jeg hader den ikke mere og bliver ikke mere deprimeret, når tiden nærmer sig det store ædegilde med snaps og øl og sild og hønsesalat, flæskesteg og rødkål og risalamande, selvom det ikke længere er aktuelt.
Man kan ikke lære hunde at danse og slet ikke bastarder, og min bro til det lykkelige fællesskab var for længst brudt ned, da jeg endelig kunne sætte mig til bords. Der var kun den ene forbindelse til omverdenen, som jeg havde tilbage: Ord. Og jeg deler den med så mange andre fremmede, der sidder for sig selv på randen af samfundet og drømmer om at høre til og være med og tage del i alt det, som man har mistet. Der var ikke nogen anden vej til julefrokosten end at prøve at blive forfatter og skrive om »snaps«, »sild«, »flæskesteg og rødkål«, »risalamande« - og hvis nogen læste det, var det lige som at være der selv.


