Thisted
Et besøg i Thisted for at se I.P. Jacobsens barndomshjem i skipperhuset gav minder om hav, hoste, gule roser og forfatterens sproglige arabesker


Det er ikke svært at finde J.P. Jacobsens fødested i Thisted. Skolegade løber lige ud til den åbne havnegade, og dér viser et kommunalt skilt, at vi befinder os på I.P. Jacobsens Plads.Sådan udtales jo digterens navn efter den gamle tradition, mens han korrekt skrives 'J.P.' for Jens Peter, som der også står på gavlen af det lave, gulkalkede hus under det røde tegltag, Fiskerhuset: 'Her fødtes J.P. Jacobsen 1847'. Det bringer en desorienteret turist til at spørge, om det mon er den rigtige, ham 'IP' med Marie Grubbe?Hans forfatterskab rummer ingen minder herfra, eftersom familien byggede sig en stor ejendom på havnen, inden han var fyldt to år. Da var skipperen blevet en fremgangsrig forretningsmand. Men det holdes i fin, biblioteksmæssig stand, uheldigvis lukket netop i dag. Vi nøjes med at stirre ind ad vinduerne og konstaterer, at huset råder over en computer. Og i et syn ser man ham hostende bøjet over tasterne, mens han kæmper sig gennem sin ornamenterede syntaks, om roser, af de store, blege gule:"Og de burde have hængt ud over Havemuren i en overdådig Klynge, ligegyldigt dryssende de sorte Blade ned i Hjulsporene på Vejen: et fornemt Glimt af al den yppige Blomsterrigdom derinde".Derinde er der mest reoler med arkivalier.Som 16-årig rykkede Peter, som de kaldte ham, til København for at få en videre uddannelse. Adspredt af andre tanker var han længe om at blive student, men brillerede så med en guldmedaljeafhandling om ferskvandsalger, noget, der lyder lige så fremsynet som hans drømme om litterær storhed, som vi er mere end villige til at indrømme ham realiteten af.Ikke bare en naturalist, men en lyrisk modernist lurede i hans tidlige skriverier og tegninger. Han kunne i mange hjemvébreve længes efter trygheden i Thisted, som han da også måtte opsøge, plaget af sygdom .Eksistentiel hosteEt billede af den lille provinsbys materialisme og kirkelighed kan man finde i romanen om Niels Lyhne, hvor man også fornemmer tuberkulosens spøgelse. En eksistentiel hoste, der let sniger sig ind i forestillingen om digteren, også i fjernheden og manglen på lyd som i søvnløsheden i Rifbjergs digt fra hans Fædrelandssange: "Det er nat i Thisted/selv I.P. Jacobsen vil/ikke hoste mer'".Men han er hørbar. Af det moderne gennembruds to store lyrikere er han den, der i sit korte liv uafviseligt snørklede sig ind i eftertiden med arabeskernes skønne og vildere tegnsprog, mens den feterede Drachmann med den store gestus, da gik lige ind i hjerterne, men måske nu huskes mere for sit liv, sine moderne skandaler og enkelte sange end for de dog uafviseligt intense stemningsord han henkastede.Skipperhuset i Thisted ville den dag i sommerens fylde ikke lukke sig op. Der burde have været roser. Men det korte, tætte forfatterskabs prosa og poesi står til stadighed åbent.
