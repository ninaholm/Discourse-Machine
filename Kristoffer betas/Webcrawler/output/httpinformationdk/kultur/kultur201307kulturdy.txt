Min kultur: Dy Plambeck

 
	Dy Plambeck, digter og forfatter


 
– Hvilken kulturel udendørsaktivitet vil du gå til i sommerferien?

	»Louisiana Literature Festival plejer at være et overflødighedshorn af gode internationale samtaler mellem forfattere, oplæsninger, performance og meget mere. Jeg kommer som regel hjem med en lang liste af udenlandske bøger, jeg skal have læst – og en forstærket tro på bøgerne og sproget.«

– Hvad er den bedste kulturelle udendørsaktivitet, du har været til?

	»Jeg har været på Roskilde Festival næsten hvert år, siden jeg var 16 år. Det er noget helt specielt i fire dage at fylde ørerne med musik. At gå fra koncert til koncert og blive helt blæst i hovedet og få ødelagt fødder og sko.«

– Hvilken bog vil du læse i sommerferien?

	»Lykke-Per af Henrik Pontoppidan. Jeg har hørt fra flere, at selv om romanen er skrevet for over 100 år siden, er den stadig helt frisk, vedkommende og levende, og jeg glæder mig til at forsvinde ind i det 800 sider lange værk.«

– Hvilken bog, du har læst, vil du anbefale andre at læse i sommerferien?

	»Hinsides af Helga Johansen fra 1900, som er genudgivet på det nye forlag Gladiator. Romanen har undertitlen En psykologisk redegørelse og beskriver en kvindes ophold på en lukket psykiatrisk afdeling i slutningen af 1800-tallet. Sygdomshistorien er skrevet præcist og nøgternt, og samtidig giver romanen et enestående indblik i et sygt menneskes sind og i hverdagens trummerum på den psykiatriske afdeling. Men på en måde, der er fri af sygdommen.«

– Hvilke aviser, magasiner og tidsskrifter læser du til daglig?

	»Om sommeren, når jeg er på udlandsferie, kan jeg godt lide at købe tyske, amerikanske, engelske eller franske aviser og læse dem. Det er interessant at se, hvordan andre lande griber historiefortællingen an. Det kræver en omhyggelighed at læse de franske aviser, som jeg også godt kan lide. Der kan gå en hel formiddag med, at jeg staver mig gennem en helsideartikel.«

	 

