Hemingway var en gnier med ord
Richard Ford er forfatteren, der kom baglæns ind i forfatterskabet. Han skriver tykke romaner, for han mener ikke, verden kan opsummeres i få ord, og så mener han, at Obamas præsidentskab i sig selv er et mirakel
Ifølge den amerikanske forfatter Richard Ford bliver USA’s præsident Barack Obamas største udfordring i de kommende år at få kongressen til at fungere og bogstavelig talt holde sig i live i et land, hvor en stor del af befolkningen står ved racistiske følelser.


 Amerikanske Richard Ford var i Irland for at gå på jagt med nogle venner, men lagde i samme hug vejen forbi sit danske forlag, Tiderne Skifter, for at følge sin nyeste store roman Canada på vej. Den handler om en 15-årig dreng, Dell, hvis forældre begår et bankkup og kommer i fængsel. For at undgå at komme på børnehjem bliver han smuglet til Canada, hvor hans liv tager en uventet drejning.
– Med andre ord en bog om jordskælv i folks liv. Har du selv oplevet et sådant?
»Det tror jeg, alle har. Krige griber ind i folks liv. Nogle, vi kender, dør eller bliver meget syge. Jeg selv fik hepatitis, da jeg var 20 år. Det var traumatisk, for der var risiko for, at jeg ville dø af det, og sygdommen gjorde, at jeg ikke længere kunne være i marinekorpset.«
– Og fik en depressiv periode?
»Nej, dertil er jeg for aggressiv. Hvis jeg har noget i mig, så kommer det ud. Sådan var vi i min familie. Hvis vi var vrede, handlede vi vredt og kom derved over det. Jeg havde i øvrigt en lykkelig barndom i staten Mississippi. Mine forældre elskede mig, og jeg elskede dem.«
Særlig aggressiv virker Richard Ford nu ikke i dag. Han er meget imødekommende, har et mildt åsyn, og på ungdomsbilleder har han en slående lighed med den danske skuespiller Lars Mikkelsen. Han elsker at få mange spørgsmål, siger han, så vi fortsætter:
– Hvilket barn var du, når du ser dig selv i bakspejlet?
»Jeg var meget uartig. Mine forældre var meget overbeskyttende. Så var jeg nogle gange destruktiv og ødelagde ting og fik nogle klask bagi.«
– Blev det bedre, da du blev teenager?
»Nej, da var jeg også slem.«
– Gik du med piger?
»Ja, meget. Men ikke nok. Der var simpelthen ikke piger nok i verden. Jeg stjal også biler, og jeg kom da også i ungdomsfængsel.«
Den smukkeste
Richard Ford lægger ikke skjul på, at han bruger løs af sit eget liv i sine bøger, men hvordan og hvornår fandt han ud af, at han ville være forfatter?
»Det var i 1960’erne. Jeg læste jura, men var forelsket i en pige, der boede i New York, og mine følelser sagde mig, at jeg måtte være, hvor hun var. Da det nu stod mig lysende klart, at jeg ikke havde en profession, tænkte jeg: ’Well, så vil jeg være forfatter.’«
– En resignation?
»På amerikansk vil vi sige: Jeg bakkede ind i det. Det var ikke en ambition, for jeg tror ikke, jeg havde ambitioner overhovedet.«
– Hvordan traf du din kone?
»Jeg havde taget noget arbejde på et kollegium, fordi jeg vidste, at der kom en masse piger. Hun var den smukkeste af dem alle, og så gik jeg over og spurgte, om hun ville med ud at kælke. Det var i 1964, og hun sagde ja.«
– Du har også gået på forfatterskole. Hvad lærte du der?
»Jeg lærte at tage mig selv alvorligt og at begå mig blandt andre forfattere. Jeg lærte også, at jeg ikke skulle sammenligne mig med dem. Jeg lærte at koncentrere mig om mit arbejde, og at jeg ikke skulle tage mig af, hvad der skete rundt omkring mig. Alle sådanne sekundære ting. Den eneste gode undervisning i at skrive er at læse.«
– Lærte du ikke noget teknik?
»Nej, det lærte jeg netop ved at læse andres bøger. Jeg havde E.L. Doctorow som lærer, men faktisk lærte han mig ikke noget, som jeg husker i dag.«
– En overgang var du sportsjournalist. Er det stadig en interesse?
»Jeg har opbrugt interessen, tror jeg. Sportsjournalistikken har ændret sig meget. Den handler om penge, doping, personerne, og om hvorvidt de slår deres koner. Ikke om selve kampene. Sandsynligvis fordi de bliver bedre dækket af tv. Så er der kun rygterne og skandalerne tilbage. Jeg fik simpelthen nok af sport.«
USA åbnede sig
– Hvorfor har du boet i så mange forskellige stater, 14 i alt?
»Mindst. Jeg voksede op et dårligt sted, i en sydstat, som var lidt a la Sydafrika med race-apartheid. Det ville jeg væk fra, og så var det, som om hele USA åbnede sig for mig. Wauw, stort land! Jeg kunne flytte, hvorhen jeg ville.«
– Hvad lærte alle de flytninger dig om Amerika?
»At amerikanere faktisk er mere ens end forskellige. I sydstaterne tror man, at syden er unik og et bedre sted end alle andre, men sådan er det ikke.«
– Hvordan var det at bo i New York?
»Jeg kan bedre lide skovene og det åbne land, for hvor mange restauranter er det sjovt at spise på i løbet af et liv, og hvor godt er det at køre i taxaer? Det er det, man gør der. Jeg fandt ikke byen hverken eksotisk eller varieret.
– Du har aldrig fået børn. Er det et fravalg?
»Absolut. Jeg bryder mig ikke ret meget om børn. De interesserer mig ikke. Min kone har det på samme måde. Jeg vidste meget tidligt, at de ville kunne forhindre mig i at være forfatter. Det ville heller ikke være fair at have Richard Ford som far. Jeg kender også mange af min generation, som er dårlige forældre. De bliver skilt, og børnene lider under det.«
– Også for dine romanfigurer går ægteskaber galt. Findes der et bedre alternativ?
»Spørg hvert enkelt individ. For mig er der ikke noget alternativ, simpelthen fordi jeg elsker min kone, som jeg nu har været sammen med i 48 år.«
– Drengen i din roman får det råd, at han skal sørge for aldrig at have noget, han ikke er villig til at miste. Følger du selv det råd?
»Jeg vil nødig miste min kone, men det vil ikke genere mig at miste mine penge og mit hus.«
– Fordi det ikke er vigtigt?
»Ja. Du mister din proportionssans, hvis du værdsætter ting højere, end deres værdi egentlig er til.«
Problemer er altid individuelle
– Mange feministiske forfattere har skrevet om mor-datter-forhold. Er far-søn-forhold mindre komplekse?
»Jeg kategoriserer ikke sådan. Forhold mellem børn og forældre er altid komplekse, men på en individuel måde, ikke en sociologisk. Problemer er altid individuelle, ligesom løsninger er.«
– I et interview i The New York Times opregner du nogle forfattere, hovedsageligt amerikanske, som har haft betydning, men ikke Hemingway og Scott Fitzgerald. Hvorfor ikke dem?
»Hemingway havde et kynisk livssyn og var en gnier med ord. Som om livet kan opsummeres i meget få ord! Efter min mening er det lige modsat. Scott Fitzgerald er mere følsom. Ham kan jeg godt lide.«
– Pulitzerprisen må være et highlight i enhver forfatters liv. Hvordan fik du besked om, at du havde fået den?
»Jeg var i Rennes i Frankrig, hvor jeg spiste middag med min kollega, Ernest Gaines, da der kom et telefonopkald. ’Hvad? Hvorfor til mig,’ tænkte jeg. Det var min forlægger i Paris, og han sagde: ’Sidder du ned?’ Jeg sagde, ’Ja, det gør jeg altid, når jeg spiser’. Så fortalte han det. Jeg gik tilbage til bordet, men sagde ikke noget om det til selskabet den aften. Det ville have været en distraktion.«
Obamas udfordring
– I politik er der store forskelle på USA og Europa. Har du et synspunkt på det?
»Jeg bor i et sindssygt land, hvor de fleste amerikanere lukker øjnene for alt, der ikke handler om os selv og vores økonomi. Vi vil helst ikke betale skatter. Vi besværer os over benzinpriserne, skønt de kun er det halve af, hvad det koster i resten af verden. Og hvem hader vi næste gang ude i verden? Det er, som om vi har det bedst, når vi hader nogen.«
– Hvad er Obamas største udfordring i de kommende år?
»At forblive i live. At undgå, at en eller anden idiot skyder ham. Dernæst gælder det om at få kongressen til at fungere. Obama har nået nogle af sine højeste mål. Han er blevet valgt to gange og har gennemført en sundhedsreform, men miraklet er, at han overhovedet sidder, hvor han gør, i et USA, hvor 51 procent indrømmer, at de har racistiske følelser.«

