Starbucks vil være galionsfigur for ’den socialt ansvarlige kapitalisme’
Den globale kaffekæde Starbucks vil have kunderne til at diskutere racespørgsmål over en kop kaffe. Selskabets topchef, Howard Schultz, kritiserer den stigende ulighed og forsvarer bøsseægteskaber. Men det er ikke alle, der er lige begejstrede
’Hvis en kunde spørger, så prøv at få gang i en diskussion med vedkommende,’ siger Starbucks’ grundlægger og administrerende direktør, Howard Schultz, om selskabets nye kontroversielle ’#RaceTogether’-kampagne.


 Howard Schultz, grundlægger af og administrerende direktør for Starbucks, vil gerne bringe racespørgsmålet på bane. Men i en filial i Canarsie, ikke langt fra hans eget barndomskvarter i Brooklyn, New York, er selv ikke de baristaer, som er blevet opfordret til at engagere kunderne i hans virksomheds kontroversielle #RaceTogether-kampagne, overbeviste om, at dette er en god idé.
»Racespørgsmål kan man måske tage op, hvis man selv er hvid. Men som afroamerikaner er det sværere,« siger også en kunde, Felicia Green, 25, der ligesom Schultz gik på bydelens Canarsie High School.
I Starbucks-cafeen ved Brooklyns Kings Plaza Mall er der i det hele taget flere, som mener, at en sådan diskussion bør rejses med forsigtighed – hvis overhovedet. En barista, Michael, siger, at han er bekymret for, om »folk vil kunne acceptere det. At sandheden om det her vil støde dem«.
Men måske er alle sådanne skrupler allerede en del af frappuccino-milliardærens plan. Da #RaceTogether-kampagnen – som går ud på, at kaffekædens medarbejdere skal skrive hashtags på kaffekopper som en opfordring til at tale med dem om racespørgsmål – blev skudt i gang i hele USA sidste fredag, stod det ikke klart, hvordan Schultz’ vision om samtaleterapi med kaffedrikkere ville tage form.
Siden lanceringen af ​​initiativet er Starbucks og dens grundlægger blevet anklaget for at reducere et sprængfarligt politisk emne til en marketing-gimmick – uagtet at deres intentioner kan være nok så gode. #RaceTogether er ikke obligatorisk, forsvarer Starbucks sig. Hverken kunder eller medarbejdere behøver at gå ind i kampagnen. Den er blot et forslag, en opfordring.
»Hvis en kunde spørger, så prøv at få gang i en diskussion med vedkommende,« siger Schultz.
Den 61-årige virksomhedsleder har erklæret, at han er oprigtigt bekymret over USA’s voksende ulighed. Især den voksende ulighed i muligheder, som ifølge ham »truer med at slå den amerikanske drøm i stykker«. Det er en drøm, han må siges selv at have udlevet på sit livs rejse fra barndommen i en fattig del af Brooklyn til en position som en af USA’s rigeste mænd med en formue på omkring 2,6 mia. dollar.
Starbucks’ varemærkefortælling er tæt knyttet til Schultz’ historie: Han vandt et atletikstipendium, der skaffede ham ind på Northwestern University i Michigan, fik siden ansættelse i salgsafdelingen hos Xerox og skiftede så til et job hos en schweizisk kaffemaskineproducent, før han gik med i et nystartet Seattle-selskab – Starbucks – hvis projekt var at produktudvikle et moderne bud på den klassiske italienske café. Det var dog først, da han vendte tilbage til Starbucks i 2008 efter en pause på otte år, at hans interesse for politiske spørgsmål blev åbenlys.
Det rentable og det rigtige
Schultz’ holdninger har ført til, at han har engageret sig i en række sager. Han lovede f.eks. at ansætte 10.000 veteraner fra Irakkrigen eller deres ægtefæller over fem år og gav 30 millioner dollar til forskning i posttraumatisk stress. I 2013 samlede han underskrifter for at få Kongressen til straks at indstille sin daværende government shutdown – det vil sige betalingsstandsning i den offentlige sektor. Han skrev også et åbent brev, hvori han bad ejere af skydevåben om at afstå fra at medbringe dem hos Starbucks. Da en investor på firmaets årsmøde for to år siden beklagede sig over, at Starbucks støtte til homoseksuelle ægteskaber i staten Washington havde skadet salget her, opfordrede Schultz ham til på stedet at afhænde sine aktier.
»Det er nødvendigt at gøre op med den forestilling, at der skulle være en modsætning mellem det, som er rentabelt, og det, som er rigtigt«, udtalte Schultz for nylig til avisen Seattle Times. Han har også sagt, at han har sat sig i spidsen for Starbucks »for at omdefinere virksomhedens rolle og ansvar«.
Starbucks’ strategi skiller sig ud fra andre virksomheders strategier for at udvise socialt ansvar – corporate social responsibility – fordi så mange af de sager, som kaffekæden har taget op, ikke ser ud til at være direkte relateret til dens indtjening.
»Jeg ved ikke, hvor dette vil føre os hen,« sagde Schultz ved et medarbejderforum om racerelationer i Seattle.
»Men at tie om disse ting som virksomhed og at tie om dem i denne bygning føler jeg oprigtigt talt ikke er i overensstemmelse med, hvem vi er eller gerne vil være«.
Global kritik
Ikke alle medarbejdere er dog lige henrykte for at blive betroet rollen som forvaltere af Schultz’ ’socialt bevidste kapitalisme’.
Kritikere af Starbucks siger da også, at de holdninger, kaffekæden står for, er rene floskler, der kun kræver lidt af selskabet eller dets kunder i forhold til at udpege de reelle problemer eller forslag til at løse dem. Ikke så snart var #RaceTogether lanceret, før Corey duBrowa, Starbucks’ direktør for global kommunikation, blev bombarderet med så mange negative reaktioner på Twitter, at han valgte at nedlægge sin konto (den er siden blevet genetableret). Andre fandt Schultz’ opfordringer til at italesætte spørgsmålet nedladende. Kate Taylor, skribent for erhvervsmagasinet Entrepreneur, skrev, at Schultz næppe kan bryste sig af at være specielt »progressiv og visionær« ved at tage en problemstilling op, som »andre, især farvede, ikke ligefrem har været tavse om i de seneste måneder eller for den sags skyld i de sidste par århundreder«.
Selv om en stor velgørenhedsindsats ofte kan yde en vis beskyttelse mod shitstorme på Twitter og negative internetrygter, er det ikke alle Schultz’ sociale initiativer, der har genereret positiv omtale. Sidste år bekendtgjorde han, at Starbucks ville blive det første amerikanske selskab, der betalte studieafgifter for de medarbejdere – eller ’partnere’, som han foretrækker at kalde sine ansatte – som blev optaget på et universitetsstudium. Kritikere kunne dog hurtigt påpege, at Starbucks hverken kom først med dette initiativ, endsige betalte de fulde afgifter.
Og sidste år vakte Starbucks de britiske skatteyderes harme, da det kom frem, at selskabet siden 1998 kun har betalt 8,6 mio. pund i skat. Selskabet hævdede, at det var, fordi det nu engang ikke havde højere rentabilitet i Storbritannien, mens kritikere sagde, at det var fordi det kanaliserede nogle af sine indtægter igennem Holland og Schweiz.
Men kan Schultz og den nuværende generation af amerikanske virksomhedsledere give amerikansk kapitalisme et nyt ansigt?
Walter Robb, administrerende direktør for fødevarekæden Whole Foods Market, har i den forbindelse udtalt til Seattle Times:
»Statsmagten har i en række tilfælde vist sine begrænsninger og manglende evne til at handle, så det påhviler i høj grad erhvervslivet at anlægge et bredere syn på socialt ansvar.«
Andre advarer om, at Starbucks antiracistiske engagement kan give bagslag. Virksomhedsrådgivere peger således på en fare for, at selskabet ved at signalere så stor optagethed af sociale spørgsmål kan komme til at skabe forventninger, det ikke vil være i stand til at indfri.
»Man opfordrer offentligheden til at måle virksomheden efter alle mulige forskellige moralske målestokke,« siger Nancy Koehn, professor på Harvard Business School. »Og selv små ting vil kunne udløse stor vrede.«
Starbucks har da også allerede mødt kritik for planer om at udvide sit filialnet i Israel. Og sidste år løb virksomheden ind i negativ medieopmærksomhed, da New York Times bragte en historie om en barista, der kæmpede for at overholde en tidsplan for sit arbejde, der viste sig at være lagt af en automatiseret computer.
Ikke dem, der tier
At gøre baristaer til antiracistiske diskussionspartnere er måske ikke så radikalt, som det ser ud.
Lige siden Schultz i sin ungdom besøgte Italien og blev imponeret over, hvordan italienerne bruger kaffebarer som »steder, hvor man taler sammen og dyrker en følelse af fællesskab«, har Schultz ønsket gøre Starbucks til mere end en leverandør af koffein. I kølvandet på raceurolighederne i Ferguson, Missouri, indkaldte han til en diskussion med medarbejdere i Seattle og i byer over hele USA.
»Vi på Starbucks bør være villige til at tale om disse problemer i USA,« sagde Schultz. »Ikke for at pege fingre. Ikke for at placere skyld. Ikke fordi vi har svarene. Men fordi vi ikke er dem, der tier.«
Idealisme, markedsføring eller begge dele? Schultz har aldrig lidt af falsk beskedenhed med hensyn til sin vej til rigdom. Han har udgivet to bøger, der detaljeret gør rede for hans erhvervseventyr: Pour Your Heart Into It: How Starbucks Built a Company One Cup at a Time og Onward: How Starbucks Fought for Its Life without Losing Its Soul – og det i en prosa med næsten evangeliske overtoner.
Da ​​selskabets ekspansion var på sit højeste i 2005, udtalte Schultz til CBS-programmet 60 Minutes:
»Vi er ikke i gang med at mætte maver her. Vi er gang med at mætte sjæle.«
Alligevel er Schultz’ opfordringer til at diskutere racespørgsmål over kaffen ikke slået igennem i fattige bydele som Canarsie i Brooklyn, for her findes der som oftest ikke filialer af Starbucks.
En lokal borger, der kun ønsker at blive omtalt som Mr. G, siger, at i kvarterer som dette er cappuccino med tiramisu-topping til fem dollar en luksus, som kun de færreste har råd til – ikke en daglig fornødenhed.
»Vi har alle hørt om ham. Vi har hørt om hans plan om at skrive ting på kopperne. Han ønsker at bringe mennesker sammen. Det lyder rigtig godt. Måske skulle han så hellere lægge en Starbucks lige her.«
Og hvorfor er det så ikke sket?
»Fordi Starbucks er for hvide, og de tager sgu alt for mange penge for en kop kaffe.«
© The Observer og Information.
Oversat af Niels Ivar Larsen

