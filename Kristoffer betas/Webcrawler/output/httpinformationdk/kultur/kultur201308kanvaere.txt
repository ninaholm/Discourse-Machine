ALLE kan være kreative
Kreativitet og idéudvikling var i centrum på årets TvFestival, den 14. af slagsen, som i sidste uge samlede og forsøgte at inspirere den danske tv-branche – både producenter og tv-kanaler – ved at lade dem møde hinanden og tv-folk fra resten af verden
Hvor tv-programlæggere tidligere ledte efter serier, som ikke forstyrrede flowet i flow-tv og dermed fik seerne til at skifte kanal, leder de i dag i stedet efter serier, som forstyrrer og fremkalder stærke følelser i folk. Serier, som skaber såkaldte ’holy shit’-øjeblikke, som man taler om på de sociale medier, sagde den israelske kanalchef Avi Nair på TvFestivalen


 
	Hvis folk ikke synes, du er kreativ, så er du det ikke, og hvis de ikke kan lide det, du har lavet eller dit program, så har du ikke innoveret.«

	Sådan slog tv-udvikleren Gary Carter tonen an på årets udgave af TvFestival, der over to dage i sidste uge løb af stabelen i Tivoli Congress Center i København. Her var hele den danske tv-branche, mere end 1.000 mennesker, samlet for at diskutere, udfordre og inspirere hinanden gennem foredrag, workshops og ikke mindst møder med udenlandske tv-folk.

	Gary Carter er en af europæisk tv’s mere markante skikkelser, og han har arbejdet for Endemol, Freemantle og Planet 24 med udvikling af programmer som Big Brother, Robinson og Hvem vil være millionær? Tv-talen indleder festivalen, og Carters fokus var – med udgangspunkt i festivalens overskrift, Power Your Ideas – kreativitet og idéudvikling.

	»Kreativitet er bygget på tydelighed i kulturen,« siger Gary Carter, der som en del af et sabbatår havde arbejdet på et reklamebureau i New York. For ham at se, kan tv-branchen lære meget af reklamebranchen, der, når den er bedst, er genial til at fortælle historier i svære, korte formater, eksperimentere med teknologi og få det til at se dyrt ud.

	»Den tydelighed, hvormed reklamebureauer udtrykker og vedligeholder deres professionelle brand, hjælper ikke kun kunder med at opdage dem – det tiltrækker også mennesker, der har kreative og kommercielle ambitioner, og som kan lide deres brand. Vi kan grine af reklamebureauer, der bruger mange penge på indretning af deres kontorer, men det hjælper dem med identifikationen.«

	Der er en større respekt for kunderne i reklamebranchen, end der er fra tv-producenternes side over for tv-kanalerne, og folk i reklamebranchen er meget mere udadvendte end tv-folk, mener Gary Carter. Mange tv-programmer udvikles som svar på programmer, der allerede vises på tv. I reklamebranchen er man fokuseret på det nye, på fremtiden, og inspirationen henter man uden for branchen, i en bredere kulturel kontekst: Mode, musik, mad, kunst, på gaden. På samme måde kommer kreativitet ikke kun fra individer, men fra grupper, der samarbejder og er villige til at lytte til og lære af omverdenen.

	»Kreativitet er noget, man gør. For at parafrasere min yogalærer, ’kreativitet er for alle på nær dovne mennesker’,« siger han.

	Vi gør det godt

	Således inspireret synes det kun naturligt at gå på jagt efter kreativiteten og de gode ideer i TvFestivals omfattende program. Og hvorfor ikke begynde med kanalcheferne hos tre af landets største tv-kanaler, DR1 (Gitte Rabøl), TV 2 (Lotte Lindegaard, Sune Roland) og TV3 (Morten Mogensen), der med journalist og vært på TV3, Jes Dorph-Petersen, som domptør fortæller, hvordan de ser udviklingen i tv-verdenen!?

	I løbet af den halvanden time, som seancen varer, bliver der talt forbavsende lidt om det, der for tiden synes at være den store trussel mod traditionelt tv, nemlig streamingtjenester som Netflix, YouBio og ViaPlay. I stedet mener kanalcheferne, at de gør det godt, når det kommer til nyskabelser og originalitet i sendefladen, og ikke mindst DR’s Gitte Rabøl er glad og tilfreds, fordi DR1 igen og igen banker TV 2 i den for dem altafgørende seertalskrig.

	Politikens tv-anmelder Henrik Palle bliver hentet på scenen for at give kanalcheferne lidt modstand, og han kritiserer de manglende publicistiske ambitioner – det, han kalder ’børnefødselsdag’ på kanalerne, det vil sige noget alle kan lide, og som ingen udfordres eller stødes af – i de bedste sendetider på hovedkanalerne.

	Han vil gerne have mere galskab og uforudsigelighed, og det synes kanalcheferne naturligvis også, at de leverer – både Søren Ryge, Hammerslag og Du skal dø bliver nævnt – men at de selvfølgelig er nødt til at tage hensyn til seerne og give dem, hvad de vil have. Det bliver med andre ord mere af det samme.

	Og så viser kanalchef Morten Mogensen et klip fra en ny programrække på TV3, der i modsætning til DR og TV 2 ingen public service-forpligtelser har: For lækker til København er en fortsættelse af succesen For lækker til Love og fortæller med den skabede realitystjerne Gustav i spidsen om unge hedonisters kærlighedsliv i København.

	Måske TV3 bør hyre Gary Carter som konsulent. Det virker i hvert fald en smule dovent.

	Hvem er Colbert?

	Efter denne opvisning i uopfindsomhed er det en lise at stifte bekendtskab med to af de mennesker, som gør hverdagen lidt sjovere og mere uforudsigelig. Meredith Bennett og Opus Moreschi arbejder begge på The Colbert Report, en daglig, amerikansk udsendelse, der i stil med The Daily Show tager aktuelle begivenheder og nyheder under kritisk-satirisk behandling. The Colbert Report med Stephen Colbert som vært begyndte som et indslag i The Daily Show og blev siden til et selvstændigt program, hvor Colbert giver den hele armen i rollen som ærkekonservativ kommentator a la Fox News.

	Det udstiller højrefløjens ekstremisme, når Colbert for eksempel prøver at piske en frygtsom stemning op, og det er ofte meget morsomt.

	Meredith Bennett, der er en af programmets chefproducere, og hovedforfatter Opus Moreschi fortæller, at de selv betragter programmet som en komedieserie, og at der stadig er mange, som har svært ved at skelne mellem virkelighedens Stephen Colbert og så den Stephen Colbert, der optræder på skærmen i The Colbert Report.

	Fjollet stedbror

	Når Stephen Colbert taler med sine gæster inden udsendelsen, så er han sig selv, og han opfordrer dem til at udnytte den uvidenhed, han som tv-figuren Stephen Colbert har. De viser et klip, hvor Colbert taler med daværende senator John Kerry og blandt andet siger, ’du ved godt, at jeg spiller en rolle, ikke? Jeg er en idiot, og du skal bare misbruge min uvidenhed.«

	Deraf følger også, at de bedste gæster i The Colbert Report er dem, der ved, hvad de taler om, og derfor kan svare Stephen Colbert igen.

	»Jon (Stewart, værten på The Daily Show, red.) er sig selv, og han siger det, folk gerne selv vil sige, han artikulerer deres frustrationer,« siger Opus Moreschi om forskellen på de to programmer.

	»Vi er stedbroren, der sendes lige bagefter, og vi får lov til at fjolle rundt og lave ting, der ikke giver mening. Og det passer godt til mig. Jeg vil hellere grine af tingene end være vred.«

	Bedre tv i dag

	Der skrives og tales meget om den amerikanske tv-dramarevolution, som har fundet sted gennem de seneste godt 15 år. Hvad de færreste ved er dog, at en lille del af revolutionen har rødder i Israel. To af de mest interessante og populære serier, In Treatment og Homeland, er nemlig – sammen med en række andre amerikanske drama- og realityserier – baseret på israelske koncepter.

	TvFestival havde derfor inviteret Avi Nir fra tv-kanalen Keshet til Danmark. Keshet står blandt meget andet bag serien Prisoners of War, der i USA blev til Homeland, og Nir er ifølge det israelske dagblad Haaretz den vigtigste kulturpersonlighed i landet.

	I sit oplæg taler Avi Nir også meget om kreativitet, og om hvordan man får folk til at arbejde sammen og skabe godt tv. Han taler om ændringerne i folks tv-vaner – streaming og VoD – der truer flow-tv, men mener samtidig, at det lige nu er et af de bedste tidspunkter overhovedet at lave tv.

	»Tv er meget bedre i dag, end det var i slutningen af 1990’erne,« siger han.

	Aktive seere

	Truslen mod traditionelt tv har fået os til at stoppe op og tænke over, hvad det er vi laver, og det gør vi alt for sjældent, forklarer Avi Nir.

	»Tv forandrer sig hele tiden, og hvis man ikke har en dynamisk organisation, bliver man opslugt og forsvinder. Jeg ser ikke de sociale medier som en trussel, men som en mulighed. Der er en øjeblikkelig udløbsdato på vores serier. Folk interagerer og taler om serierne på de sociale medier – hvis de kan lide dem. Hvis ikke de kan lide dem, taler de ikke om dem, og så eksisterer de ikke.«

	Ifølge Avi Nair ledte tv-programlæggere tidligere efter serier, som ikke forstyrrede flowet i flow-tv og dermed fik seerne til at skifte kanal. Nu leder man i stedet efter serier, som forstyrrer og fremkalder stærke følelser i folk, aktiverer dem i stedet for at gøre dem passive, skaber såkaldte ’holy shit’-øjeblikke, man taler om på de sociale medier.

	»Hos Keshet spørger vi, om der er mere end underholdning i serierne, noget folk kan tale om? Der skal være resonans, en klangbund, og vi leder efter unikke stemmer, men man skal lytte godt efter for at finde dem. Den amerikanske serie Breaking Bad var en lille stemme til at begynde med, men folkene bag stolede på og lyttede til den unikke stemme, og serien voksede.«

	Store kabelsucces

	Som var det planlagt på forhånd, bød TvFestival også på et møde med en af mændene bag Breaking Bad. Serien, der i USA er i gang med sin sjette, sidste og meget imødesete sæson, handler om gymnasielæreren Walter White (Bryan Cranston). Han får konstateret kræft og for at hjælpe sin familie, udvikler han sig fra fredelig midaldrende middelklassemand til amfetamin-kogende gangster – Walter ’breaker bad,’ som det hedder – og det er både meget dramatisk og morsomt at overvære. Serien produceres af AMC, der sammen med andre kabelkanaler som HBO, Showtime og FX udgør spydspidsen i den amerikanske tv-revolution, og det er en af kanalens kreative chefer, Ben Davis, der gæster Danmark.

	Davis har ansvaret for to af de største seersucceser i amerikansk kabel-tv, nemlig Breaking Bad og zombie-serien The Walking Dead, ligesom han styrer The Killing, den populære amerikanske udgave af den danske Forbrydelsen.

	»Når vi køber en idé, arbejder vi sammen med folkene bag på at udvikle serien og gå dybere, så den passer til vores brand,« siger Ben Davis, der læser 2.500 manuskripter om året, inklusive manuskripter til de serier, han producerer. Han viser et klip fra første afsnit af Breaking Bad og forklarer, at AMC vidste serien var noget særligt på grund af manuskriptet til afsnittet, der er grumt og blodigt, men også sjovt.

	»Det var så fængende. Alt det, serien rummer, er med i første afsnit. Da jeg læste det, mindede det mig om Quentin Tarantino og Coen-brødrene. Den der særlige tone, som er så svær at ramme.«

	Idémanden bag Breaking Bad, Vince Gilligan, prøvede forgæves at sælge serien til flere andre kabelstationer, inden han nåede til AMC, og Ben Davis forklarer, at kanalen købte den og var villige til at satse alt på at udvikle den på grund af »Walters forvandling fra Mr. Chips til Scarface (fra afholdt skolelærer til skruppelløs gangster, red.). Det er der ikke andre tv-serier, som før har gjort.«

	Måske den danske tv-branche også kan lære noget af det vovemod – og af Gary Carters mantra om, at kreativitet er for alle, bare ikke de dovne.

De mange forskellige sessions på årets TvFestival kan ses på tvfestival.dk

