Lars Kepler er Sveriges nye krimihåb
'Hypnotisøren' spås til at blive den næste store svenske krimisucces. Ved bogmessen i London var romanen talk of the town, og allerede inden den er udkommet, har salget af rettighederne gjort forfatteren til mangemillionær. Herhjemme har Gyldendal erhvervet sig det eftertragtede manuskript


 Så er der godt nyt til alle læseheste med en forkærlighed for svenske krimiforfattere. Lars Keplers Hypnotisøren har været det helt store samtaleemne ved den netop overståede bogmesse i London, hvor rettighederne til det endnu uudgivne manuskript er gået for skyhøje beløb til blandt andre lande som England, Tyskland - og Danmark. 
Lars Kepler spås af mange til at blive den næste store stjerne på den internationale krimiscene. Navnet er imidlertid et pseudonym og i den forgangne uge har rygtebørsen været fuld af vilde gæt på, hvem der i virkeligheden er ophavsmand til det eftertragtede manuskript. Vedholdende rygter, kolporteret videre af blandt andre den britiske hjemmeside bookbrunch.co.uk, har peget på den svenske succesforfatter Henning Mankell, men det kan Mankells litterære agent, Anneli Høier fra agenturet Leonhardt & Høier nu pure afkræfte.
"Nej, det er absolut ikke ham. Han har haft rigeligt at gøre med at skrive på sin nye Kurt Wallander-roman, som snart udkommer i Sverige," siger hun.
Den enorme interesse for manuskriptet er kommet bag på alle i branchen, inklusiv forlagschef Jonas Axelsson fra Albert Bonniers Forlag, der ejer de internationale rettigheder til bogen. 
"Vi fik manuskriptet for bare en måned siden, og på fire uger er det gået fra at være totalt ukendt til at være det mest omtalte manuskript i hele forlagsverdenen," siger han til Information.
Han ønsker ikke at udtale sig om, hvem der gemmer sig bag pseudonymet.
"Jeg kan ikke sige andet, end at det er en svensk forfatter, og at Lars Keppler er et pseudonym," siger han.
-Men kan du sige, om der tale om en kendt forfatter?
"Nej, det kan jeg ikke udtale mig om."
- Heller ikke, om det er en kvindelig eller mandlig forfatter?
"Nej, desværre."
- Hvorfor vil forfatteren ikke have sin sande identitet frem?
"Det er der flere forskellige årsager til, og jeg respekterer dem alle. Men nu må vi se, om pseudonymet skal fastholdes. Det hele er gået så stærkt, at vi slet ikke har nået at diskutere det. Det kan være pseudonymet allerede er væk, når bogen udkommer i Danmark. Det kan jeg ikke love, men det kan være," siger han.
Ifølge Jonas Axelsson har salget af rettighederne genereret hidtil uhørte forskudsbeløb i branchen. 
"Jeg kan sige så meget, at Lars Kepler er blevet mangemillionær på manuskriptet - allerede inden det er udkommet."
I Danmark har Gyldendal lagt det højeste bud, men forlagets litterære direktør, Johannes Riis, vil ikke røbe den præcise købssum. 
"Det er en forretningshemmelighed. Men den har været dyr - også dyrere end mange andre bøger, vi før har købt," siger han.
Originalt manuskript
Flere detaljer vedrørende handlingen i Hypnotisøren er allerede sluppet ud. Romanen skulle eftersigende handle om en dreng, hvis familie er blevet myrdet i en forstad til Stockholm og om en hypnotisør, der vender tilbage til sit fag efter 10-års fravær for at forsøge at hjælpe med at optrævle dødsårsagen. 
"Der er skrevet mange skandinaviske kriminalromaner gennem de sidste år, men den her er ekstremt ambitiøs. Den er original på den måde, at den er mere international i sit tempo, og der er arbejdet meget med personportrætterne og plottet," siger Jonas Axelsson.
Opklaringsarbejdet i romanen forestås af en finsk-svensk kriminalkommissær ved navn Joona Linna, men til forskel fra andre kriminalromaner, vil opklaringsarbejdet i Hypnotisøren være placeret i periferien af fortællingen.
"Man kommer snarere til at følge ofrene og gerningsmændene frem for politiarbejdet," siger Axelsson. 
Hypnotisøren er blot den første bog i en længere serie på i alt otte romaner, der alle kommer til at behandle forskellige menneskers traumatiske oplevelser. Den danske oversættelse af romanen vil være i handlen fra 2010, oplyser Gyldendal.


