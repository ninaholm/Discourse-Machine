Japanernes kunstneriske protest
Japansk kunst giver et billede af en kultur besat af den radioaktive trussel. Kunstnerne har siden atombomberne lavet protestkunst mod landets forsøg på at tøjle den nukleare energi. Og konflikten dukker op igen med katastrofen på Fukushima-værket. Men hvilke billeder gemmer der sig bag Japans nuværende atomkrise?
Den japanske Godzilla-figur i frontalt sammenstød med den menneskelige civilisation. Filmen var udtryk for instruktørens fascination af atomkraft.


 Tokyo står i rygende ruiner. Hverken flådens dybvandsbomber eller militærets monterede højspændingsledninger med 50.000 volt kunne stoppe truslen. Monsteret, som overlevede fra juratiden på havets bund, indtil amerikanske atomprøvesprængninger vakte det i en ny form, raserer Japan. Gojiras (Godzillas) rygfinner gløder og en stråle af radioaktivitet fra monsterets mund får huse og bygninger i Tokyo til at smelte. Forbrændte mennesker fylder hospitalerne op, hvor de undersøges for stråling med geigertællere.
Japansk kultur har længe været besat af den radioaktive trussel, som den blandt andet viser sig i filmen Godzilla fra 1954. Instruktøren bag filmen, Ishiro Honda, var i 1945 på vej hjem fra at have siddet som krigsfange i Kina. På turen tilbage til Japan, så han et Hiroshima jævnet med jorden. Han var resten af livet præget af indtrykket fra bombens ødelæggende kraft. Ligesom resten af Japan.
Billederne af Tokyo i ruiner efter Godzillas ødelæggelser genkalder sig scener fra bombningen af Hiroshima og Nagasaki. Det forklarer kunstprofessor Magnus Bärtås og musikdramatikeren Fredrik Ekman i artiklen Stråleværk fra den svenske avis Aftonbladet.
Kernekræfter
Japan iværksatte, i samme år Godzilla havde premiere, sit civile atomprogram. I konkurrence med USA og Frankrig byggede de verdens største arsenal af kernekraftværker oven på en jordskælvsforkastning — med risiko for både jordskælv og flodbølger.
»Spørgsmålet om atomkraft har en vis historisk relation til atombomberne, men ad 'omvendt' vej. Fordi japanske beslutningstagere i 60'erne gerne ville have atomkraft, promoverede de den som en 'fredelig' udnyttelse af den voldsomme energi, som det japanske folk kun kender alt for godt. Nu skulle Japan vise verden, hvordan man kunne bruge atomkraft til fredelige mål,« siger Gunhild Borggreen, professor i kunsthistorie på Københavns Universitet med speciale i Japan. I Japan blev national uafhængighed et af argumenterne for brugen af atomkraft: Japan er et land med meget få naturressourcer i form af kul eller olie, og i begyndelsen af 1970'erne blev Japan, som var midt i en enorm økonomisk og industriel vækst, dybt berørt af oliekrisen (OPEC's olieembargo).
Samtidig har der i Japan altid været stærke protester mod atomkraftværker, men protesterne har altid været lokale mod konkrete byggeprojekter og ikke mod atomkraft generelt.
I 2006 startede lydkunstnerne Ryuichi og Ryoji Ikeda en protestbevægelse mod Rokkasho-kraftværket, som i 2008 indsamlede 810.000 underskrifter til regeringen. Dog uden effekt. Ved tsunamien i marts lækkede værket 600 liter radioaktivt kølevæske - og det var end ikke første gang, at radioaktivt materiale lækkede fra værket.
Atomar kunst
Mange japanske kunstnere har været besat af atombomben og traumet efter den. En af de mest velansete neo-popkunstnere, Takashi Murakami, kuraterede så sent som i 2005 udstillingen Little Boy: The Arts of Japan's Exploding Subculture i New York. Titlen henviser til navnet på amerikanernes kodenavn for Hiroshimabomben.
Ifølge Magnus Bärtås og Fredrik Ekman fremstiller Murakami atombombens navn som en forbandelse for Japan, der siden sprængningen er blevet infantiliseret. Japan blev kawaii (nuttet).
Little Boy-udstillingen viste dette med både malerier og grafiske tryk af paddehatteskyer med nuttede ansigter og klare farver, monsterfilm, anime, manga og kunst. Også Godzilla havde sin plads på udstillingen med direkte henvisning til bomben.
Gunhild Borggreen fortæller om en anden kunstner, Kenji Yanobe, der er meget kritisk over for atomkraft. Siden begyndelsen af 1990'erne har han arbejdet med »skulpturer til at have på«, en form for skulpturel beskyttelsesdragt imod radioaktiv stråling, med monterede geigertællere på kroppen.
»Yanobe siger selv, at hans skulpturer ikke relaterer sig direkte til atombomberne, fordi han ikke selv har nogen erfaring fra dengang. Han kommenterer på ting, han selv har oplevet, eller på hvad der foregår i samtiden.«
Et af hans største Atom Suit-projekter var, da han i 1997 rejste til området omkring Tjernobyl, der stadig 11 år efter ulykken er afspærret på grund af høj radioaktivitet. Yanobe kalder spøgelsesbyen for »fremtidens ruiner,« fordi bygningerne repræsenterer en optimistisk fremtidstro, der siden blev lagt i ruiner.
Sammen med fotografen Russell Liebmann rejste han rundt i området, og fik taget billeder af sig selv i beskyttelsesdragten, blandt andet i en forladt forlystelsespark og et børnehjem.
»Kunstnerens største chok,« fortæller Gunhild Borggreen videre, »var da han mødte en lille dreng med en kattekilling, og opdagede, at der stadig boede mennesker i området - dette møde med 'virkeligheden', siger Yanobe selv, var et voldsomt slag mod hans romantiske kunstnerdrøm.«
Godzilla baby
Kenji Yanobe lavede også i 2005 skulpturen Giant Torayan, som er en 7,2 meter høj robot i aluminium, stål og messing, udstyret med barneansigt.
»Denne Giant Torayan-dukke er det ultimative børnevåben, da det kan synge, danse, spy ild og kun følger ordrer givet af børn,« skriver han på sin hjemmeside.
Kæmpedukken er udstyret med stemmeidentifikationssystem, der kan genkende børnestemmer. Dertil stiller Magnus Bärtås og Fredrik Ekman spørgsmålet »er det udformningen af en dødbringende teknologi, som slippes løs af infantile hjerner på et kommercielt marked?«
Spørgsmålet kunne passende stilles til menneskets brug af kernekraft og den nuværende atomkrise i Fukushima. Japan har haft en lang række katastrofer på atomreaktorer, hvor regeringen har ignoreret eksperters protester. Således fratrådte professor Ishibashi Katsuhiko stillingen som rådgiver for rådet for kernekraft i 2006 i protest mod, at man byggede kraftværker oven på jordskælvsforkastninger. I 2005 og to år frem forekom således flere større jordskælv, hvis seismiske aktivitet berørte tre kraftværker, Onagawa, Shika og Kashiwazaki-Kariwa, stærkere, end de var designet til.
Atomkrisens efterskælv
Men Gunhild Borggreen mener ikke, at atomkrisen på Fukushima-kraftværket vil ændre indstillingen til kernekraft væsentligt.
»Japan er stadig i økonomisk krise, og de har netop set sig overhalet som verdens næstbedste økonomi af deres rival, Kina. Mange giver udtryk for, at jordskælvet, tsunamien og atomkraftkrisen nu for alvor vil ruinere Japan. Men andre igen, som eksempelvis kunstneren Masau Aikawa, siger, at der midt i katastrofen også er muligheden for at begynde på en frisk. Desuden kan man ride på den bølge af sammenhold, der opstår. Det er der mange kunstnere, som mener, kunsten kan hjælpe til med. Japan vil ikke afvikle atomkraft lige med det samme - dertil er programmet for stort og kostbart, til bare at lukke det ned fra den ene dag til den anden.«
Siden atomkrisen har ramt Japan, har Meguro-museet i Tokyo aflyst kunstudstillingen med titlen Syn på atombomben 1945-1970, som skulle være åbnet i april måned i Tokyo. Begrundelsen fra museets ledelse er, at de visuelle billeder relateret til atombomben vil være upassende i forlængelse af ulykken. Monsteret under atomkrisen synes lige så relevant som nogensinde før.

