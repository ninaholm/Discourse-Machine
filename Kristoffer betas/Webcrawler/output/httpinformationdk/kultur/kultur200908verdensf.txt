Verdens første åbne efterretningstjeneste
Hjemmesiden Wikileaks offentliggør kun alt det, som ingen andre tør. Det gik i ugens løb ud over den krakkede islandske bank Kaupthing,  der fik offentliggjort en lang række afslørende oplysninger om bankens udlånspolitik. Information har talt med Daniel Schmitt, der er en af folkene bag siden


 Den islandske befolkning fik i denne uge et chok, da deres bankers skandaløse udlån blev sensationelt afsløret. Dybt fortrolige oplysninger fra den krakkede islandske bank Kaupthing, endte på internetsiden Wikileaks, og viste, at de 10 største låntagere i banken tilsammen skyldte omkring 47 milliarder kroner.
Det viste sig også, at der blandt de 205 låntagere var venner og bekendte af bankens ledelse. Samtidigt var der så godt som ingen sikkerhed for lånene. Bankens advokater forsøgte straks at få dokumentet fjernet, men Wikileaks skrev hurtigt et svar, der er meget typisk for projektet:
»Nej. Vi vil ikke hjælpe resterne af Kaupthing eller deres kunder med at skjule deres beskidte vasketøj fra den globale offentlighed«.
Daniel Schmitt, der er en af grundlæggerne bag Wikileaks, forklarer i et interview med Information over telefonen fra Tyskland:
»Vi gjorde det klart for verden, at vi ville garantere, at de informationer forblev online. Det blev meget positivt modtaget, og vi har fået en overvældende mængde af mails, fra islændinge, der takker os. Det er meget smukt,« siger den tyske programmør og talsmand for hjemmesiden.
Den islandske tv-station RUT fik efterfølgende et retsligt forbud mod at nævne dokumenterne. Tv-stationen protesterede ved at vise et 10 sekunders indslag med et billede af Wikileaks hjemmeside. Kort efter kom det frem, at dommeren, der havde godkendt forbuddet, var beslægtet med folk, der arbejdede med Kaupthing, og tirsdag blev forbuddet ophævet.
En efterretningstjeneste
Sagen fra Island er en af de største sager, der hidtil er kommet frem gennem Wikileaks. Hjemmesiden har eksisteret siden slutningen af 2006 og har allerede modtaget priser fra blandt andet Amnesty International og The Economist.
Daniel Schmitt forklarer, hvorfor han har involveret sig i arbejdet med hjemmesiden:
»Med det her projekt kan jeg sikre, at folk får den information, de har brug for at kunne tage rigtige beslutninger. Man kan specielt give borgerne i særligt undertrykkende regimer mere viden om, hvordan staten eller virksomhederne agerer i deres samfund,« forklarer han.
Wikileaks blev oprindeligt startet med fokus på regimer i Asien, de tidligere Sovjetstater, Afrika syd for Sahara og Mellemøsten. Men hjemmesiden bliver nu brugt af folk over hele verden. Projektet handler ifølge Daniel Schmitt om at etablere verdens første offentlige efterretningstjeneste.
»Næsten alle lande i verden har en efterretningstjeneste, der arbejder i hemmelighed og med en hemmelig dagsorden. Den offentlige efterretningstjeneste er præcist det modsatte. Alt er åbent, og alle, der har lyst, kan bidrage«.
Det ideologiske formål er at sikre, at folk ikke udnytter egne magtpositioner på bekostning af samfundet.
»Alle systemer, der ikke er gennemsigtige er meget sårbare over for fejl. Jo flere hemmeligheder der er, des mere sandsynligt er det, at nogen vil udnytte det til egen fordel,« siger Daniel Schmitt.
»Whistleblowere fungerer her som en naturlig kontrolinstans. Jo mere undertrykkende en stat eller en virksomhed handler, jo større chance/risiko er der for, at et individ vil følge et moralsk kald og handle imod sin kontrakt, eller endda sin personlige interesse, ved at afsløre det. Til samfundets bedste. Disse mennesker er enormt vigtige, og derfor skal de beskyttes med alle midler.«
I teorien kan alt materiale lægges op på hjemmesiden, men en lang række eksperter gennemgår materialet, inden det bliver tilgængeligt for offentligheden.
»Vi offentliggør kun fortroligt eller censureret materiale, som endnu ikke er blevet gjort tilgængeligt. Og det undersøger vi med hvert eneste dokument, vi modtager. Samtidigt skal det være af historisk eller samfundsmæssig relevans. Men vi går ikke ind og dømmer, om vi kan lide informationen eller ej, fordi vi har en forpligtelse over for kilden til at offentliggøre det,« siger Daniel Schmitt.
Han forklarer, at Wikileaks sikrer sig mod afsløringer af deres kilder ved hjælp af en lang række tekniske foranstaltninger. Blandt andet lader de trafikken passere igennem computere i adskillige lande, mens de besøgende kommer ind på siden via Sverige, da den svenske forfatning sikrer kildebeskyttelse.
Gider ej dokumentation
Daniel Schmitts forventninger til Wikileaks betydning har altid været høje:
»I starten troede vi, at mange mennesker ville læse dokumenterne, og at det ville ændre deres opfattelse af samfundet. Men lige nu er vi ikke så sikre på, at det rent faktisk sker. Det er et stort problem«.
Wikileaks har over 1.200 frivillige skribenter, der justerer, tjekker fakta og kommenterer på de lækkede dokumenter, og de mest populære dokumenter bliver ifølge Daniel Schmitt læst af flere millioner.
Men alligevel frustrerer det ham, at ikke flere læser og deltager i arbejdet med siden:
»Det er spørgsmålet, om folk vil være James Bond, eller om de bare vil nøjes med at se ham i fjernsynet. Folk vil gerne læse en nyhed, og de bliver da også nogle gange begejstrede over det, de læser. Men de gider ofte ikke læse dokumentationen. Derfor er vi for det meste afhængige af, at de store medier skriver om det, før folk gider læse selve dokumentationen,« siger han.
Dokumenterne når sommetider et større publikum. En lækket rapport fra det amerikanske militær vakte en del opsigt i begyndelsen af 2009, da den viste, at koalitionspartnerne i krigen ikke formår at arbejde sammen om efterretninger, hvilket har store konsekvenser for de udsendte soldater.
At Wikileaks udelukkende går efter at offentliggøre fortrolige dokumenter, har i flere tilfælde betydet juridiske problemer.
Herhjemme fik det islandske eksempel, sammen med et farceagtigt forløb i en sag om et navneforbud mod en narkosigtet jetset kvinde, i denne uge både CEPOS og Dansk Folkeparti til at kræve, at der bliver gjort noget ved de retsløse tilstande på internettet. Men i realiteten kan det blive svært at få informationer fra Wikileaks fjernet:
»Vores infrastruktur er sat op på en sådan måde, at end ikke vi, der er involveret i projektet, kan fjerne et dokument, når det først er offentliggjort,« forklarer Daniel Schmitt.
»Vi er ikke afhængige af, at nogle selskaber eller lande støtter os. Siden er konstrueret på en sådan måde, så vi fungerer multinationalt og dermed under adskillige landes lovgivninger. På den måde får folk, der vil angribe os, det absolut ikke nemt«.
Sommetider har de juridiske trusler haft den modsatte effekt. Da Wikileaks offentliggjorte hemmelige dokumenter fra Scientology, var kirkens advokater hurtigt ude med trusler om sanktioner. Men truslerne blev overhørt.
»Wikileaks vil forblive et sted, hvor folk overalt i verden, i sikkerhed kan afsløre uretfærdighed eller korruption. Derfor, som svar på forsøget på at få os til at fjerne det, vil Wikileaks nu offentliggøre flere tusinde yderligere sider med Scientology materiale i næste uge,« skrev de i et svar og offentliggjorde en lang række yderligere dokumenter.

