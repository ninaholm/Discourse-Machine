Lidt konceptkunst i Vandtårnet
Jeg synes godt om polske kortfilm, tysk eksperimentalteater, Brecht og Piscator er guf, jeg synes godt om James Dean og Bob Dylan, jeg er vild med Warhol. Det vil dog sige: temmelig meget af det kan jeg i virkeligheden ikke holde ud, næsten især ikke Warhol. Men det er en anden sag


I bedste facebookånd synes jeg godt om forfatteren Carsten Jensen, der klogt vægrer sig mod, at en kritisk tv-udsendelse, han selv har produceret, straks efterfølges af en studiedebat. Dermed sætter han fingeren på et meget ømt punkt: Vores debatkultur handler ikke længere om frit og åbent at udveksle synspunkter  med risiko for både at blive klogere og måske overbevist af modstanderens argumenter  men om at 'stå på mål' for de synspunk-ter, man allerede har. Synes også godt om Weekendavisens kritiker Lars Bukdahl, der har skrevet et satirisk mesterstykke, en fingeret anmeldelse af en fiktiv, ny roman af Ib Michael. Så kan han lære det, den voldsmand! Et godt grin er det bedste forsvar mod trusler. Synes ikke mindre godt om partileder Maggie Vestager, der truer med at vælte en rød regering, som hun i øvrigt støtter, før den overhovedet er udnævnt. Dermed bliver vi kærkom-ment mindet om, at politik er noget giftigt stads, som fornuftige mennesker bør holde sig på lang afstand af.Jeg synes godt om, at min gamle skolekammerat, Knud Thomsen, har fejret sin 60-års fødselsdag på en fortovsrestaurant i Paris, i 21 graders varme. Derefter går han på efterløn. Det ville jeg fandeme også have gjort, hvis jeg havde knoklet 40 år i erhvervslivet. Og så synes jeg ikke bare godt om, jeg kan elementært godt lide, at Guldborgsunds borgmester hedder Brædder. Solidt uden at være prangende, det er lige os herne'e i Nykøving Farlster og omegn. Kunstneren Mogens Otto Nielsen udstiller i øvrigt om kort tid i byens Vandtårn. Det synes jeg også godt om. Hvis der er noget, vi trænger til her på egnen, så er det lige præcis noget konceptkunst i Vandtårnet! Jeg synes ikke godt om al udkantssnakken, men vi må selv gøre en indsats for, at dem oppe i København, med deres Far til fire-fordomme om provinsen, bliver klogere. Der er altid noget i vejen, når familien skal i skoven, siger de med Ib Schønbergs hyggelige stemmeføring. For os hernede er det ikke så indviklet. Det eneste, man skal huske, er at smøre en god ma'pakk. Og så lige lidt konceptkunst i Vandtårnet, som sagt.Jeg synes godt om avantgardejazz og langhåret musik i det hele taget. Jeg synes godt om islandske sweatere, majspiber og tynde digtsamlinger. Jeg synes godt om polske kortfilm, tysk eksperimentalteater, Brecht og Piscator er guf, jeg synes godt om James Dean og Bob Dylan, jeg er vild med Warhol. Det vil dog sige: temmelig meget af det kan jeg i virkeligheden ikke holde ud, næsten især ikke Warhol. Men det er en anden sag.Er virkeligheden så grå?Det, jeg synes godt om, er, at der hele tiden er nye mennesker, der ikke gider være funktionærer i Danmark A/S, i alt fald ikke hele deres liv. Nu er der, så vidt jeg da ved, ikke nogen 'synesikkeom'-knap på Facebook, men hvis der var, ville jeg uden tvivl aktivere den temmelig tit. Er det at være 'omstillingsparat' virkelig  under alle omstændigheder  en positiv menneskelig egenskab? Skal og må unge mennesker absolut 'hurtigere igennem uddannelsesforløbet'? Skal de ikke have tid til at være unge? Levealderen stiger jo, så vi burde vel have råd til at fastholde denne førhen grundlæggende rettighed. Og ser virkeligheden i det hele taget ud som på Claus Hjort Frederiksens regneark, når det kommer til stykket? Er den virkelig så grå og røvkedelig?Vuggestue, bum. Børneinstitution, bum. Grundskole, bum. Ungdomsuddannelse, bum. Evt. videregående uddannelse, bum. Arbejdsliv, bum. Ægteskab, bum, nyt kuld af arbejdsbier, bum, pension som 70-årig, bum. Plejehjem, bum, død og begravelse, bum bum. Forudsat at han har udlagt 'regnemodellerne' rigtigt  og det kan man trods alt ikke være sikker på  er det vel sådan et almindeligt menneskeliv skal forløbe? Uden omkostningstunge svinkeærinder.Gad vide, for resten, hvordan det borgerligt-liberale paradis egentlig ser ud? En endeløs golfbane, grøn til evig tid, garanteret fri for fattige og problematiske udlændinge, hvor man omsider, langt om længe, slipper for at forøge bruttonationalproduktet, og ikke mindst egen privatformue, men kan bælle alle de sjusser, man vil. Mellem slagene og de nødvendige traveture. For en del af os andre lyder det ikke som paradis, men som helvede. Så hellere en lind strøm af avantgardejazz til afløsning for de outdatede harper.Fra kulturens verden synes jeg godt om folk, der godt ved, hvem Carsten René Nielsen er, modsat er jeg ikke så vild med tv-manden Adrian Hughes, der ikke synes, at han behøver at vide det, selv om han er på DR's lønningsliste som kulturformidler. Jeg synes godt om Erik Skyum-Nielsen, der har læst alt muligt, både skidt og kanel, og som oven i købet kan huske det meste af det. Det skal en litteraturkritiker nu engang kunne, har han selv fortalt mig. Til gengæld går min virtuelle 'synes ikke om'-tast nærmest amok, når endnu en elendigt oversat svensk krimi udråbes til at være vor tids samtidsroman. Nå, det sidste er trods alt ved at være fortid. Når selv Politikens anmeldere er begyndt at blive skeptiske over for genren, kunne det godt trække op til den finale gravlæggelse af lortet. Fra klummeskriverens rige kildenet ved han, at forlæggerne allerede tænker på, hvad der mon bliver krimibølgens afløser. Men trænger vi til flere bølger?Det tror jeg ikke, vi gør. Det, vi trænger til, er noget helt andet. Vi trænger til lidt konceptkunst i Vandtårnet.
