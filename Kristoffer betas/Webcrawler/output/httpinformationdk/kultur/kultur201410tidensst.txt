Tidens største amerikanske LGBTQ-tv-serier



 Faking it (MTV, 2014-)
Carter Covingtons vidunderligt veloplagte komedieserie om en frisindet high school, hvor to bedsteveninder, Amy og Karma, lader, som om de er lesbiske, for at vinde popularitet. Amys problem er blot, at hun i processen forelsker sig voldsomt i Karma. Hvad der kunne være blevet en problematisk udstilling af homo- og heteroklicheer i den klassiske forvekslingskomediegenre, bliver i Faking its rappe og begavede eksekvering en sjov og kvik udforskning af ungdomslivets kryptiske maskespil. Og så er serien en af de få, der – med Freeks and Geeks som en beskeden undtagelse – åbent tematiserer interkøn.
Se serien på MTV
Glee (Fox, 2009-)
Farverig, komediedrevet high school- og musicalserie med en politisk korrekt minoritetspalet af racer, størrelser og seksualitetsretninger, der finder sammen i skolens kor. Serien hylder diversitet med lige dele selvironi, patos og kitschede nyfortolkninger af nye og gamle hits og er den absolut vigtigste serie for amerikansk LGBTQ-ungdom i nyere tid.
Se den på Netflix
American Horror Story (FX, 2011-)
Grotesk horrorserie af makkerparret Ryan Murphy og Brad Falchuk, der præsenterer tv-seriehistoriens nok mest queer karakterer i sæsoner, der hver især fungerer som miniserier. Stilen kombinerer camp, horror og musical, og seneste sæson, »Freak Show«, tematiserer de seksuelle ’freaks’ og outsiders, inklusive en trebrystet hermafrodit og en tohovedet kvinde med én vagina.
Se den på dansk Netflix
Orange Is the New Black (Netflix, 2012-)
Jenji Kohans populære tv-serie om et kvindefængsel er på vej mod sin tredje sæson og har modtaget et væld af priser for sine mangefacetterede skildringer af race, seksualitet og klasse. Transkvinden Laverne Cox, der spiller fængslets frisør, er blevet ikon i LGBTQ-bevægelsen og kåret af Time som et af de hundrede mest indflydelsesrige mennesker i 2014.
Se den på dansk Netflix
The Fosters (ABC, 2013-)
Familiedramaet på den Disney-ejede kanal ABC, The Fosters, gør en særlig dyd ud af at hylde og belyse race- og kønsdiversitet på til tider belærende, til tider begavet vis. Seriens indtil videre to sæsoner følger et lesbisk par, en sort skoleinspektør og en hvid politibetjent, der kæmper med de pædagogiske vanskeligheder ved at skulle opdrage deres adopterede mexicanske teenagerbørn, den enes skilsmissesøn og deres to plejebørn, hvoraf den ene bliver venner med transfyren Cole.
Se den på Hulu.com og netflix.com
Looking (HBO, 2014-)
Stilfuldt, romantisk komediedrama om en gruppe 30-40-årige bøssevenner i San Francisco og deres daglige romantiske, seksuelle og professionelle dramaer. Eksekveret med nogen bramfrihed tager serien i sin første sæson, der snart følges op af en anden, emner som prostitution, race- og klasseskel op.
Se den på HBO Nordic
Transparent (Amazon, 2014-)
Six Feet Under-skribent Jill Soloways nye anmelderroste drama om en familie i L.A., hvor den ene forælder Maura (spillet af Jeffrey Tambor) springer ud som transkvinde i en sen alder, alt imens hendes tre børn er travlt optaget af sig selv. Serien omhandler biseksualitet, transfetichering, den komplekse relation mellem en ung mand og hans langt ældre barnepige, og det hele er skildret med køligt, humoristisk blik på menneskelige relationer og selvoptagethed.
Se den på viaplay.dk eller amazon.com

