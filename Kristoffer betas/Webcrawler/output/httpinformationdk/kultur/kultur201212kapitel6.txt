Kapitel 6: Forelæsningen
Resume: Da professoren genfinder ’Saknussemm-modellen’ i hukommelsens gemmer, ryger han tilbage i en gammeldags og alt for avanceret tænkning. ’Tanken’ hjælper ham tilbage på sporet, og den unge Malene Pedersen kaster sig for professorens fødder i ren og skær taknemlighed


 Det var en menneskealder siden, professor Saknussemm sidst havde stået på talerstolen i et auditorium. Nu stod han der igen med både sin laptop, smartboardet og et powerpointshow som hjælpemidler. ’Saknussemm-modellen’ tog sig flot ud blæst op i så stor størrelse og delmodellerne, som han havde givet forskellige farver, fungerede også upåklageligt.
Få dage efter de tre studiners besøg, var en energisk, kortklippet kvinde kommet og havde banket på professorens dør. Hun undskyldte mange gange, at hun ikke havde været forbi tidligere, ja, i det hele taget, at de endnu ikke havde hilst på hinanden. Saknussemm forstod ikke, hvorfor de skulle have hilst på hinanden, indtil det gik op for ham, at den ivrige dame, hvis navn var Joy Frederiksen, var prorektor på universitet.
»Jeg troede, kontoret her var et kosteskab, indtil mine studerende kom og fortalte, at det er her, du sidder.«
Joy grinede lidt nervøst og refererede til ’Saknussemm-modellen’, og hun inviterede professoren til at komme og gæsteforelæse på økonomistudiet om sin model, hvis han da kunne afse et par timer midt i forskningen.
Professoren havde alverdens tid til at uddybe ’Saknussem-modellens’ fortræffeligheder (eller ’Julestjernen’ som han selv yndede at kalde den) for dem, der skulle være interesserede.
Nu stod han i det tætpakkede auditorium, hvor studerende fra adskillige fakulteter og institutter var mødt op for at høre om den navnkundige model. Hvad professoren ikke anede var, at der allerede var skrevet flere bøger om modellen og at man inden for de sidste par år, var begyndt at benytte stjernen inden for både virksomhedsstrategi og i den finansielle sektor.
Ingen anede, hvem der oprindeligt havde fundet frem til den gamle ’Saknussemm-model’, og at denne Saknussemm i det hele taget eksisterede, var man først blevet opmærksom på, da professoren havde vist sig ved rektors åbningstale.
Efter de tre studiners sidste besøg, havde Saknussemm været utålmodig efter at komme i gang med noget nyt, men jeg fik omsider overbevist ham om, at vi måtte arbejde på at forenkle modellen yderligere, så den kunne blive så brugervenlig som muligt. At dette var lykkedes, stod for alvor klart, da Malene Pedersen fik lov til at gå på talerstolen efter Saknussemm. Her uddybede hun, hvordan den nyeste version af professorens stjernemodel med fordel kunne benyttes inden for den finansielle sektor og, ifølge hendes tese, redde landet ud af finanskrisen.
Jeg ved ikke, om De kan se det for Dem, kære læser, men de fremstod som et særdeles godt par, de to: Professor Saknussemm og den unge Malene Pedersen, der i øvrigt endte med at vinde guldmedalje for sit speciale om modellen og på det nærmeste fik smidt et ph.d. stipendium i nakken, hvis bare hun ville fortsætte sin forskning.
Aldrig var der blevet klappet så meget i auditoriet på Økonomi som efter professor Saknussemms forelæsning og Malene Pedersens efterfølgende oplæg.
Joy Frederiksen mente, at det var noget af det klogeste, der længe var blevet tænkt. »Dette forklarer dansk økonomi, som den ser ud i dag,« udbrød hun, da professoren og Malene sad inde på hendes kontor og fik skænket cognac i hvide plastickrus. »Vestens økonomi med den overhængende fare for kollaps i en globaliseret verden – din model kan redde os, Saknussemm.«
»Der mener jeg, De tager fuldstændig fejl,« kluklo professoren, indtil den unge Malene sparkede ham så hårdt over skinnebenet, at han kom til at spytte cognac i ansigtet på prorektoren.
»Der er ingen tvivl om, at ’Saknussemm-modellen’ er fremtiden,« fastslog Malene og løftede sit krus. »Skål for professoren,« smilede hun sødt, mens Joy tørrede cognac af kinden med det gulnede lommetørklæde, som Saknussemm havde lånt hende.

