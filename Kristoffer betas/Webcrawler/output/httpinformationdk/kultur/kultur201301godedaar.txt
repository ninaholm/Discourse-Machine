De gode og de dårlige kramper
Fortiden og nutiden var i slåskamp som aldrig før i 2012 på den internationale scene. Kvinder var centrale i stridigheder og udviklinger. En ung stjerne sprang ud af skabet. En overlæbe talte over sig
Genren EDM (electronic dance music) blev afsæt for en ny form for stadionkoncerter: Enorme sanse-bombende produktioner, der handlede lige så meget om den tivoliserede lys- og tørisoplevelse som om følelsen af bassen i rygmarven. Her Swedish House Mafia i Solna uden for Stockholm.


 Fortiden og nutiden var i slåskamp som aldrig før i året, der gik på den internationale scene. Det var et år i gode og dårlige kramper, døds- såvel som fødselskramper. Og kvinder var centrale i en række stridigheder og udviklinger.
De markerede sig ekstremt stærkt i det før så maskuline domæne: Det elektroniske. Solister som canadiske Grimes, engelske Cooly G og amerikanske Laurel Halo tog alle magten alene i maskinernes verden, og ligestilling har sjældent lydt så godt.
Og amerikanske Amanda Palmer viste os, hvordan man finansierer sin musikalske karriere via sine fans. På crowdfunding-sitet Kickstarter slog hun rekord og indsamlede næsten 1,2 millioner dollar til støtte for sit nye album. Og hun markerede dermed, at en inderlig kontakt med en mindre fanskare kan være lige så økonomisk bæredygtig som en bredspektret pop til alle og enhver. Nye tider, folkens.
Men desværre ikke i Rusland, hvor en kvindelig aktivistgruppe mindede os om, at politisk kunst kan koste langt mere end Facebook-likes. Pussy Riot lavede en række happenings, mest markant da fem medlemmer – iført de nu berømte kulørte elefanthuer – affyrede politisk punkrock i den russisk-ortodokse Frelserkatedral i Moskva i februar i år i protest med kirkens pro-Putin dagsorden. Tre medlemmer blev siden fanget, og en retssag fulgte under stor international bevågenhed. Således virkede den kreative aktivisme over al forventning, men kom også til at koste dyrt. To af kvinderne afsoner stadig deres fængselsdom.
Slog mønt af voldssag
Og en dårlig krampetrækning i popkulturen: Rihanna indgik samarbejde med sin voldsmand og ekskæreste Chris Brown på sit seneste album, passende døbt Unapologetic. I Stockholm hængte feminister falske koncertplakater for Browns koncert op – med det lækkede politifoto af Rihannas sønderslåede ansigt fra episoden i februar 2009. På albummet koketterede Rihanna med forholdet – vel at mærke med tekster skrevet af andre – og ville vist på den måde slå mønt af hændelsen. Bizart.
Og Whitney Houston døde. Livet var ikke gået sporløst hen over hende – ligesom damens værk heller ikke var gået sporløst hen over hitlisterne. I en sær genindspilning af den amerikanske sangerindes dominans bidrog Houstons gamle albummer heftigt til det faktum, at over halvdelen af alle plader solgt i USA i første halvår af 2012 var gamle. For første gang nogensinde. 76,6 millioner plader kom fra pladeselskabernes bagkatalog, mens 73,9 millioner var nye.
Jo, vi vader i fortid. Instagram- og Hipstamatic-apps hjælper os til at give vores samtid en omgående nostalgi. Vi oversvømmes af genudgivelser og jubilæer og er alle blevet kuratorer i hvert vores YouTube-museum.
Den britiske musikjournalist Simon Reynolds’ bog Retromania udkom i juni 2011, men den vandt yderligere styrke i 2012.
»I stedet for at handle om sig selv har 00’erne været om et hvilket som helst andet årti, som pludselig manifesterede sig igen,« skrev han.
Og i januar i år skrev Kurt Andersen artiklen »You Say You Want a Devolution?« i magasinet Vanity Fair:
»Nu hvor vi har omgående universel adgang til hvert eneste gamle billede og indspillede lyd, er fremtiden ankommet, og det eneste, vi drømmer om, er fortiden.«
Og man kan høre det i den ny musik. Garagerock fra 60’erne, new wave og reggae fra 70’erne og 80’erne, synthpop og dancehall fra 80’erne og rave-musik fra 80’erne og 90’erne har gjort sig heftigt gældende i vores samtid. Og hvad sker der, når vi ikke længere har en musik, der forholder sig direkte til vores samtid, men i stedet direkte til fortiden?
Overflod og stoffer
En form for samtidig narkotisk virkelighed – eller genkendelig fornemmelse af uvirkelighed – viste sig i Los Angeles og svøbte sig over verden: »Do you like drugs? Yeah, well, me too, me too, me too,« lød det fra den 27-årige r&b-sanger Miguel på hans andet, fine album Kaleidoscope Dream. Den omsiggribende eskapisme er også en realitet.
Og årets store helt, Frank Ocean, skabte med Channel Orange en fortællende, minimalt syntetisk iscenesat r&b, som greb alle – på tværs af generationer og grupperinger – i struben. »Real love, ain’t that something rare,« som det lyder på sangen »Super Rich Kids«, hvor Ocean med en præcision a la Bret Easton Ellis fortæller om overflod og stoffer i Følelsesløse City.
Den 24-årige superstjerne i svøb sprang også ud af skabet på sin Tumblr-blog i juli i år: »4 summers ago, I met somebody. I was 19. He was too. We spent that summer, and the summer after, together.« Dermed var han den første mandlige mainstreamstjerne i hiphop- og r&b-kulturen, som erklærede sig homo- eller biseksuel – endda med fremtiden foran sig. Respekt.
Med 20 års forsinkelse
Og USA’s mainstream blev erobret af beats og bas. Med 20 års forsinkelse kom ravet for alvor til Guds eget land, stadion-style.
EDM (electronic dance music) blev afsæt for en ny form for stadionkoncerter: Enorme sansebombende produktioner, der handlede lige så meget om den tivoliserede lys- og tørisoplevelse som om følelsen af bassen i rygmarven. Og en ny tids verdensstjerner hedder: David Guetta, Deadmau5, Skrillex, Swedish House Mafia. Frem med dine glowsticks!
Og kort: Bobby Womack og D’Angelo gjorde comeback. Madonna mistede grebet, og en ny generation tog over: Taylor Swift, Rihanna, Lady Gaga. Og Metallica blev færdige med deres major label-kontrakt med Warner og har nu alle deres masterbånd i egen forvaring. Måske vil de forstå at udnytte den nye musikalske verdensorden? Dén, som de ellers selv kæmpede så hårdt imod, da de stod forrest i sagsanlægget mod Napster for snart længe siden ...
I denne nye musikalske verdensorden passerede sydkoreanske Psy over en milliard views på sit pandemiske pophit »Gangnam Style« – og verden blev på én gang større og mindre.
Og hvil så i fred discodronning Donna Summer, sitarmester Ravi Shankar, discokonge Robin Gibb, r&b-, soul- og jazzdiva Etta James og Beastie Boys-gavflab Adam Yauch. Jeres tid løb ud, men I er graveret i musikhistorien for eftertiden. Som fortsætter til næste år. Stay tuned.

