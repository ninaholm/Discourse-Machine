Hvorfor løber Fogh fra løfterne?
Løfter om ulandshjælp, skattestop, børnecheck, hjælp til barnløse og bred asylaftale. Statsministeren holder dem ikke længere, for han kan ikke længere selv bestemme


 Har statsminister Anders Fogh Rasmussen mistet grebet om sin regering? Er han på vej til et nyt job i udlandet eller noget helt tredje? Et eller andet er der galt, når den rutinerede Venstre-leder så kort tid efter et folketingsvalg kan løbe ind i så mange velbegrundede anklager om løftebrud. Først var der et gammelt løfte fra valget i 2005 om at forhøje børnechecken med 2.000 kroner om året for børn under tre år. Det skulle træde i kraft i år, men er nu udskudt på ubestemt tid. Så var der familieminister Carina Christensen (K), som lovede gratis hjælp til barnløse, der ønsker andet og tredje barn. Det afvises nu af regeringen. Så var der brevet til alle landets husejere fra Anders Fogh Rasmussen få dage før folketingsvalget, hvor han hånede Socialdemokraterne for at ville nedsætte en skattekommission, hvor alt er i spil. Det er jo kun, fordi Socialdemokraternes vil sætte skatterne i vejret, "det ved vi", fremførte statsministeren. 
Mejslet i granit
Nu har regeringen så nedsat en skattekommission, hvor alt er i spil, og hvor den nyudnævnte formand for kommissionen, Carsten Koch, er mere end ivrig efter at regulere de boligskatter, som statsministeren har fredet i flere omgange. Venstres allermest manifeste valgløfte om et skattestop mejslet i granit står altså for fald. Skattestoppet skal nemlig gælde før og efter, at regeringen har gennemført en skattereform, en øvelse som i centraladministrationen er blevet døbt "det thailandske vindue", fordi det svarer til ægtemanden, der lover troskab før og efter rejsen til Thailand - men ikke under. Så er der ulandshjælpen, hvor der i regeringsgrundlaget står, at "ulandsbistanden skal øges". Det blev i udviklingsminister Ulla Tørnæs fortolkning i ugens løb til, at regeringen vil "overveje" at øge bistanden. 
Smalle aftaler
Som man kunne læse her i avisen, så føler Dansk Folkeparti sig ikke forpligtet til at lade ulandsbistanden stige. Partiet vil nu arbejde aktivt for at sætte bistanden ned fra de nuværende 0,8 procent af BNI til 0,7 procent. Endelig var der senest onsdagens smalle aftale om asylansøgeres mulighed for at slippe ud af asylcentrene. Trods løfter i valgkampen om at ville gennemføre en bred politisk aftale, så blev den uhyre smal - nemlig kun med Dansk Folkeparti. Faktisk er der ikke engang 90 mandater bag forliget - til alt held for integrationsminister Birthe Rønn Hornbech (V) kan ændringerne gennemføres administrativt uden om Folketinget.
Så hvad er det, der sker? Er statsministeren blevet ligeglad med sit gamle, ofte fremførte slogan om, at det han lover før et valg, opfylder han efter et valg? Formentlig ikke, det er snarere et spørgsmål om, at Fogh Rasmussen ikke længere selv kan bestemme. Det mudrede valgresultat har tvunget statsministeren til at satse på bredere politiske aftaler, men Dansk Folkeparti kræver fortsat at stå forrest, når der skal vælges forligspartner. Og både når det gælder asylaftale og ulandsbistand har DF sat hælene i og krævet troskab. Dertil kommer, at Fogh Rasmussen regner med at slippe godt fra løftebruddene så længe de finder sted i begyndelsen af en valgperiode, vil de længe være glemt, når vælgerne igen skal til stemmeurnerne. Det gælder både for ulandsløftet, asylløftet, løftet til de barnløse, og børnechecken kan stadig nå at blive forhøjet inden næste valg. Men et løfte slipper han næppe godt fra at bryde, og det er løftet om skattestop til boligejerne. Det har været så manifest i hele Fogh Rasmussens regeringsperiode, at han står og falder med det. 
Nu eller aldrig
Hvad der ligger bag regeringens åbne opdrag til den nye skattekommission, er formentlig endnu en ulmende skatteuenighed internt i regeringen. Der er den fløj, som ønsker at tage det store opgør med skattesystemet. Det er nu eller aldrig, at man har chancen for en markant sænkelse af indkomstskatten, men skal det kunne lade sig gøre, så må man nødvendigvis hente noget af det tabte ind på boligskatten og dermed bryde skatteløfterne og skattestoppet. Den anden fløj vil for alt i verden holde fast i løfterne til boligejerne, fordi det vil være katastrofalt ikke at gøre det. Den diskussion - og afgørelsen af, hvilken fløj der vinder - er nu udskudt til på den anden side af kommissionens rapport i 2009.


