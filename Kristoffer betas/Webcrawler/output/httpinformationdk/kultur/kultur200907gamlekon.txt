Gamle koner bør ikke føde børn
Bommert-redaktionen går ind i noget så fint som en etisk problemstilling, hvor der kan siges for og imod - på baggrund af en nok så alvorlig sag fra Spanien
Det her bør man måske overveje fornuften i en ekstra gang, hvis man er fyldt 60.


 Vi ved, bommerterne er derude et sted, men hvor? Bommert-redaktionen havde svært ved at få øje på en gedigen en af slagsen nu, hvor politikerne er på sommerferie. Der var da enkelte, som kunne aspirere til den fornemme titel Ugens Bommert - som f.eks. episoden, da en meget ung røver i Vejle stillede sig op i køen ved kassen i LokalBrugsen og pænt ventede med at trække pistolen, til det blev hans tur. Men hvor meget spalteplads kan sådan en trække? Egentlig er der jo kun at sige: »Unge mand, man behøver altså ikke stille sig op i køen, hvis man er røver!« Han slap af sted med pengene, hvorfor det var så som så med det gebommerlige.
Så var der banken i Amerika, som havde trukket 121.000 milliarder kroner på fire kunders konti, svarende til De Forenede Staters samlede statsgæld. En ordentlig bommert, men dog blot en papirbommert. Pengene var straks blevet ført tilbage.
I sin kvide kastede Bommert-redaktionen en opfordring ud på vores avis' interne mail: Var der dog ikke nogen, som havde en solid bommert på hånden? Straks var der respons, idet en opvakt udenrigsjournalist var faldet over et telegram, hvor der stod: »Verdens ældste mor er død. Hun efterlader sig sine to år gamle tvillingesønner moderløse.«
Savnede familie
Historien er, at en spansk kvinde havde insisteret på at få børn, selv om hun af alder var 60+. Maria del Carmen Bousada de Lara gik rundt nede i Spanien og kedede sig vist lidt. Hun savnede at have en familie, men havde endnu ikke mødt den rette mand i sit liv, og så syntes hun, det var på tide at få børn. Altså rejste hun til en klinik i Los Angeles, hvor hun for en kvart million kroner fik en fertilitetsbehandling og efterfølgende - i en alder af 66 år - fødte tvillinger. Det er kun et par år siden, og nu er hun død af en kræftsygdom.
Vor læser vil her kunne indvende, at det er en for alvorlig sag til at kunne kalde en bommert, og har ældre medborgere ikke lov til at få børn? De kan vel være lige så gode forældre som alle andre. Vel, Bommert-redaktionen har ikke noget imod at tage alvorlige, etiske problemstillinger op til debat, når lejlighed byder sig, for hvor smart er det lige at få børn i den alder og så dø fra dem? Det diskuteres nu af alverdens etikere efter denne sag.
Endnu ældre
why notSpanske Maria argumenterede over for sig selv og andre med, at hun var ved godt helbred. Der var mange unge i hendes familie, som kunne tage over, hvis hun skulle gå hen og dø, men personligt troede hun såmænd nok, at hun ville få lejlighed til også at se sine børnebørn vokse op. Hendes egen mor var blevet 101 år, så ?
why notJa, ? Nu sidder ungerne med håret i postkassen og må se sig om efter en anden mor, og der var jo også lige det ved sagen, at Maria havde løjet sig 11 år unge yngre, og at hun helt havde glemt at tage familien i ed.
Det kan man vel kalde en livs- eller ligefrem eksistensbommert, og aldrig har vi haft noget så fint her i spalten. Vor skarpsindige kollega på miljøstoffet gør i øvrigt opmærksom på, at det ikke kan passe, at Maria del Carmen var verdens ældste mor, idet hans egen mor er betydeligt ældre! Det har han da i grunden ret i.

