Småt - og småligt
Da jeg havde betalt regningen, blev jeg stoppet af den stressede serveringspige, der bare lige ville fortælle mig, at køkkenet nu havde kasseret hele dagens parti af 'Sørens gulerødder'
Mielcke og Hurtigkarl. Det kan ikke have været gæsterne, der har forstyrret arbejdsgangen den dag, vi dukkede op. Der var i alt to besatte borde inde i restauranten. Selvom maden ind imellem var fremragende, var totaloplevelsen ved at gå ud rigtig dårlig.

Lokalet var fantastisk smukt og velproportioneret. Et stort, rektangulært, lyst rum, med en malet udsmykning, der var forårsgrøn og lækker. Bordene var dækket op med hvide duge og stofservietter. De stod smukt og frit i lokalet, og stolene var hvide og romantiske i stilen. Alt det fik jeg rigelig tid til at studere, mens jeg ventede på at blive budt velkommen hos Mielche og Hurtigkarl i Haveselskabets restaurant en forsommerdag, hvor det meste af Danmark holdt fri. Jeg var troppet op sammen med min hustru på slaget et - jeg lider af et præcishedssyndrom - for på det klokkeslæt havde vi bestilt bord. Der var kun et eneste bord besat i restauranten. Det blev betjent af stedets, på det tidspunkt, eneste serveringsmedarbejder. Da vi havde stået og hængt i døråbningen i mere end fem minutter og havde følt os rigtig uvelkomne og overflødige, tog vi sagen i egen hånd og okkuperede et bord blandt de mange ledige i den næsten tomme restaurant. Derefter fik vi yderligere fem seks minutter til at studere husets andet selskab på tre voksne og to børn, se ud på indgangen til Frederiksberg Have, hvor prægtige unge familier luftede de små børn og hundene. Først da overvejelsen om at forlade stedet igen opstod, fik restaurantens serveringspige tid til at lægge et par spisekort på bordet.»Har I bestilt bord,« spurgte hun, »for så skal I jo lige krydses af.« Ikke et undskyld for ventetiden eller bare et beklagende blik. Men hun var også virkelig stresset.Luksus i disse tiderEfter en tid med kortet var vi så i gang. Frokostkortet bød på to fiskeforetter og to kødhovedretter samt to slags desserter. Hver ret til en pris af 100 kroner. Afstemte vine kostede 90 kroner pr. glas. Postevand havde huset ikke. Men engelsk kildevand, der ifølge etiketten var blevet tappet på samme sted i mere end 800 år, kostede den nette sum af 50 kroner. I øvrigt det samme som stempelkaffen for én person senere blev prissat til.Fruen lagde ud med et stykke kulmule stegt på plancha. I bunden af den meget smukke og store, hvide tallerken lå der små velsmagende muslinger og hyggede sig sammen med dehydrerede tomater og en delikat dildsauce. Alt til fruens meget, meget store tilfredshed. Det samme galt den afstemte vin, som blev nydt i fulde drag.Min helleflynder var tillavet som -Nem-, og havde knap så meget kant og var ikke så stor en smagsmæssig udfordring som kulmulen. Min fisk blev fulgt af en daikonradise i miso, grøn broccolicreme (den kan næppe undgå at blive andet) og shiso. Ikke overvældende i smag, men sart og forsigtigt tilberedt, som kun en god fiskekok kan gøre det. Men også lige ved at blive kvalt af shisoen. Min hvidvin passede mig og helleflynderen helt fint. Begge fiskeretter kom prompte og var delikat varme.Brødet var lunt og hjemmebagt. Ingen tvivl om det. Skorpen var dog endnu sort af ovenvarmen og skulle lige brækkes af. Men krummen havde smag og fylde - og var god til at søbe dildsaucen op med.Fruen var til oksekød, og jeg elsker gris, når den er god. Så valget var let. På fruens tallerken kom der slag fra højreb 8+, hvilket betyder at det har hængt rigtig længe og mørnet(8 uger) i slagterens kølerum. En luksus i disse tider, hvor præmørnet kød præsenteres i alt for mange forretninger. Kødet var marineret i kold røg og vasouvan, der gav det en svag smag af karryblade og sennepsfrø og en fin sart anelse hvidløg, der sammen med den baskiske piment d`Espelette gav kødet kant. Saucen, produceret på røget marv, trak bestemt ikke ned.Hvem er Søren?Grisen var ok. Saftig og rar at sætte tænderne i. Nænsomt behandlet og med svampe fra skoven ved Ålsgårde. De grønne tarbaisbønner var rigtig lækre, mens de små gulerødder fra Søren, hvem søren han end er, var uspiselige. Ikke til at skære og slet ikke til at tygge, uden at man endte op med en trevlet sag i munden. Det gjorde jeg servitricen opmærksom på, hvorefter hun bar min tallerken ud i køkkenet. Jeg fulgte efter og fik af kokken at vide, at sådan var -Sørens gulerødder-, basta, men da jeg ikke havde fundet mine tilfredsstillende ville han da godt tillave et par nye. Det gik der en rum tid med. Og da min gris med gulerødder endelig vendte hjem til vores bord var fruen færdig med sit lækre stykke oksekød. Fornøjelsen ved at gå ud og spise sammen var ved at gå fløjten. Men hvad værre var, var, at de nye gulerødder var helt så seje og trevlede som de første. Jeg spiste kødet og de smækre svampe, og efterlod demonstrativt trevlerne på kanten af tallerken. Ingen undskyldning eller forklaring selvom den ene af ejeren, Jan Hurtigkarl, på dette tidspunkt var dukket op i restauranten sammen med endnu en serveringspige. Jeg gjorde ham opmærksom på gulerodsproblemet, hvortil hans eneste kommentar og reaktion var: Nu bliver jeg sur på kokken. Ikke et ord om, at han var ked af det. Eller det bøder jeg for med kaffe på huset regning f.eks. Vi skulle bare videre med dessertbestillingen selvom det var en tredjedel af min griseret, der havde vist sig uspiselig.Mens fiskeretterne og kødretterne var kommet prompte, gik der en rum tid før desserterne - en syrlig Granny Smith med koriander, rålakrids, citronverbena og sød hasselnød samt en Solero bestående af vaniljeis overtrukket med mango, kandiseret citrus, puré af kaffe og safran, kokosboller og hindbær - ankom. Faktisk gik der en 20 minutters tid, og så længe at min is næsten var smeltet - eller i hvert tilfælde blød og slatten - da den arriverede ved vores bord. Og jeg elsker helt, helt kold is. Når det nu skal være.Rigtig dårlig totaloplevelseSå gik det hurtigt igen. Om vi skulle have kaffe? Ja, da. En stempelkaffe, tak. Og fluks kom der kop, sukker og en kande varm mælk. Til gengæld gik glæden ved den varme mælk fløjten fordi den nåede både at trække skind og blive helt kold inden den glemte kande stempelkaffe dukkede op på bordet.   Portionerne er bestemt små, nærmest i smagsprøvestørrelse, men den værste sult var stillet.Men, men betjeningen.Det kan ikke have været gæsterne, der har forstyrret arbejdsgangen den dag, vi dukkede op. Der var i alt to besatte borde inde i restauranten, altså ét foruden vores, og tre borde uden for. En overkommelig opgave for en professionel restaurant. Så selvom maden ind imellem var fremragende, var totaloplevelsen ved at gå ud rigtig dårlig. For det er ikke kun maden, der tæller, når plusser og minusser skal gøres op. Det er også glæden ved at blive betjent og taget af, der skal lægges til regnestykket. Og på den front svigtede det totalt den forsommerdag i Haveselskabets have. Betjeningen var alt for anonym og tilsyneladende ligeglad med vores velbefindende. Der herskede en helt anden tone end da Jan Hurtikarls far, Roy, huserede i de samme lokaler for år tilbage. Der var man ikke i tvivl om, at stedet havde en vært - måske endda lidt for meget en gang imellem. Men hellere lidt for meget værtskab end alt for lidt - især de uspiselige gulerødder, den smeltede is og den kolde mælk taget i betragtning. Uden undskyldning - eller kompensation - af nogen art, virkede værtskabet bare småligt.PS: Da jeg havde betalt regningen - og lagt drikkepenge som sig hør og bør - og var på vej ud i haven igen, blev jeg stoppet af den stressede serveringspige, der bare lige ville fortælle mig, at køkkenet nu havde kasseret hele dagens parti af -Sørens gulerødder-. Og de ville ikke blive serveret for kommende gæster. Godt for dem. Men stadig ingen undskyldning fra værten for at lade mig agere prøve-klud.paradoks information.dkMielcke &amp; Hurtigkarl, Frederiksberg Runddel 1, 2000 Frederiksberg, tlf. 38348436
