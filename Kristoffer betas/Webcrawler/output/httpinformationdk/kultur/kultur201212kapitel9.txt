Kapitel 9: En lille mikrofon
Resumé: Saknussemm er både blevet modeikon og sexsymbol. Da chokket over at være blevet så populær har lagt sig, holder han sig ikke længere tilbage fra tilværelsens mange fristelser. Men er det mon sundt for den aldrende professor pludselig at være så meget i vælten?


 I den tid, der var gået, siden Malene Pedersen første gang havde banket på Saknussemms dør sammen med de to andre unge studiner, og frem til nu, hvor professoren havde opnået heltestatus blandt både studerende og ansatte, havde den ambitiøse ph.d-stipendiat med jævne mellemrum lagt vejen forbi Saknussemms kontor.
Det siger sig selv, at Malene havde fulgt med i professorens stigende popularitet, og i begyndelsen gjorde hun, hvad hun kunne for at bremse udviklingen. Ofte luftede hun sine bange anelser om fremtiden. Universitetets fremtid. Hele samfundets fremtid. Med ’Saknussemm-modellen’ havde hun gjort det til sin opgave at redde verden, ja, sådan formulerede hun det rent faktisk, men dette lod sig kun gøre, såfremt modellen kunne forblive et eksklusivt værktøj og ikke allemandseje, som det var ved at være tilfældet.
Den unge forsker virkede oprigtigt bekymret, og i begyndelsen blev professoren stærkt berørt af hendes synspunkter. Som De sikkert husker, kære læser, blev Saknussemm så påvirket, at han flere gange kom i tvivl om, hvorvidt det var fornuftigt at brede modellen ud over for mange videnskaber. Om det var Malenes store brune øjne, hendes uskyldsrene ansigt og lange, glatte hår, der fik professoren til at tro på, at hun med hans forsimplede julestjernemodel kunne gå ud og redde verden, ved jeg ikke med sikkerhed, men jeg er bange for det.
Hver gang Malene havde været forbi, havde jeg et hyr med at få Saknussemm tilbage på sporet af den formålstænkning, han selv så ukritisk havde kastet sig ud i den dag, han åbnede døren ind til auditoriet, hvor rektor havde stået og holdt sin åbningstale for det nye universitet. Først da det lykkedes mig at få professoren til at nedfælde sit manifest: ’Saknussemm-modellen – det ultimative samarbejdsværktøj mellem videnskaber’ samt at påtage sig den stil, der skulle til for at overbevise den moderne ungdom om en ny og fremsynet copy-paste-strategi for videnskaberne, ophørte hans tvivl.
Malene Pedersen var mere udholdende end de fleste, men på et tidspunkt stod det klart for hende, at chancen for at vinde patentet på ’Saknussemm-modellen’ for alvor var forpasset. I stedet for at lade sig slå ud, som jeg havde forestillet mig, at hun ville, lagde hun en tilsyneladende helt ny strategi for sin forskning. Længe havde det meste af hendes arbejde bestået i at få del i professor Saknussemms inderste tanker, men efterhånden havde han fået så travlt, og det plagede hende, at hun ikke havde indblik i, hvad han talte med alle de studerende om, som hele tiden kom rendende. Den eneste måde at komme rundt om dette problem på var at lade professoren aflytte.
Malene Pedersen placerede en lille mikrofon under Saknussemms skrivebord, så hun kunne følge med i hans samtaler. Hvad mikrofonen selvfølgelig også videreformidlede til den ambitiøse forskers smartphone var en række lyde, som hun gik ud fra måtte være menneskelyde, men derudover ikke kunne sætte i forbindelse med noget sprogligt. Indtil det gik op for hende, at professorens samvær med flere af de studerende havde en langt mere udvidet karakter, end hun havde forestillet sig.
Nu tænker De sikkert, kære læser, at Malene både blev vred og chokeret, men der tager De fejl. Det er muligt, at hun blev chokeret, men så snart det lille stød havde fortaget sig, smilede hun glad til sig selv i spejlet. Hvis den sande vej til Saknussemms hjerne betød en så direkte involvering af kroppen, som det lod til at være tilfældet, ville Malene Pedersen hellere end gerne stille sig til rådighed.
 
Følg med i morgen, når professoren vågner fra sin middagslur og har fået uventet besøg

