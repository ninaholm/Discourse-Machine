'Den bedst mulige Indiana Jones'
Eventyret kommer fra personerne, sagde George Lucas, da han og Steven Spielberg i går mødte pressen for at tale om parrets nye Indiana Jones-film
Harrison Ford, Steven Spielberg og George Lucas poserer for fotograferne før premieren på den ny Indiana Jones-film.


 CANNES - "Vi var egentlig ikke ude på at overgå alle efterligningerne," sagde George Lucas på et velbesøgt pressemøde, da han, Steven Spielberg, Harrison Ford og de øvrige skuespillere i går indtog Cannes med årets nok mest imødesete film, Indiana Jones og Krystalkraniets Kongerige.
Lucas refererede til ikke mindst The Mummy og National Treasure, humoristiske eventyrfilm, der med vekslende held har forsøgt at gøre den umådeligt populære Indiana Jones kunsten efter.
"Vi besluttede os for at lave den bedst mulige Indiana Jones-film, og vi ville ikke have F14-fly til at flyve under motorveje. Vi ville gøre det meget realistisk, med rigtige stunts og med en rigtig historie om rigtige mennesker. Eventyret kommer fra personerne, og vi spørger os selv: 'Hvad kræver historien af os, og hvordan kan vi lave den så underholdende, spændende og fuld af suspense som overhovedet muligt?'"
Lucas, der har produceret alle fire Indiana Jones-film, mens vennen Spielberg har instrueret, sammenlignede de digitale effekter, der gør det muligt at skabe alt og sætter sit tydelige præg på nutidens film, med dengang filmmediet fik lyd og farve.
Praktisk magi
"Når man får adgang til en ny teknologi, bliver den misbrugt. Det er menneskets natur, og det aftager med tiden. Special effects er kun værktøjer som alle andre, som man kan bruge til at fortælle sin historie, ligesom kameraet og båndoptageren er et værktøj. Digitale effekter gør det meget nemmere at gøre nogle ting, man ikke kunne gøre tidligere. Mange film, som laves i dag, kunne ikke laves før de store fremskridt, vi har set inden for special effects. Det betyder, at der bliver lavet en anden slags film, flere historiske film, flere episke film. Man behøver ikke kun at lave film på gaden."
For Steven Spielberg handler det også om, at når alt er skabt i en computer, stimuleres kreativiteten ikke på samme måde, som når man optager i kulisser, man fysisk har bygget.
"Der er ingen inspiration at hente, når skuespillere og en instruktør går ind på en tom scene, hvor alt er blåt. Det er meget svært at forstå, hvad der foregår, og vi ville lave så lidt af det som muligt på denne film. Vi har været forkælede med fantastiske scenografer, der har bygget fornemme kulisser, der er praktiske og næsten lige så store som det, man ser på lærredet. Jeg ville gerne kunne gå ind i kulissen og f.eks. befinde mig i et tempel og få mine idéer til indstillinger ud fra, hvordan kulissen inspirerede mig og skuespillerne. Det kostede lidt flere penge, men det var vigtigt for George og mig, at vi lavede så meget som muligt af filmen med praktisk og ikke digital magi."

Mere fra Cannes på information.dk/film og luftskibet.information.dk/forsidesensationen
www.festival-cannes.fr

