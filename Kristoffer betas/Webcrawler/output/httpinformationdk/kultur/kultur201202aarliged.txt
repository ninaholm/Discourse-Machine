Den årlige dans om Hollywoods guldkalv
2011 var et sjældent succesår for Informations filmredaktør og Oscar-spåmand. Således opmuntret kaster han sig igen i år – hvor en fransk stumfilm i sort/hvid er nomineret i 10 kategorier og synes at være den store favorit i de fleste af dem – ud på dybt vand og sætter sit gode ry og rygte på spil i filmens og læsernes tjeneste


 Det er den 63-årige komiker og skuespiller Billy Crystal, der på søndag skal være vært ved Oscar-uddelingen – for 9. gang – og forleden tweetede han om den første prøve på årets store filmfest:
»De sagde, at jeg skulle gøre det ’friskt og nyt’. Og det kommer fra en industri, der lige har givet os Fast & Furious 5 og Harry Potter 7, del 2.« Nej, det er ikke ligefrem banebrydende eller grænseoverskridende humor, men det er alligevel sjovt og en indikation af, at det var et godt valg at bede Crystal om at træde til, da Brett Ratner pga. uheldige udtalelser måtte gå som hhv. producer af den 84. Oscaruddeling, og Eddie Murphy derfor sprang fra som vært.
Under alle omstændigheder bliver det ikke værre end sidste år, hvor stakkels unge Anne Hathaway energisk forsøgte at kompensere for, at hendes medvært, James Franco, virkede, som om han var på stoffer. Så meget for at forsøge at tiltrække et yngre publikum. Det store slag synes i år at stå mellem to film, Michel Hazanavicius’ sort/hvide stumfilm The Artist og Martin Scorseses familievenlige Hugo, der er nomineret til henholdsvis ti og elleve Oscars.
Og det fantastiske er, at ligegyldigt hvilken af de to film der løber med flest priser – The Artist er dog favorit – er de begge charmerende og opfindsomme hyldester til den tidlige filmhistories store pionerer, ikke mindst Georges Méliès. Begge film har betaget biografgængere verden over, hvilket er lidt af et særsyn i en tid, hvor målet for de fleste mainstreamfilm synes at være større, vildere og mere larmende.
Sidste år lykkedes det mig at gætte vinderne i ikke færre end 20 af de 24 Oscarkategorier; en enestående bedrift – hvis jeg selv skal sige det – som jeg ikke tidligere har præsteret og formentlig heller ikke kommer til at gentage foreløbig. Men selvfølgelig gør jeg igen i år forsøget. Her er mine bud på vinderne i de seks største kategorier.
Bedste film
Ni film er nomineret i den mest prestigefyldte kategori af dem alle, men én film synes at have favoritværdigheden og det momentum, der gør, at den kommer til at løbe med flest priser ved årets Oscar-uddeling. Det er franske Michel Hazanavicius’ The Artist, der er så opfindsom og fornøjelig en film, at det er umuligt ikke at blive forført af den. Det er en film, som transcenderer kulturelle og sproglige kløfter og om noget minder os om, hvad filmmediet kan uden overdreven brug af udvendige effekter. Det er denne enkelhed og umiddelbarhed, som også er grunden til, at The Artist kommer til at vinde foran Martin Scorseses lige så charmerende og tematisk beslægtede, men også meget mere overlæssede, Hugo. De nærmeste konkurrenter til de to er nok Steven Spielbergs oversentimentale War Horse, Alexander Paynes morsomme og rørende The Descendants og Terrence Malicks vildt fabulerende og filosofiske The Tree of Life. De andre nominerede som Bedste Film er Woody Allens Midnight in Paris, Stephen Daldrys Ekstremt højt og utrolig tæt på, Tate Taylors The Help (Niceville på dansk) og Bennett Millers Moneyball. Fælles for de ni film er i øvrigt, at de fejrer livet i al dets mangfoldighed og opbyggeligt og trods alt optimistisk fortæller om at overkomme svære odds.
· Hvem vinder: The Artist
· Hvem bør vinde: The Artist
Bedste instruktion
Jeg er af den overbevisning, at ’Bedste film’ også bør vinde for ’Bedste instruktion’, og The Artist er så tæt på en sikker vinder, som man kommer. Den oser af kærlighed til filmmediet og er så formfuldendt skruet sammen. Og hvor vil det dog være fantastisk, hvis det er en franskmand, der på søndag går på scenen i The Kodak Theatre i Hollywood for at modtage en Oscar for en stumfilm om gamle dage i filmbyen. Men det er et stærkt felt, Hazanavicius er oppe imod, og ikke mindst er det rart at se Woody Allen være nomineret for den morsomme og begavede Midnight in Paris. Martin Scorsese er igen formentlig Hazanavicius’ største udfordrer, men ligesom Alexander Payne og Terrence Ma–lick, der udgør feltets bagtrop, må han i denne kategori nøjes med en nominering.
· Hvem vinder: Michel Hazanavicius
· Hvem bør vinde: Michel Hazanavicius
Bedste kvindelige hovedrolle
Det er Meryl Streeps år, og hun bør belønnes for sin på alle måder overbevisende Margaret Thatcher i Phyllida Lloyds Jernladyen. Streep er limen, der holder filmen sammen og i dén grad nuancerer billedet af den stålsatte kvinde og tidligere premierminister. Efter fem sekunder glemmer man rent, at det er en skuespiller og ikke den rigtige Thatcher, man ser på. Det er Streeps 17. Oscar-nominering, hvilket er rekord, og vinder hun, er det tredje gang, hvilket også vil være rekord. Der er dog flest eksperter, som mener, at Viola Davis vinder for The Help – fordi det er en flot præstation i en vigtig film, som tilmed blev meget bedre modtaget end Jernladyen. Men de eksperter tager (forhåbentlig) fejl.
De øvrige nominerede præstationer er også stærke, ikke mindst Glenn Close i Rodrigo Garcias Albert Nobbs der handler om en kvinde, som for at kunne få arbejde i slut-1800-tallets Irland giver sig ud for at være en mand, og Michelle Williams, som formår at gøre en anden ikonisk kvinde, Marilyn Monroe, spillevende og både menneskelig og sexet i Simon Curtis’ My Week with Marilyn. Nomineret er desuden Rooney Mara som Lisbeth Salander i David Finchers The Girl with the Dragon Tattoo. Det vil dog være en skandale – og synd for den ’rigtige’ Salander, Noomi Rapace – hvis Mara vinder.
· Hvem vinder: Viola Davis
· Hvem bør vinde: Meryl Streep
Bedste mandlige hovedrolle
Jeg er ked af at gentage mig selv, men også i denne kategori synes The Artist og dermed filmens titelrolleindehaver, franske Jean Dujardin, at have overtaget.
Mange mener, at George Clooney bør vinde for sin præstation som sørgende, kriseramt midaldrende familiefar i Alexander Paynes The Descendants, men selvom jeg er enig i, at Clooney gør det strålende – han og Payne holder fat i mennesket og forfalder ikke til karikatur – så har han altså gjort det bedre og mere interessant i andre film før. Desuden er det The Artist, der har momentum, og Dujardins forspring bliver ikke mindre af, at han leverer sin stumfilmstjerne udelukkende med mimik og gestik og ingen tale. Meget godt kan siges om Gary Oldmans spil som koldkrigeren George Smiley i Tomas Alfredsons Dame, konge, es, spion, om Brad Pitt som baseballmanager i Bennett Millers Moneyball og om Demián Bichir som immigrant, der kæmper for tilværelsen i Chris Weitz’ A Better Life. Men alle tre må de nok se sig henvist til en statistrolle i årets Oscarshow.
· Hvem vinder: Jean Dujardin
· Hvem bør vinde: Jean Dujardin
Bedste kvindelige birolle
De fleste Oscar-eksperters favorit synes at være Octavia Spencer, der bestemt også gør en god figur som slagfærdig tjenestepige i Tate Taylors sympatiske The Help (Niceville på dansk). Men hun er groft sagt det politisk korrekte valg, og personligt kunne jeg nu godt tænke mig, at enten Melissa McCarthy fik en Oscar for sin grænseoverskridende og underholdende præstation som brudepige i Paul Feigs women-behaving-badly-komedie Bridesmaids – komiske præstationer vinder dog sjældent. Eller at britiske Janet McTeer blev belønnet for sit spil som endnu en kvinde, der agerer mand i Albert Nobbs. Det er en frygtløs præstation, væsensforskellig fra Glenn Closes ikke mindre rørende, men mere afdæmpede spil som Nobbs. De øvrige nominerede er Jessica Chastain for The Help og Bérénice Bejo for The Artist, og formentlig er det den eneste kategori, hvor Michel Hazavanicius’ film ikke har en chance.
· Hvem vinder: Octavia Spencer
· Hvem bør vinde: Melissa McCarthy/Janet McTeer
Bedste mandlige birolle
Også i denne kategori synes der at være en klar favorit, nemlig de n 82-årige veteran Christopher Plummer, der i Mike Mills’ Beginners spiller en aldrende mand, der til sin søns store overraskelse springer ud af skabet. Det er en nuanceret og fin præstation i en dejlig film, og Det Amerikanske Filmakademi kan godt lide gamle hunde, der lærer nye tricks. Gamle hunde er der i øvrigt flere af i kategorien: 82-årige Max von Sydow er nomineret for rollen som stum gamling i Stephen Daldrys udskældte Jonathan Safran Foer-filmatisering, Ekstremt højt og utrolig tæt på, som jeg faktisk godt kan lide, mens 71-årige Nick Nolte er nomineret for rollen som tørlagt alkoholiker og forhadt far i Gavin O’Connors noget forudsigelige, men velspillede og overraskende solide og rørende Warrior, der foregår i et mixed martial artsmiljø og er en blanding af Rocky, The Wrestler og The Fighter. Var det op til mig, fik Nolte en Oscar for sin på én gang hårde og følsomme faderfigur. Også nomineret er Jonah Hill for Moneyball, hvori han spiller en mere seriøs og voksen rolle, end han plejer – hvilket klæder ham – og Kenneth Branagh, der tydeligvis morer sig med at være teaterlegenden Laurence Olivier i My Week with Marilyn.
· Hvem vinder: Christopher Plummer
· Hvem bør vinde: Nick Nolte

