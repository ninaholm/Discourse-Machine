Taylor Swift slog Beyoncé ud
Ved grammyuddelingen i USA er der både vindere og tabere. Lady Gaga tog måske kun to priser, men showet stjal hun
Vinderne ved dette års Grammy Awards blev sangerinderne Taylor Swift og Beyoncé. Men Lady Gaga stjal showet, da hun mødte op på den røde løber ved dette års Grammy Awards med dette monstrum af en kjole. Heldigvis vandt hun kun to priser, da hun nærmest ikke kunne rejse sig fra stolen i kjolen.


 Natten til mandag skete det. Taylor Swift vandt top-prisen for årets bedste album ved Grammy-uddelingen i Los Angeles. En grammy hun vandt for næsen af de store kunstnere Dave Matthews Band, Lady Gaga, Black Eyed Peas og Beyoncé. Hermed fik den 20-årige country-pop sangerinde endeligt bevist sit værd for rapperen Kanye West, som ved sidste års MTV Video Music Awards afbrød hendes takketale, da han rykkede mikrofonen ud af hånden på hende og fortalte, at Beyoncé skulle have vundet prisen. En hændelse, som Beyonce senere måtte undskylde.
Swift sagde heller intet om episoden i sin uafbrudte takketale til Grammy-uddelingen. I stedet benyttede hun lejligheden til at fortælle, hvor meget det betød for hende at vinde prisen tilbage til Nashville. Swift endte dog med at blive øvet i at holde takketaler, idet hun vandt hele fire grammyer i løbet af aftenen.
Beyoncé blev stor vinder
Nogle vil måske mene, at Swift heller ikke denne gang fortjente at vinde, da hun ved en fotografering efter showet tabte en af statuetterne på gulvet med et brag.
Swift måtte dog endnu en gang dele spotlyset med Beyoncé. Hun brød nemlig Grammy-rekorden, da hun som første kvindelige soloartist vandt hele seks statuetter på én aften.  Beyoncé vandt blandt andet priserne for bedste kvindelige R&B kunstner, samt årets bedste R&B sang med pophittet «Single Ladies (Put a Ring on It)«.
Black Eyed Peas og Kings of Leon tog hver tre priser. Mens fænomenet Lady Gaga måtte nøjes med to. Godt det samme, da hun havde brug for assistance, hver gang hun skulle løfte sig fra sædet. Et monster af et kostume gjorde det besværligt for hende at bevæge sig. Til gengæld var hun under sin optræden på scenen iklædt meget lidt. Muligvis for at mane enhver spekulation om hendes nedre regioner til jorden. Også Information er tidligere kommet for skade at viderebringe rygter, om at Lady Gaga skulle være udstyret med en penis. Det er hun ikke. Ved grammyuddelingen havde hun allieret sig med Elton John. Arrangørerne havde måske forestillet sig en art clash of the titans, men man må konstatere, at Elton John faktisk klæder sig afdæmpet i forhold til Lady Gaga.
Beyoncé vandt måske priserne, men Lady Gaga stjal showet.


