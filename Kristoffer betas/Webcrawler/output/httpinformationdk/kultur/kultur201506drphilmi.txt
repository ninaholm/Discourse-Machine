Dr. Phil og middelklassen
Underklassen tager lidt mere afslappet på tingene. Den er hverken så konform eller så ambitiøs. som den stræbsomme middelklasse. Vi skal alle sammen være her, er sådan et slags motto, man har


 Engang for femten år siden tilbragte jeg en del tid på vores lokale sygehus i min egenskab af pårørende. Der var megen ventetid, som patienten og jeg bl.a. tilbragte i tv-stuen. Som det kan ske sådan et sted, og under den slags omstændigheder, blev vi indfanget af et tv-program, som ingen af os ellers nogensinde havde set. Det hed Dr. Phil, tror jeg.
Dr. Phil, en moden herre, gav psykologiske konsultationer for åben skærm. Hans ’patient’ i et par af afsnittene var en nydelig kvinde i begyndelsen af fyrrerne, der angav at have et problem med den måde, hun opdrog sine seks-syvårige datter på. Angav, for hun var ikke oprigtig – og det gennemskuede Dr. Phil med det samme. Hendes ærinde var i virkeligheden at få at vide, at hun ikke havde noget problem, at hun gjorde det helt rigtige.
At hun kunne tro det, var ligeså oprørende for os, der sad og så det, som for Dr. Phil, der muligvis – ligesom os – tænkte, at den dame må vi da vist se at få indlagt så hurtigt som muligt. Til akut psykiatrisk behandling. Hun opdrog sin lille datter til at vinde skønhedskonkurrencer, ikke bare senere, når hun blev voksen, men allerede som barn. Hun havde allerede vundet i adskillige. Men moderen var, mente hun da selv, sundt ambitiøs på datterens vegne.
Og her var det, at nogle i hendes bekendtskabskreds havde antydet, at det måske var lidt usundt at opdrage et barn så ensidigt til at satse på sit udseende. Og moderens metoder var da også temmelig rabiate. Hun forbød bl.a. datteren at have venner, der var overvægtige eller på anden måde kunne siges at være ’grimme’ eller ’uheldigt’ skabt.
Forbud mod grimme venner
Jo, for datteren skulle også i sit almindelige barneliv være omgivet af børn, der hvad skønhed angik ydede hende en vis konkurrence eller modstand. Hun skulle selvfølgelig overstråle dem alle sammen, men det skulle ikke være for let, så hun blev doven og undlod at gøre sig umage. »Hold da kæft,« tænkte vi. Det gjorde Dr. Phil muligvis også, men han udtrykte sig lidt mere høfligt.
Til moderens overraskelse, for ikke at sige chok, fortalte han hende, at hun var godt i gang med at ødelægge sit barn. At de fotos af datteren, med sejrsdiplomer fra de mange konkurrencer, som hun havde medbragt og stolt havde vist frem, tenderede seksuelt misbrug af barnet, pædofili simpelthen, og at forbuddet mod, at datteren havde ’grimme’ venner kun kunne give hende et inderligt forkvaklet forhold til andre mennesker.
Mens den ellers så stolte mor måbede så meget af chok, at hendes sminke begyndte at sprække, pålagde Dr. Phil hende straks at ændre kraftigt på sin opdragelse af det stakkels barn. Ellers ville det ende med en katastrofe.
»Skidegodt, Dr. Phil!« tænkte jeg, der selv er far til fire døtre. Men så på den anden side: det var jo dog bare fjernsyn. Kunne man stole på, at Dr. Phil virkelig var Dr.? Og var moderen virkelig så sindssyg, eller var hun bare hyret til at spille det? Og selv hvis det var sandt, var det jo Amerika, landet hvor alt, selv det mest utrolige, åbenbart var muligt. I dag, femten år senere, er jeg ikke helt så skråsikker i min skepsis.
Når man hører om såkaldte ’12-talspiger’, der bukker under for stress af angst for ikke at få lige så gode karakterer som deres gymnasieveninder, når man hører om spiseforstyrrelser som en følge af angst for ikke at have den ideelle vægt og de ideelle mål, så tænker man unægtelig på, at al den elendighed da må komme et eller andet sted fra. Og efter god, gammeleuropæisk skik og brug, er det jo nærliggende at tænke, at det såmænd nok, som så meget andet ondt, kommer fra USA.
Mere lokalt tænker man på, om det mon er lige præcis den stræbsomme middelklasse, man absolut vil have underklassens børn proppet ind i, når man taler om, at den – som man er enige om – negative sociale arv skal brydes?
Når man selv er underklassebarn, husker man ærlig talt tilværelsen dernede som væsentligt sundere. Og at en af grundene måske er, at underklassen tager lidt mere afslappet på tingene. At den hverken er så konform eller så ambitiøs. Vi skal alle sammen være her, er sådan et slags motto, man har. Også de tykke og de sære. Og ingen kan være den bedste til alting.
Hvis din chef ringer ...
Der er ingen grund til at romantisere underklassen, der er sådan set problemer nok, men når man hører udtrykket ’taber’ i tide og utide, og udelukkende tænker på folk fra de laveste socialgrupper, kan man godt få den tanke, at udtrykket måske i lige så høj grad kunne beskrive middelklassens stræbere, der knokler og sveder i fitnesscentret, altid er online, så chefen kan få fat på dem, og i det hele taget er så fikserede på at samle statussymboler, pleje karrieren og illusionen om et perfekt familieliv, at de må have lykkepiller for at kunne blive ved med at tro på, at der er en mening med deres liv.
På deres vegne ville man ønske, at der kom en Dr. Phil og trak dem lidt til side, midt under løbeturen i fyraftenstrafikken, og opfordrer dem til at sætte sig lidt ned. Lad os drikke en fyraftensbajer. Tag en pibe tobak eller en cigaret. Hvis en god, gammeldags underklassehotdog, med rå løg og hele svineriet, smager godt, så må to da smage dobbelt så godt? Hvis din chef ringer, så sig, at han kan rende dig i røven. Eller sluk i det mindste for mobilen. I alt fald må du til at lægge dit liv om. Som det er nu, er det usundt. Det kan ikke blive ved med at gå.

