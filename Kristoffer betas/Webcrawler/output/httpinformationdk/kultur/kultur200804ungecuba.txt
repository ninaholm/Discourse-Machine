Unge cubanere gør oprør på nettet
Cubas unge står midt i en ny revolution. De kæmper imod censur og for fri adgang til internettet


 I Cuba kæmper de unge i øjeblikket en indædt kamp for at få fingre i de informationer, som internettet byder på.
"Cubanerne har fået en ny helgen. Den er lille og kaldes for en USB-flash, memory-stick... Priset være denne nye beskytter og fordeler af information, der er kommet ind i vores liv," skriver en blogger på den cubanske blog Potro Salvaje. 
De unge er bevæbnet med memory-sticks og en vilje til at komme på internettet, der for eksempel kommer til udtryk i ulovlige internetopkoblinger.
Også digitalkameraer er et nyttigt våben. I sidste måned filmede nogle studerende en debat mellem dem selv og leder af det cubanske parlament, Ricardo Alarcón. Sidstnævnte havde svært ved at svare på, hvorfor de unge ikke bare kan rejse ud af landet, og hvorfor de ikke må bruge søgemaskiner som Google. Videoen, der viser en stor utilfredshed blandt de unge, blev hurtigt udbredt og endte hos BBC. I dag ligger den på Youtube. 
Digital undergrund
Det var kun brænde på bålet, da Cubas populæreste blogger, 32-årige Yoani Sánchez sidste måned sagde, at den cubanske regering havde spærret adgangen til hendes blog 'Generación Y'. På bloggen giver Sánchez en kritisk vurdering af, hvad der foregår i Cuba lige nu, hvor Raul Castro har overtaget magten. Og det er populært. Nogle af Sánches' blogindlæg får over 2.000 kommentarer, og hun har netop modtaget den spanske prestigefyldte pris José Ortega y Gasset der uddeles af den spanske avis El País i kategorien 'digital journalism'. 
Redaktør Elia Varella Serra fra internetportalen Globalvoicesonline følger med i de cubanske blogs og fortæller, at langt de fleste stadig skrives af eksilcubanere. 
"Der er rigtig mange blogs, men de fleste bliver skrevet uden for Cuba. Jeg er kun stødt på en håndfuld, der er skrevet fra øen, ligesom Yoani Sanchez', som jeg tror har fået så meget international opmærksomhed, fordi det er en af de få, der opdateres jævnligt," siger hun. 
Efter Raul Castro er kommet til magten på Cuba, er der sket visse lempelser i forhold til salg af computere og mobiltelefoner til private. Tidligere har det kun været muligt for officielle institutioner, virksomheder eller andre statsautoriserede brugere at købe mobiltelefoner og computere. 
At flere private får adgang til computere kan betyde, at efterspørgslen på internet vil stige voldsomt, og at det forbud mod privates adgang til nettet, der er i dag, vil blive kritiseret voldsomt, forudser avisen International Herald Tribune. 
Yoani Sánchez må gå på hotel og betale seks dollar i timen for at få adgang til nettet. Der findes også internetcafeer for cubanere, men mange af dem er lavet om til steder, hvor cubanere kun kan sende e-mails i lukkede netværk, som ikke er forbundet til internettet. Mange informationer skifter derfor i dag stadig hænder blandt Cubas ungdom på memory-sticks i den digitale undergrund.


