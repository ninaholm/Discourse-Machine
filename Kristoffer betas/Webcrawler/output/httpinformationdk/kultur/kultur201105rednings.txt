En redningsaktion - ikke et opgør med parnasset
Forlaget Arenas forfattere er ikke overset af litteraturhistorien, som ny afhandling hævder, og flytningen til Jylland handlede mest om økonomi og venskab med Peter Seeberg


 Det er glædeligt, at en yngre forsker, Anders Juhl Rasmussen, har sat sig for at belyse forlaget Arenas betydning for dansk litteratur i en ph.d.-afhandling, som han netop har forsvaret. Derimod er jeg helt uenig i de vidtgående konklusioner, han drog i et interview her i bladet (Bøger, 6. maj): At der skulle eksistere en særlig Arena-modernisme, som blev overset af litteraturhistorien, og at forlagets flytning fra Fredensborg til Viborg var en reaktion på københavneri i det litterære miljø.
At forlaget trods sin lidenhed var en faktor, der havde vægt på den litterære scene, er ubetvivleligt. Det blev startet med håndsving af den litteraturelskende ildsjæl K. E. Hermann, der havde fået den gode idé at lave et 'forfatternes forlag' med en abonnementsordning. En stamme på, hvis jeg ikke tager meget fejl, en 1.000-1.200 abonnenter, som modtog en halv snes af forlagets vigtigste bøger om året. Forfattere skulle så udgøre bestyrelsen.
K.E. Hermann udgav gerne svære bøger, hvilket krævede mod, men trods alt havde han en vis sikkerhed i de faste aftagere. Initiativet var ombølget af sympati fra etablerede, københavnske forfattere. Han havde det held og den dygtighed, at han antog og udgav Peter Seebergs debutroman Bipersonerne, som andre forlag skammeligt havde refuseret. Det blev til et tæt og livslangt forhold mellem de to.
Læsergunst
De svære bøger, som K.E. Hermann introducerede, var blandt andet franske, den såkaldt 'nye roman', af forfattere som Michel Butor og Robbe-Grillet, som ikke gav mange læsere. Dertil var de sprogligt for nørdede. I Danmark havde han blikket rettet mod videreførere af den mellemeuropæiske tradition efter Kafka, også kaldet de sære fortællere. Ud over Seeberg også forfattere som Ulla Ryum og Peer Hultberg.
Forskeren kan hænge sin hat på, at K.E. Hermann var hurtigere ude end de andre forlæggere  og dog. I samme tradition skrev Villy Sørensen og snart efter Svend Åge Madsen, begge Gyldendal-forfattere. Litteraturhistorien har på ingen måde overset Arena-forfatterne og slet ikke Peter Seeberg, der næppe heller lå i evig konkurrence med Klaus Rifbjerg om læsergunst. Han kom slet ikke i nærheden. Rifbjerg konkurrerede snarere  venskabeligt  med Leif Panduro.
Følg pengene
Da det efter en del gode år begyndte at gå skævt for forlaget, tog Peter Seeberg sagen i sin hånd. Som populær museumsdirektør og personlighed i Viborg fik han byens styre overtalt til at give både forlaget og K.E. Hermann husly, idet der samtidig blev oprettet et arkiv for moderne litteratur, som Hermann bestyrede. Det hele var en redningsaktion og altså ikke et opgør med det københavnske parnas. At regne Per Højholt for Arena-modernist, hvis noget sådant eksisterer, er en tilsnigelse og snarere udtryk for, at K. E. Hermann havde sans for  og behov for  at knytte etablerede forfattere til forlaget. Højholt boede i Jylland, tæt på Viborg. Han udkom på Schønbergs Forlag.
Følg pengene, kære forsker. At K.E. Hermann skal have været nazist kommer bag på mig. Det sagde han da aldrig noget om.


