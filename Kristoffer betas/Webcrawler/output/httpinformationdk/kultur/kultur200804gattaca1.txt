Gattaca (1997)



 En moderne klassiker er dette 11 år gamle, tankevækkende scifi-drama skrevet og instrueret af debutanten Andrew Niccol. Gattaca er et begavet og vellykket forsøg på at forestille sig en ikke så fjern fremtid, hvor gener bestemmer ens placering i samfundshierarkiet - og hvor forældre har mulighed for at vælge deres børns genetiske egenskaber. Genetisk uperfekte mennesker placeres i kedelige McJobs, mens de perfekte mennesker ryger til tops i samfundet. Det er en ny, men ikke mindre ubehagelig form for diskrimination, der intet har med race, hudfarve og religion at gøre. 
Ethan Hawke har rollen som Vincent, en ung mand med et svagt hjerte, som ved hjælp af en anden mands identitet gør lynkarriere i rumfartsselskabet Gattaca. Hans drøm er at komme til Saturn, men det er ikke nemt at holde dobbeltspillet gående i så gennemkontrolleret og sterilt et samfund. Når scifi er bedst, fortæller genren ikke kun om fremtiden, men om sin samtid. Således også Gattaca, der diskuterer genmanipulation som en moderne form for eugenik. 
Gattaca. Instruktion og manuskript: Andrew Niccol. Region 2. Er lige udgivet på dansk dvd af Universal

