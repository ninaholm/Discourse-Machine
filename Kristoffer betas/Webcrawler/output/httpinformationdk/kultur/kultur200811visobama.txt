Vis Obama din Facebook-profil
Barack Obama har travlt med at designe sin nye regering. Men hvordan sikrer han sig, at de nye ministre og topchefer ikke har ubehagelige skeletter i skabet ? Svaret er i første omgang udfyldelsen af et kæmpe spørgeskema med 63 spørgsmål, der går historisk tæt på ansøgerne
Når Barack Obama flytter ind i nr. 1600 på Pennsylvania Avenue i Washington DC, skal der være styr på sagerne, og det betyder absolut ingen ukendte skeletter i den nye regerings skabe.


 WASHINGTON DC - Har du røget marijuana i din ungdom eller ansat illegale barnepiger eller husholdersker ? Har du foretaget tvivlsomme investeringer for at sikre privatøkonomien eller snydt en smule i skat? Ak ja, en gang var det så nemt at forudsige, hvilke spørgsmål, man ville stå over for, hvis man ville lande et topjob i en ny amerikansk administration.
Men med hver præsident kommer der flere spørgsmål - "de nye lærer jo af de tidligere præsidenters problemer," som en DC insider forklarer Bagsidens medarbejder med henvisning til nannygate, hvor både præsident Clinton og Bush fejlede; den første med sin statsanklager og den næste med sin arbejdsminister, fordi begge kandidaterne havde ansat ulovlige indvandrere i husholdningen. Sværere bliver det derfor hele tiden, og med de politiske svinghjul i de allermest hektiske omdrejninger i det politiske USA's centrum, Washington DC, sætter den indkommende præsident nu en ny rekord i at undersøge sine medarbejderes privatliv.
Pinlige mails?
Et digert spørgeskema med 63 spørgsmål skal i første omgang besvares tilfredsstillende. 
Ud over de velkendte om privatøkonomiske forhold, modtagne gaver og den slags, skal man finde passende svar på, 'hvad det mest pinlige eller kontroversielle, man har foretaget sig i sin professionelle karriere, er'. 
Man skal fortælle, om man nogensinde har optrådt på internettet under andre navne end sit eget, give tilladelse til at ens profil på Facebook bliver set efter i sømmene (og nej, det er næppe tilrådeligt at begynde at sanere i de mest tåbelige billeder, før man afleverer skemaet). 
For en sikkerheds skyld bliver der også spurgt om man selv, ens voksne børn eller ægtefælle inden for de seneste ti år har foretaget sig noget, der på nogen måde ville stille den nye præsident eller hans regering i et mindre fordelagtigt eller ligefrem dårligt lys. Og har man skrevet nogle inkriminerende mails - nogensinde? Pyha, kære dagbog, tænker Bagsiden nervøst.
For renskuret ?
"Det er ikke, fordi man ikke kan blive ansat med nogle skeletter i skabet. Vi vil bare vide besked om dem inden, så vi altid har svar på rede hånd, hvis det skulle blive nødvendigt. Vi vil ikke overraskes," lyder det fra Obamas team, som er kommet under hård beskydning i både det liberale blogunivers og i de traditionelle aviser. 
Både New York Times og Washington Post har spurgt, om man egentlig ikke udelukker de mest talentfulde hjerner, hvis man kun vil have renskurede dydsmønstre i regeringen. Når alt kommer til alt er politik jo et beskidt håndværk, og i bedste amerikanske tradition har flere håbefulde kandidater fluks hyret nogle af D.C.'s bedste advokater til at udfylde skemaet, som anvendes til de 800 mest betydningsfulde job i Obamas nye regering og administration. 
Efterfølgende venter der den glade ansøger en godkendelse af Senatet og et bestået bagrundstjek hos FBI.


