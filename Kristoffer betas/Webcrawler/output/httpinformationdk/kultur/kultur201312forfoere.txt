’Vi vil forføres, men ikke føle os forført’
Teatermanden Jon Stephensen var i midten af 1990’erne med til at promovere dansk film på en ny, professionel måde. Han stod blandt andet bag kampagnen for Thomas Vinterbergs ’Festen’. Information har bedt ham vurdere kampagnen bag ’Nymphomaniac’


 
	»Lars von Triers publikum er ikke hr. og fru Danmark, men denne gang handler filmen rigtig meget om sex, og det synes hr. og fru Danmark er spændende. Det øger målgruppen, og derfor har filmen premiere første juledag. Man har tænkt: Vi har en Trier-film lidt ud over det sædvanlige, så vi skal passe på, at vi ikke skræmmer publikum væk. Det skal helst føle sig lidt mere interessant end resten af det røvsyge publikum, der går i biografen.«

	»Plakaten er flot og subtil. Parentesen, der bliver til en kusse. Den rammer målgruppen på den måde, målgruppen gerne vil rammes på. Og lur mig, om den ikke bliver sådan en semi-klassiker, der finder frem til skifterammer rundt om i Information-læseres hjem.«

	Den virale virkelighed

	»Når man i den lange periode mellem parentesen og premieren drypper materiale, holder man gryden i kog. Det er set før. For eksempel blev der i forbindelse med Hey Jude, Nordisk Films satsning i Forum, hver dag præsenteret en ny skuespiller på Facebook. Folk bider ikke som sådan mærke i kampagnen, men den gør, at filmen fastholdes i folks bevidsthed.«

	»Man lækker frivilligt, så det ser ufrivilligt ud. Og så føler publikum sig som de udvalgte, der oplever et eller andet for første gang. Afsenderen skal helst være en avis, der har ’fået fat i det’ – en Facebookbruger eller et medie. Så snart det sker, bliver det delt og videresendt helt vildt hurtigt. Det er den virale virkelighed.«

	Som et hemmeligt radiosignal

	»Dybest set handler det om, at vi gerne vil være de første. Vi vil gerne forføres på den rigtige måde – uden at føle os forført. Vi føler os forført, hvis filmselskabet propper noget ned i munden på os. Men vi vil gerne forføres på den rigtige måde – som om vi er specielle alle sammen.«

	»Det virker, for de skyder fra et sted, hvor vi ikke regner med, at blive ramt af Nordisk Film. Vi kan ikke mærke deres ånde, når vi ser markedsføringen. Tværtimod føles det, som om vi har opsnappet et hemmeligt radiosignal. Og det kan vi godt lide.«

	 

