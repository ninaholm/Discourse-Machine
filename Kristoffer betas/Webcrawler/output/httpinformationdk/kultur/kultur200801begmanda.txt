Begmand til Århus-biblioteker



 Århus Kommune er stærkt utilfreds med den omlægning af biblioteksvæsenet, som kulturminister Brian Mikkelsen er i gang med at udføre. Således udtrykker kulturrådmand Flemming Knudsen (S) både vantro og forundring over, at Århus ikke er blandt de seks byer, som er udpeget til at rumme centralbiblioteker i stedet for de 16, som nu har denne status. Det er derimod Aalborg, Herning, Vejle, Odense, Roskilde og Gentofte. "Århus har en grundsamling med en langt større titelspredning," siger han til ritzau og påpeger, at konsekvensen er, at århusianerne nu skal rekvirere særlige bøger fra de andre biblioteker. Samtidig mister Århus et tilskud på 5,8 millioner kroner om året. Ændringen skal træde i kraft i 2010.

