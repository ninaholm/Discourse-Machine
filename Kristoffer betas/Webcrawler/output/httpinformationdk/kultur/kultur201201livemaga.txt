Live-magasin fyldte Filmhuset
Der var læserbreve, features, interview, portræt og en nekrolog, da Danmarks første pop-up-magasin udspillede sig live foran 178 publikummer i Filmhuset onsdag aften


 »En zetland er produktet af et vellykket samleje mellem en zebra og en shetlandspony. På den måde er den en hybrid. Det samme kan man sige om aftenens arrangement, som er en sammensmeltning mellem et magasin og et sceneshow.«
Sådan indledte sprechstallmeister og journalistisk initiativtager Lea Korsgaard premieren på Danmarks første live-magasin, Zetland Live.
»Det eksisterer kun nu, så I skal hengive jer til øjeblikket.«
Forfatteren Dy Plambeck sidder mageligt i en lænestol over for Katrine Nyland Sørensen, der interviewer forfatteren under overskriften ’Gadget’ om hendes passion for at skyde dyr og gå på jagt — og om hendes foretrukne geværtype — ’over-under’ — frem for det mere almindeligt anvendte ’side-by-side’.
Klassiske magasingenrer
Magasinformatet, som vi traditionelt kender det, er sådan noget, man køber i kiosker, bladrer igennem og læser, hvad der er interessant, og springer det over, som man finder mindre interessant. Det koncept havde fire journalister vendt på hovedet og udfordret i et nyt format. Magasiner er som regel finansieret af oplag i tusindtal og annoncekroner. ’Oplaget’ onsdag aften i Filmhuset var blot 178, og det var renset for reklameindslag — hvis man ser bort fra den rom, Havana Club havde sponseret.
Zetland Live var spækket med de klassiske magasingenrer som læserbreve, features, reportage, portræt og interview under emner som samfund, politik, sport, teater m.m.
Dy Plambeck fortæller levende om en jagttur i Andalusien, hvor hun kommer en 81-årig jagtmakker til undsætning, da han triller ned af nogle bakker.
»Det er jo farligt at rulle rundt der midt i en jagt,« siger forfatteren, der til anledningen er iklædt en sort hat med fasanfjer.
»Den fik jeg som tak for, at jeg reddede ham,« siger Dy Plambeck om sin ældre jagtmakker.
Zetland Live var bygget op som et papirmagasin med småstof til en start og de lidt længere formater et stykke inde i magasinet. Ud over jagtfortællingen med Dy, leverede tv-vært på Kulturen i NEWS, Stéphanie Surrugue, det mest velredigerede indslag, et portrætinterview med Det Kongelige Teaters solodanser, Alban Lendorf. Til anledningen var han flankeret af to sylfider, da han i ren poesibogsstil besvarede spørgsmål om hans livret (skaldyr og fjerkræ) og hans hadefarve: »Jeg tror aldrig, jeg vil købe en skriggrøn turtleneck,« svarede han, mens de to sylfider knejsede og nejede.
Underholdende klubblad
TV 2’s krigskorrespondent, Rasmus Tantholdt, serverede med en stand-uppers sans for timing en fortælling om, hvordan han i sin iver efter et eksklusivt interview fik kørt sin fod over af Helle Thorning-Schmidts hvide Skoda, den aften hun vandt valget i september 2011. Han afsluttede reportagen med: »Indenrigsjournalist er for farligt for mig.«
Indslagene blev holdt korte og nøjagtige, så publikum, der ikke havde muligheden for ’bare at bladre videre’, ikke kedede sig.
Folkene bag Zetland Live betragtede eventen som en generalprøve for det koncept, de satser på skal poppe op forskellige steder fire gange årligt. Magasinet var ikke annonceret andre steder end på initiativtagernes facebookprofiler. Derfor var publikum også en god blanding af familie, venner — og halvdelen var journalistkolleger fra rundt omkring i branchen.
Information fandt en publikummer, som hverken var familie eller ven:
»Det var et super fedt arrangement. Det er en sjov idé med et magasin, der kun foregår her og nu, og det fungerede fint med de korte formater. Men jeg ved ikke, om jeg havde oplevelsen af, at det var et magasin i liveformat,« siger Marianne Mortensen, som er adjunkt ved det naturvidenskabelige fakultet på Københavns Universitet. Hun var særligt vild med jagtindslaget med Dy Plambeck, for det var »skævt«.
— Hvilken type magasin vil du kalde Zetland Live?
»Der var meget intern branchesnak. Det var vel et slags underholdningsklubblad for journalister, men var på ingen måde ekskluderende. Jeg var godt underholdt og vil helt sikkert tage til det igen,« siger Marianne Mortensen.
 
Næste omgang Zetland Live foregår 24. maj. For information om billetter bliv medlem af Zetlands Facebookside
 

