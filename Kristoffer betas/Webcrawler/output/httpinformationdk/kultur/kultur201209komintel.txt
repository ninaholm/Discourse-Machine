’Kom ud af den intellektuelle hængekøje …’
Det startede med en leder, hvor Informations kulturredaktør beskyldte kulturminister Uffe Elbæk (R) for ikke at elske kunsten, at ville instrumentalisere kulturpolitikken og være for lidt visionær. Det fik Uffe Elbæk til at opfordre til kulturpolitisk duel


 Kære Peter
Det er meget store ord, du bruger, når du skriver, at jeg foragter kunsten. Det bliver samtidig lidt paradoksalt, fordi du samtidig er enig i de tiltag, jeg har taget som kulturminister. Eksempelvis skriver du, at du er enig i den reform af kunststøtten, jeg netop har gennemført. Du er også enig i de aktuelle digitaliseringstiltag. Og du synes også, at det arkitekturprojekt, Danmark havde med på Biennalen i Venedig i år er godt. Men alligevel mener du, at jeg foragter kunsten? Hovedargumentet er, at selv om jeg siger, at jeg ikke ønsker at instrumentalisere kulturen og kunsten, så er det nok alligevel det, jeg vil (?). Jeg er af gode grunde ikke enig. Jeg tror, at der derimod er to forskellige kultursyn på spil. Og det, synes jeg, ville være værd at gå på opdagelse i sammen. Det vil give mig mulighed for at konkretisere og præcisere, hvad jeg mener, når jeg skriver: »I min optik er Kulturministeret det vigtigste ministerium, fordi det varetager rammerne om nationens kulturelle dna. Kulturen har et stort potentiale for at blive en langt større drivkraft i det danske samfund på alle niveauer.«
Kulturen og kunsten skal ikke noget – men kan noget. For mig er kunsten afgørende for det enkelte menneskes mulighed for at gå på opdagelse i sig selv og derigennem ikke bare forstå dybden og kompleksiteten af sit eget følelsesliv, men også i den andens. Dermed bliver kunsten, samfundets helt nødvendige grundforskning i det, det vil sige at være menneske. Men kulturen og kunsten kan også spille en aktiv rolle indenfor anvendt samfundsforskning. Mener jeg. Det er dér, vi er uenige.
Kære Uffe
Tak for din invitation til debat. Jeg tror også, at uenighed skyldes to forskellige kultursyn, selv om jeg ikke er helt sikker på, hvor brudfladerne går. Det jeg læser i dit nye kulturpolitiske udspil, er jeg i hvert fald uenig i. Det underlæggende kultursyn provokerer mig, og med det mener jeg først og fremmest instrumentaliseringen af kulturen og kunsten. Du skriver godt nok, at du er imod en sådan, men uforvarende kommer du alligevel til at afsløre, at du dybest set ønsker, at kulturen og kunsten skal stå i en større tjeneste. Og i min optik skal den aldrig det.
Lad mig dog skynde mig at gøre dig en indrømmelse: Jeg var nok lidt for voldsom, når jeg i min leder skrev, at du foragter kunsten. Det er sat på spidsen. Men du elsker i hvert fald ikke kunsten, for hvis du virkelig elskede kunsten, så ville du ikke tugte den. Du elsker nemlig først og fremmest kunsten for det, den skal bidrage til samfundet med. Du elsker ikke kunsten for dens egen skyld. Den præmis er jeg uenig i. Når du eksempelvis skriver, at »kulturen har et stort potentiale for at blive en langt større drivkraft i det danske samfund på alle niveauer« og taler om vækstteam, så kan jeg ikke se det som andet end en instrumentalisering. Alene ordet ’vækstteam’ får det til at løbe koldt ned ad ryggen.
Tro nu ikke, at jeg ikke mener, at kultur og samfund ikke har noget med hinanden at gøre, eller at kultur og kunst ikke kan bidrage med vigtige perspektiver for det enkelte menneske og for samfundet. Men det er for mig en afgørende præmis, at man anerkender, at kulturen, og kunsten ikke skal noget bestemt og dermed ikke kan spændes for nogen som helst vogn, det være sig ideologisk, markedsøkonomisk eller for dens sags skyld eksistentielt.
Du skriver i første del af dit udspil, at »Kulturministeriet er det vigtigste ministerium, fordi det varetager rammerne om nationens kulturelle dna«. Det lyder flot, men er, undskyld mig, en floskel. For mange mennesker er kultur og kunst ikke det vigtigste, og de har nok større glæde og nytte af det, der udgår fra andre ministerier. Nogle gange er kunsten kedelig og helt ligegyldig. Andre gange er den sublim. Det kan man ikke vide på forhånd, ligesom man ikke kan bestemme. Kunst er det radikalt andet; den, der i enkelte lykkelige tilfælde kan sætte alt i et nyt perspektiv og skabe fornemmelsen af den fuldstændige menneskelige frihed. Men det er sjældent og ikke noget, der kan indhegnes og gøres til norm. Derfor er det eneste man kan at sørge for så gode rammer som muligt for frembringelsen af kunsten og dernæst så vidt muligt at gøre den tilgængelig.
I det lys mener jeg eksempelvis, at det er en meget stor fejl, at du vil fjerne tilskud fra Statens Museum for Kunst, så de igen skal indføre entré til deres permanente samling. Jeg vil hævde, at der med dine egne ord hænger rigtig meget »nødvendig grundforskning i det at være menneske« på dette museum. Og at sørge for demokratisk adgang hertil bør i mine øjne være en hjørnesten i kulturpolitikken.
Kære Peter
Jeg vil takke dig, fordi du vil samtalen. Men når det så er sagt, så vil jeg også gerne give dig kvalificeret modspil. For jeg synes, at mens du kalder mine ideer for floskler, så lægger du dig selv godt tilpas i en intellektuel hængekøje med »kunsten for kunstens egen skyld«.
»Kunsten for kunstens egen skyld« har fået karakter af noget, der ligner en religiøs besværgelse. Det er syv kors, man slår for sig, før man siger det, man egentlig vil sige. Måske kommer det fra kampene med rindalismen for 40-50 år siden, hvor der var grund til at forsvare kunstens autonomi og eksistensberettigelse over for hvad skal det nytte-angreb. Men nu skal vi videre.
Kunsten trives bedst i frihed og uden andre krav end de faglige – kunstens indre nødvendighed, så at sige. Det er vi jo enige om! Men det er for mig at se en så triviel sandhed. Når du så begynder at beskrive, hvad du mener kunst er, så falder du alligevel tilbage i nyttebetragtninger. Du skriver, at kunsten er »den dér i enkelte lykkelige tilfælde kan sætte alt i et nyt perspektiv og skabe fornemmelsen af den fuldstændige menneskelige frihed«. Heri ligger vel også en form for nyttebetragtning? Ligesom når bedsteborgeren går på kunstudstilling og ser det radikalt anderledes og får en kildrende, opbyggelig fornemmelse i maven?
Hvad er egentlig problemet? Hvis jeg skulle være sådan en fjende af kunsten og ønske at spænde den for en politisk vogn, så havde jeg vel gjort det med kunststøtte-reformen? Det er dét, jeg mener med den intellektuelle hængekøje: Du tager udgangspunkt i alle mulige antagelser om mig og om regeringens kulturpolitik i stedet for at se på min konkrete politik!
Jeg mener, at man med fordel kan bruge begreberne ’grundforskning’og ’anvendt forskning’. For mig er det helt afgørende, at der foregår en fri og eksperimenterende kunstnerisk grundforskning i Danmark (uden krav om nytteværdi og på forhånd definerede slutresultater). Det er jo derfor, vi prioriterer penge til både Kunstfonden og Kunstrådet.
Kunstnerisk grundforskningen er helt afgørende. Men det er kunstnerisk og kulturel anvendt forskning også. Det vil sige, at kunstnere i kraft af deres talent og erfaringer sætter deres viden i spil i forhold til konkrete samfundsmæssige problemstillinger og konkrete udfordringer. Det var det, de studerende og lærere på den tyske design, arkitektur og kunstskole Bauhaus i 20’erne og starten af 30’erne gjorde på fornemmeste vis. Endda på et niveau, hvor den kunstneriske tænkning og de resultater, skolen skabte i de få år, den fik lov til at eksistere, stadig den dag i dag inspirerer og udfordrer arkitekter, designere og billedkunstnere. For mig går der en lige linje fra Bauhaus over det danske kunstnerkollektiv Superflex til det danske bidrag på arkitekturbiennalen i Venedig. Alle er de eksempler på, at kunsten går i direkte dialog og interaktion med det omgivende samfund.
Kære Uffe
Du tillægger mig det synspunkt, at jeg skulle gå ind for »kunst for kunstens skyld«, fordi jeg har kritiseret din instrumentalisering af kunsten og kulturen. Men så let får du ikke lov til at reducere mit kultursyn. Jeg mener på ingen måde, at kunst kun er til for kunstens egen skyld.
Du nævner igen det danske bidrag på arkitekturbiennalen, og du nævner Bauhaus-bevægelsen i Tyskland. Og bruger det som et eksempel på noget, jeg skulle være imod. Men det er jeg ikke. Jeg har selv lige været i Weimar, hvor Bauhaus blev grundlagt. I Bauhaus-bevægelsen var der en helt enestående synergi mellem håndværket og forskellige kunstarter. Her underviste eksempelvis malere som Paul Klee og Kandinsky i formgivning. Hvordan skulle jeg dog være imod det? Så lad mig præcisere: Jeg er ikke imod kunstens nytte som sådan, jeg er imod, at nogen på forhånd definerer, hvad kunsten kan og skal.
Omsat til kulturpolitik betyder det, at man først og fremmest skal sørge for rammerne om den gode uddannelse og sørge for at den enkelte kunstner eller kunstpraktikker kan udvikle sig optimalt. De gode frie rammer skaber den bedste kunst, om den så har praktisk nyttefunktion eller bare er. Det er efter min mening at elske kunsten og ikke for det, den skal bidrage med. Bauhaus var i de første år fantastisk, fordi skolen fik frie rammer og ikke skulle leve op til andet end de formkrav, som var dikteret af materialet. Her skabte de en enestående fornyelse af kunsthåndværket. Lige indtil skolen mødte kravene fra det nationalsocialistisk dominerede Weimar og ikke ville tilpasse sig en bestemt ideologi og æstetik og derfor blev tvunget i eksil andre steder. Det var den benhårde brune instrumentalisering, som selvfølgelig på ingen måde kan sammenlignes med den instrumentalisering, jeg beskylder dig for at forfalde til.
Måske skyldes min skepsis, at jeg ikke rigtig kan se, hvad du vil kulturpolitisk? Jeg læser din ny strategi som et vagt projekt. Det er ikke kun din fejl, for hele regeringen er (fra og med regeringsgrundlaget) kendetegnet ved ikke rigtig at have formuleret en kulturpolitik. Men hvad vil du?
I hvilken retning ønsker du at gå, hvilke overordnede prioriteringer ønsker du? Jeg er klar over, at du er udfordret maksimalt af mangel på midler. Men netop derfor: Hvad er dit projekt for kulturpolitikken? Brian Mikkelsen (K) var en markant kulturminister, fordi han med den frie adgang til kulturarven og kanonprojektet havde et projekt for kulturpolitikken. Jeg var ikke enig i hans politik, men den var dog tydelig.
Det er som om, du har været bange for i denne vanskelige økonomiske situation at foretage klare prioriteringer, som om du har forsøgt at stille alle tilfredse. Og så ender det med, at ingen er det.
Kære Peter
Allerførst vil jeg igen sige tak for, at du vil samtalen. Jeg synes, at vores udveksling har vist, at debatten faktisk rykker. Det, synes jeg egentlig, er meget betryggende, og gamle Hal Koch, der jo skrev, at demokrati er samtale, ville have været glad.
Vi er blevet klogere – sammen. Vi er jo helt enige om, at kunsten trives bedst i frihed uden stramme rammer og uden forventninger om, at den skal noget bestemt.
Mit første år som kulturminister har været præget af overleveringerne fra den borgerlige regering. Jeg har skullet rydde op. Det gælder for eksempel kunststøttereformen, som alle vidste, var nødvendig, men som ingen havde turdet åbne politisk. Og det gælder også mediestøtten, hvor jeg har samlet op på Dyremose-rapporten og snart vil levere et fremadrettet bud på, hvordan fremtidens mediestøtte skal se ud.
Jeg er helt enig i, at Brian Mikkelsen (på godt og ondt) var en markant minister, men jeg har ikke nogen ambitioner om at følge i hans fodspor. Jeg mener, at VKO brugte 10 år på at være kulturelt bagudskuende, og det er ikke i sig selv vigtigt for mig at lave paradeprojekter. Kulturkanonen skabte debat, men hvad er egentlig dens varige betydning?
Her mener jeg, at reformen af kunststøtten kommer til at få langt større betydning – også selv om det er en mere strukturel ændring, som umiddelbart kan være vanskelig at få øje på. Jeg håber, at du som kulturredaktør vil være med til at løfte opgaven og sætte de langsigtede løsninger til debat, så vi ikke hænger os i enkeltsager og enkeltprojekter.
På langt sigt handler det for mig om at sikre, at dansk kultur også i fremtiden kan bidrage med fremdrift og fællesskab i hele Danmark. Derfor vil jeg gå alle de kulturpolitiske områder igennem med en tættekam for at se, om vi er rustede til fremtiden. I disses uger tager jeg fat på digitaliseringen, der ændrer vores kulturvaner drastisk, og derfor udfordrer forretningsmodellerne inden for musik, film, bøger og nyhedsmedier. Jeg har taget fat på et gennemsyn af biblioteksafgiften, og nu går vi i gang med en reform af mediestøtten, der strukturelt er forældet, fordi den giver støtte til produktionen af papiraviser i stedet for til produktion af alle slags nyheder. Vi skal have styrket demokratiet og mangfoldigheden i mediestøtten ved at give støtte til det redaktionelle niveau frem for den fysiske produktion. Og vi skal sørge for, at nye medier får optimale vilkår for at blomstre.
Derefter vil jeg tage fat på kultur-Danmark-udfordringen, hvor vi skal arbejde på at styrke samarbejdet omkring og opmærksomheden på kultur i alle dele af Danmark.
Det er også nødvendigt at se på magtfordelingen og mangfoldigheden i hele kulturlivet, så vi kan få ’iltet’ organisationer og institutioner og skabe større innovation.
Mange tak for dialogen.
Kære Uffe
Jeg takker også for dialogen og er glad for, at tingene har flyttet sig undervejs. Jeg synes, dit sidste svar er lidt for syntetiserende og omklamrende, for vi er stadig uenige på afgørende punkter. Vi har lyttet og nærmet os hinanden, men brudfladerne består. Heldigvis, så mon ikke vores dialog også vil fortsætte på den anden side af dette.

