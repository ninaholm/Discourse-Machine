Skak-DM i Helsingør på oddset
Sune Berg Hansen favorit til et generobre titlen


 Skaks stigende prestige i disse år manifesterer sig på mange måder, lige fra et EU-direktiv om at indføre spillet som skolefag i medlemslandene, til at Danske Spil har taget det forestående DM på Konventum i Helsingør på oddset. De ti spillere, der kæmper om titlen er (med dansk ratingtal og aktuelle odds i parentes): Sune Berg Hansen (2567 - 2,2), Allan Stig Rasmussen (2498 - 4,0), Jacob Aagaard (2522 - 4,0), Lars Schandorff (2498 - 5,0), Helgi Dam Ziska (2456 - 12,0), Mikkel Antonsen (2436 - 28,0), Kim Pilgaard (2431 - 35,0), Christian Kyndel Pedersen (2430 - 12,0), Jens Kristiansen (2428 - 35,0) og Jacob Carstensen (2279 - 100,0)
De fire førstnævnte er stormestre, hvad der også fremgår af de relativt lave odds. Lars Schandorff har en DM-titel, der stammer tilbage fra 1988. Han spiller normalt bundsolidt, ikke mindst som hvid, men afgiver måske nok for mange remiser til at snuppe titlen igen. Aagaard er en usædvanlig kreativ og farlig spiller, men nogle gange også farlig for sig selv. Allan Stig Rasmussen vandt DM i 2010 og 2011 og kan således lave et imponerende hattrick, hvis han gentager bedriften i år. Personligt mener jeg dog, at oddssætterne har ret i, at Sune Berg Hansen er favorit: Det må være stærkt motiverende for ham at forhindre Allan Stig i at snyde ham for DM-titlen igen. Her et aktuelt Sune-parti fra begyndelsen af året, hvor han var down under og i Queenstown havde sort mod australieren Allen Setiabudi:
1.e4 e5 2.Sf3 Sc6 3.d4 exd4 4.c3 d5 5.Ld3 Sf6 6.e5 Se4 7.De2 dxc3 8.bxc3 Sc5 9.Lc2 d4 10.Lg5 Dd5 11.cxd4 Sxd4 12.Sxd4 Dxd4 ...
Hvid har vist bare smidt en bonde uden at få noget for den. Sådan går det tit for gambitspillere, når de møder en klassemodstander.
13.0–0 Lg4 14.Dd2 Dxd2 15.Sxd2 Se6 16.Le3 0–0–0 17.Sb3 La3 18.Le4 b6 19.f3 Lh5 20.f4 g6 21.h3 Le2 22.Tfe1 Ld3 23.Lxd3 Txd3 24.g4 Thd8 25.Kf2 Tc3 26.Te2 Tdd3 27.Tae1 Sxf4 28.Lxf4 Tf3+ 29.Kg2 Txf4 ...
Se diagrammet.
Også den må han tage imod. Endnu et par træk: 30.e6 fxe6 31.Txe6 Tff3 - og hvid kapitulerede. Så nemt får Sune det næppe på det herligt beliggende Konventum med udsigt til bølgen den blå og ideelle spilleforhold. Man begynder på lørdag kl. 14-20, hvorefter de følgende runder frem til påskelørdag den 7. april spilles kl. 13-19, og påskedag slutter man så af med 9. runde kl. 12-18.
Er man interesseret i at spille til et lidt højere odds, end stormestrene kan give, kunne unge Helgi Dam Ziska være et bud. Han er Færøernes stærkeste spiller nogensinde og har nogle positive olympiadeerfaringer med i bagagen.

