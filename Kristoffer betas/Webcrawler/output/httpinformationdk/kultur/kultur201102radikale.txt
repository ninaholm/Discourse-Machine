Radikale støtter topstyret kulturledelse, fordi det er en tradition
De radikale er imod topledelse af universitetsuddannelserne, men går ind for, at kulturministeren udpeger rektor på de kunstneriske uddannelser. Sådan er traditionen i Kulturministeriet, lyder forklaringen fra forsknings- og uddannelsesordfører Marianne Jelved (R)


Et nyt lovforslag lægger op til at fjerne de sidste rester af demokratisk styre på uddannelserne under Kulturministeriet. Kulturministeren vil fremover kunne ansætte og afskedige rektor, hvilket bekymrer både studerende og ansatte, fordi det risikerer at skabe politisk styrede uddannelser, som Information skrev i går.Spørgsmålet er, hvorfor de radikales forsknings- og uddannelsesordfører Marianne Jelved, går ind for, at ministeriet skal udpege rektorer på uddannelserne under Kulturministeriet, når de er imod topstyring af universitetsuddannelserne?»Der er en særlig tradition på kunstneriske uddannelser, som betyder, at man har et ansættelsesudvalg, der indstiller kandidater til ministeren. Det har man nu også indført på billedkunst- og arkitektskolerne for at parallelisere uddannelserne, så vi har altså lagt vægt på at fastholde en styreform, som flere institutioner er meget glade for,« siger Marianne Jelved.- Men skaber det ikke mangel på uafhængighed, når ministeren skal godkende rektor?»Så er der heller ikke uafhængighed på en lang række kulturinstitutioner i dag, men jeg mindes ikke eksempler på, at ministeren går ind og blander sig i Filmskolens, Rigsarkivets eller Det Kgl. Biblioteks måde at agere på,« siger hun.- Men hvorfor er det en god ide at afskaffe det demokratiske styre på kulturuddannelserne, men ikke på universiteterne?»Det er en god ide, fordi uddannelserne selv ønsker det, og fordi det er fuldstændig normalt i Kulturministeriets regi. De uddannelser, der protesterer, er dem, som før selv har valgt deres rektorer, mens Filmskolens rektor i en del år har været ansat af ministeriet, men det er ikke i den forstand en politisk udpegning af rektor, fordi indstillingen kommer fra et bredt sammensat ansættelsesudvalg,« siger Marianne Jelved.- Hvorfor går I ind for demokratisk styre på universiteterne, men ikke på kulturuddannelserne?»Jeg respekterer, at der er en kultur, der er særlig for de kulturelle uddannelser, ellers havde man jo for mange år siden lagt de uddannelser ind under Videnskabsministeriet, og jeg vil ikke indskrænke mangfoldigheden af måder, man kan drive uddannelse på, hvis det ellers er demokratisk forsvarligt.«- Men hvordan kan I være imod universitetsloven, når I går ind for, at ministeriet kan udpege rektorer på kulturuddannelserne?»Det er ikke måden, som rektor bliver ansat på, der er problemet i universitetsloven, men den enstrengede ledelse. Da jeg overtog forhandlingerne om lovforslaget, så sad jeg også og fægtede ud fra reglerne for universiteterne, men jeg måtte erkende, at de kulturelle uddannelser er en anden verden, og de har en anden tradition end på universiteterne.«- Men hvorfor skal Kunstakademiet og Arkiteksskolen, som har tradition for demokratisk valgt ledelse, så også have en rektor udpeget af ministeriet?»Hvis de ikke ønsker det, så må de gøre opmærksom på problemerne i deres høringssvar,« siger Marianne Jelved.
