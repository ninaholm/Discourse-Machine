'Den her film er jo ikke en demokratiproces'
Heksejagten mod Jørgen Leth efter udgivelsen af erindringsbogen 'Det uperfekte menneske' resulterede næsten i, at filmen 'Det erotiske menneske' ikke blev til noget. Men nu har den endelig dansk premiere, og Leth siger selv, at han har lavet præcis den film om erotikkens væsen, han gerne ville


 »Kære Jørgen. Glem alle forberedelser. Bare vær der. Så skal det nok gå.«
Sådan skriver Lars von Trier til Jørgen Leth i begyndelsen af 2008. Leth befinder sig i Sao Paulo i Brasilien, og om en uge skal han i gang med optagelserne til sin nye film, Det erotiske menneske. Fotografen Dan Holmberg, en af Leths tætteste samarbejdspartnere, er på vej til byen, og en castingsession med unge kvinder, som måske skal være med i filmen, er linet op.
Problemet er blot, at Jørgen Leth ikke ved, hvad han skal gøre, eller hvor han skal begynde. Hans producer, Marianne Christensen, en anden af instruktørens fortrolige, foreslår ham at skrive til Trier. Og det gør han så:
»Jeg står her, og Dan kommer, og på mandag skal vi møde 20 piger på et gammelt hotel i Sao Paulo, men jeg ved egentlig ikke, hvad jeg skal lave.«
Triers svar er præcis, hvad Leth har brug for. Han føler, at han kreativt står på kanten af en afgrund, og takket været Triers tillid tør han gå i gang med filmen, som han selv opfatter som fortællemæssigt radikal; en art poetik over sin intuitive, sanselige og lystbetonede måde at arbejde med filmmediet på.
Jeg vil vide noget
»Meget yderligtgående, meget konsekvent,« siger Jørgen Leth om formen på Det erotiske menneske,da vi mødes for at tale om den nu færdige film, der har været mange år undervejs, og som lige har haft verdenspremiere på filmfestivalen i Toronto.
»Konsekvent er et ord, jeg godt kan lide. Jeg synes, at jeg konsekvent fører mine egne ideer og egen måde at arbejde på så langt som muligt, så lidt anstalt som muligt omkring historien og de enkelte scener: 'Jeg har ikke noget, jeg laver noget. Jeg ved ikke noget, jeg vil vide noget.' Den tanke. Materialet kommer undervejs. Jeg har godt nok skrevet meget, men det spiller ingen rolle for filmen ud over bevidsthedsmæssigt. Der er næsten ikke noget manuskript til den her film. Der er en masse tanker om, hvordan filmen kan laves. Jeg vil virkelig udfordre mig selv.«
»Jeg har været mere nervøs for at lave den her film færdig end nogen anden. Det har ikke haft spor at gøre med mine forventninger til, hvordan publikum reagerer på den. Det er selve det, at jeg føler, at jeg har taget det ultimative skridt ud i afgrunden.«
Central kommunikation
Det erotiske menneskeer en dokumentarisk, lyrisk og filosofisk udforskning af begrebet erotik, og den ligger i forlængelse af nogle af de mere centrale af den nu 73-årige journalist, digter og filmskabers film, fra Det perfekte menneske, Det gode og det onde og Livet i Danmarktil Notater om kærlighedenog De fem benspænd.
»Det er ikke noget, jeg stræber efter, men jeg ser, at det falder på plads,« siger Jørgen Leth om den røde tråd gennem sine film.
»Jeg ved godt, at Det erotiske menneske ikke er en film, som føjer sig ind i rækken af biograffilm, som fortæller en historie. Det ved jeg udmærket, og det har jeg altid vidst. Jeg synes samtidig, at jeg i min meget minimalistiske form fortæller noget, som er meget sanseligt. Jeg håber, at den vil blive oplevet sådan. Men jeg er jo vant til at blive forkastet i første omgang og derefter blive helgenkronet senere, så jeg har tålmodighed.«
I filmen har Leth selv hovedrollen som en slags antropolog, der rejser til Afrika, Asien og Sydamerika, og filmer unge, smukke og ofte nøgne kvinder, skuespillerinder, mens de blandt andet læser op af Leths egne tekster og digte. I mødet med deres skønhed gør antropologen sig tanker om erotikkens væsen og betydning, ligesom han tænker tilbage på erotiske møder, han selv har haft de pågældende, eksotiske steder.
»Det er noget, der fylder meget op i livet,« siger Leth om sit forhold til erotik.
»Jeg har altid gået ud fra, at jeg var et sanseligt menneske. Jeg har orienteret mig med mine sanser snarere end med min fornuft og også i et vist omfang taget de konsekvenser, der fulgte med den orientering. Jeg har altså underprioriteret fornuften og ladet sanseligheden få fri plads. En del valg i mit liv har været ført af det synspunkt. Og erotikken … den har jeg jo rige erfaringer i, og jeg synes, det er en vidunderlig og central kommunikation.«
Det direkte blik
Erotik begynder med øjenkontakt og det direkte blik, mener Jørgen Leth.
»En kvinde, som kan fastholde ens blik. Det er dybt fascinerende. Det tænder mig enormt. At nogen har modet og selvfølelsen til at fastholde. Det er fandeme godt. Der starter erotikken faktisk. Så enkelt er det. Meget tidligt læste jeg Bronislaw Malinowskis bog, The Sexual Life of Savages, som er en bibel for mig. Han citerer nogle indfødte, dem, han kalder sine informanter, for, at erotikken starter i øjnene, og det synes jeg, at de har ret i. Det er i virkeligheden også det, der styrer denne her film. Mit blik er i hvert fald på en vis måde erotikskabende. Det er en erotisk beskæftigelse at kigge så nøje på kvinder.«
I Det erotiske menneske kan man også se den allerede meget omtalte scene, optaget i 1998, hvor Jørgen Leth dyrker sex med sin daværende kæreste, Dorothie.
Hun optræder også i Leths erindringsbog, Det uperfekte menneske, der for fem år siden skabte en mediestorm og resulterede i en regulær heksejagt på ham. En heksejagt, der var grunden til, at en chokeret og nedtrykt instruktør lagde Det erotiske menneske på hylden. Også dengang var det Trier, som kom Leth til undsætning ved offentligt at bakke fuldt og helt op omkring projektet.
»Jeg forestiller mig ikke, at der kommer en storm her, det gør jeg ikke,« siger Leth om de mulige reaktioner på Det erotiske menneske.
»Jeg kan ikke se, hvorfor de skulle ophidse sig denne gang. Det var ubehageligt dengang med den storm, men jeg laver jo bare film, som jeg synes, at de skal laves. Jeg har ikke lavet Det erotiske menneske for at provokere. Jeg har lavet den, fordi jeg er enig med den mand (producenten Erik Crone, red.), der for 13 år siden sagde, at jeg kunne lave en film om erotik.«
Mange meninger
Det har været en lang og udmattende, men også lystfyldt proces at lave Det erotiske menneske. Undervejs har det dog ikke skortet på andres meninger om, hvordan filmen skulle laves, og hvad den skulle indeholde. Erotik er et emne, der interesserer alle mennesker, siger Jørgen Leth.
»Der er folk, som har sagt, ’så skal du vel også have forskellig slags seksualitet med?’ ’Nej, gu skal jeg ej,’ sagde jeg. ’Den her film er jo ikke en demokratiproces.’ Det er den jo altså ikke. Det er en helt personlig, ja, nærmest egocentrisk eksercits. Det er en mands øjne, der har hovedrollen i filmen, det er en mand, der beskriver sin verden og sin fascination af kvinder. Det kan ikke være anderledes. Det er hans smag, der styrer filmen. Man glemmer altid, at den slags drejer sig om smag, personlig smag, personlig idiosynkrasi. Jeg er klar over, at feministerne altid vil synes, at det er underligt at se de nøgne kvinder og de unge kvinder. Jeg kender godt den tanke, men det kan jeg jo ikke tage mig af. Og at jeg, gamle mand, som de har travlt med at påpege, godt kan lide unge kvinder, er jo ikke nogen særlig stor sensation, synes jeg. Det er det sgu ikke. Det kan jeg godt leve med, at de ser.«
Der er ikke noget forkert ved nøgenhed, fastslår Leth. Nøgne kvinder er et godt motiv, og han sammenligner sig med malere, der har malet det samme motiv igen og igen. Han understreger også, at pornografi ikke interesserer ham det mindste, og der er da heller intet pornografisk i Det erotiske menneske. I sexscenen ser man f.eks. kun kvindens henførte ansigt.
»Pornografi ville jeg aldrig røre ved med en ildtang, fordi jeg synes, at det er uinteressant og uerotisk,« siger han.
»Så langt vil jeg gå. Jeg ved godt, at nogen har glæde af at se pornografi, men det må de om. Jeg har ikke glæde af det. Jeg ser det faktisk aldrig, og det er ikke, fordi jeg er hellig. Der er ingenting, der er mig fremmed i og med, det er menneskeligt. Men det erotiske har noget med antydninger at gøre, med spil, med tilbud. Man mødes, og der kommer en slags deal i gang, en flirt.«

