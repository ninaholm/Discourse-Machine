Mærkedage i det grundtvigske
Der er langt fra bønderne i Brem til erhvervsfolk på lederkursus. Der er især kulturel kapital til forskel, og spørgsmålet er, om danskerne nogensinde har været en ensartet, fasttømret gruppe?


Jeg var i november måned til begravelse i Rødding frimenighed. Præsten var min gamle kollega Mette Gejl, som har været forstander på Krogerup Højskole i midt-00'erne, hvor hun afløste den radikale Søren Bald.Min tante Anna From var død, 82 år gammel, på Rødding alderdomshjem. Hun var en landbokvinde med en fantastisk udstråling og viden. Anna havde været på Ryslinge højskole i 40'erne, hvilket var et af højdepunkterne i hendes liv. Hun drev sammen med min farbror en gård på 60 tønder land. Det havde de gjort med stort engagement i mere end 40 år. Min farbror var medlem af sognerådet for Venstre i Brændstrup ved Rødding indtil 1970 og formand for Brugsen i Rødding i en menneskealder.Min fætter og kusiner har ikke overtaget gården. De er i stedet blevet akademikere. Min kusine Ellen er blevet agronom og økonom på Sjælland. Hun har sammen med sin mand, Asbjørn Børsting, købt et gods på Sydsjælland, hvilket ikke overrasker nogen. De penge, hun fik til konfirmation, købte hun et sprøjteaggregat for. Hun kørte herefter rundt og sprøjtede for bønderne på sin fars traktor. Hun havde en formidabel energi og sans for at tjene penge.Hendes to søskende, Hanne og Niels, blev naturvidenskabelige kandidater og forskere på Århus Universitet. Og sådan er det gået utallige landbobørn i kølvandet på den velstandsstigning, som satte ind fra omkring 1957. Bønderbørnene valgte de natur- og samfundsvidenskabelige uddannelser, uagtet de kom fra grundtvigske miljøer.Højskolesang og talerLandsbyen Brem, som min fars familie kommer fra, var fyldt med kulturel kapital i modsætning til den missionskprægede naboby Brændstrup. Brem-bønderne kunne deres danmarkshistorie, litteratur og kristendom. De var selvbevidste. Her sang man efter højskolesangbogen og holdt taler, når der var en god anledning hertil. Hele det grundtvigske miljø i Rødding og omegn var ambitiøst. De så det som en udmærkelse, at deres børn klarede sig godt på universiteterne og i næringslivet.Min fætter og kusiner er 'tørre' naturvidenskabsfolk. Men de er alligevel fortrolige med det grundtvigske. De er stadig levende optaget af alle de humanistiske sider af tilværelsen. Til mindehøjtideligheden for deres mor på Hotel Rødding sang de, så loftet løftede sig, samtidig med at de med engagement i pauserne kunne fortælle om den seneste skønlitterære bog, de havde læst.I 90'erne, da jeg var beskæftiget med at uddanne ledere i erhvervslivet, erfarede jeg, at danske ledere var utroligt endimensionelle i kulturel forstand. Her læste man ikke litteratur. Man var totalt fremmed over for de humanistiske sider af tilværelsen. De var operationelle, dygtige ledere, men de manglede i forbavsende grad kulturel kapital. Derfor blev der op gennem 80'erne og 90'erne investeret millioner af kroner ihuman ressourcepå lederuddannelserne. Erhvervslivet havde nemlig opdaget, at kulturel kapital var af betydning for udviklingen af virksomhederne.Det er denne kulturelle kapital som den nuværende borgerlige regering negligerer i uddannelsespolitikken. Vi står derfor med en akademisk almue, som har mindre udsyn, end den grundtvigske bonde fra Thy har.Grundtvig og CalvinDet grundtvigske Brem-miljø i Rødding lignede på mange måder det calvinske miljø, som hollænderen Geert Mak reflekterer over i mesterværketMin fars århundrede(Tiderne Skifter, 2009).Det grundtvigske miljø var dog mere glædesorienteret end det calvinske miljø, som Mak beskriver. Men kravene til børnene var identiske. Man skulle gøre sig umage. Pligten og anseelsen var i zenit. Man skulle ikke spilde sine talenter. Man havde pligt til at gøre sit bedste. Man var grundlæggende mere konservativ end moderne. Man foragtede det smarte og københavnske. Det blev betragtet som overfladisk.Den hollandske calvinisme, som Geert Mak beskriver, var som sagt ligeså konservativ som det grundtvigske. Men da det endelig gjaldt, var calvinismen i Holland paradoksal nok rygraden i den hollandske modstandsbevægelse. Det var her, man sagde fra, da nazisterne implementerede folkemordet på jøderne.Modstanden kom ikke fra de frigjorte bymennesker, men fra de reaktionære calvinister.Det hollandske samfund var, som det danske, langt op i 1960'erne og 70'erne delt op i en række søjler, som indbydes ikke havde noget med hinanden at gøre. Calvinisterne havde deres egne skoler, universiteter, aviser og politiske partier. Det havde katolikkerne og socialdemokraterne også.Hollænderne har således, ifølge sociologen Geert Mak, aldrig været et homogent, nationalt samfund.Spørgsmålet er, om vi danskere har været det. Jeg tror det ikke. Vi består af en række kultursegmenter, som har levet uafhængigt af hinanden i generationer. Det er først nu, hvor danskheden er blevet udfordret, at vi for alvor har opdaget, at vi ser forskelligt på udfordringer, hvilket Muhammed-konflikten afslørede med al tydelighed.
