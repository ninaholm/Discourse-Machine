Kritik af Litteraturudvalg er gammel snak
Flere forfattere var hurtige til at istemme koret af kritik, da forfatter Solvej Balle forlod Kunstrådets Litteraturudvalg med en kritik af dets prioriteringer og arbejdsmetoder. Formanden for Litteraturudvalget, Finn Hauberg Mortensen, mener, at kritikken af udvalgets arbejdsmetoder er en gammel diskussion


 Kunstrådet kom i fokus, da forfatter Solvej Balle i sidste uge valgte at forlade Litteraturudvalget med en kritik af dets arbejde. Udvalget satser for meget på den spektakulære og synlige side af litteraturen frem for at støtte forfatterne i arbejdsprocessen, lød det fra forfatteren, der især var frustreret over at skulle dømme en forfatters værd ud fra ufærdige tekster - de såkaldte projektbeskrivelser. Solvej Balles kritik bliver kraftigt bakket op af forfatternes interesseorganisation Danske Skønlitterære Forfattere. 
Formanden for Kunstrådets Litteraturudvalg, Finn Hauberg Mortensen, svarer igen på kritikken ved at slå udvalgets regelværk på plads: "Det regelsæt vi har at agere på, er forskellig fra Statens Kunstfond. Vi har en række virkemidler, hvor vi kan hjælpe litteraturen med at komme ud i verden. Vi kan hjælpe litteraturen, dels med at blive skrevet, dels med at komme ud til et publikum. Så man skal se det som en helhed. Der er selvfølgelig forfattere, der mener, at det er bedre at yde støtten på samme måde som Statens Kunstfond, der har mulighed for at give frie bevillinger. Det kan jeg godt forstå, men det er vigtigt at gøre klart, at det er to forskellige støtteordninger."
Sammenligningen mellem Statens Kunstfond og Kunstrådet er hyppigt forekommende i debatten om Litteraturrådets ansøgningsprocedurer. Flere kritikere ønsker, at der bliver skabt mere råderum og frihed i Litteraturudvalget. Og alternativer til den nuværende ordning, er der nok af, mener formanden for Danske Skønlitterære Forfattere, Jan Thielke. Han foreslog i sidste uge, at litteraturudvalget kan lempe ansøgningskravene specifikt til den skønlitterære pulje, eller at man kan føre nogen af udvalgets penge over til Statens Kunstfond. Til dette forslag mener Finn Hauberg ikke er relevant: "Forslaget om at flytte midler fra Kunstrådet over til Kunstfonden er et gammel forslag. Mange skønlitterære forfattere ønsker at styrke Statens Kunstfond. Men Kunstrådets Litteraturudvalg er blot en af forfatternes støttemuligheder."
Til spørgsmålet om, hvorvidt han kan forstå forfatternes kritik af de projektbeskrivelser, der skal give adgang til støtte fra Litteraturudvalget, svarer Finn Hauberg: "Kritikken af projektbeskrivelser er en gammel diskussion. Om de fungerer eller ej, kan man spørge om. Men vi får mellem 2.000 og 2.500 ansøgninger om året. Og det er jo ikke os, der sidder i udvalget, som regulerer, hvordan regelværket skal være. Vi agerer på basis af det regelværk, der foreligger fra Kulturministeriet."
 Formanden for Kunstrådet, Mads Øvlisen, har tidligere været ude at kritisere rådets stramme politiske bånd. Men ifølge Finn Hauberg har Litteraturudvalget ikke oplevet, at der har manglet plads til at fuldføre spændende og nye initiativer i Kunstrådet:
"Vi har fået opbakning til vores ideer fra Kunstrådet. Og vi har haft en spændende diskussion om udformningen af den nye handlingsplan." 
En evaluering af Kunstrådets ansøgningsprocedurer er på vej, som måske vil kunne imødegå noget af den kritik, der har været rettet mod den ene årlige ansøgningsfrist til den skønlitterære pulje. Men allerede nu er der, ifølge Finn Hauberg, sket ændringer i ansøgningsprocedurerne til Litteraturudvalget: "Vi har ment, at det har været upraktisk, at nogle afleverede ansøgninger og ikke modtag svar på ansøgningen hurtigt nok. Så det har vi afskaffet, for at gøre systemet så smidigt så muligt. Derudover har vi også ændret nogen af ansøgningsfristerne." 


