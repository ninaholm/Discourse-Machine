Film med forsinkelse
65 år efter det retslige opgør med nazismens ledere får amerikanske biografgængere endelig lov at se deres regerings dokumentarfilm fra 1947 om Nürnberg-processen, inklusiv et nyt klip af et improviseret gaskammer


 BOSTON  I 1941 lavede en højtstående SS-officer i Minsk en lille amatørfilm om et af nazisternes første improviserede gaskamre.
Klippet blev for første gang i sidste uge vist på Goethe Institut i Boston i forbindelse med biografpremieren på den amerikanske propagandafilm fra 1947  Nuremberg: Its Lesson for Today. (Nürnberg-retssagen: Hvad vi kan lære i dag).
Det værdifulde filmklip blev efter Anden Verdenskrig fundet i en lejlighed i Berlin tilhørende SS-officer Arthur Nebe, der havde været øverstbefalende for Einsatzgruppe B (en udryddelsesenhed) på tyskernes østlige front fra juni til november 1941.
»Det er den eneste eksisterende filmiske dokumentation for nazisternes anvendelse af improviserede gaskamre i det østlige Polen og vestlige Sovjetunionen,« fortæller filmsociologen Ronnie Loewy fra Deutsches Filminstitut.
Filmklippet indgår i en nylig restaureret version af det amerikanske krigsministeriums dokumentarfilm om krigsretssagen i Nürnberg i 1945-46 mod en gruppe overlevende nazistledere og hær- officerer.
Film arkiveret
Filmen blev vist i biografer overalt i Tyskland i 1947-48. I USA besluttede regeringen derimod at arkivere Nuremberg, skønt projektets ophavsmænd i det daværende krigsministerium i Washington havde planlagt at vise den i landets biografer.
»Hensigten var at fortælle eftertiden en historie, der aldrig måtte glemmes, men så kom politiske betragtninger i vejen,« fortæller Sandra Schulberg, datter af filmproducenten Stuart Schulberg.
En politisk knast var en voksende frygt i USA for kommunisternes ekspansion i Europa og en indefrakommende rød trussel.
»I filmen samarbejder de amerikanske og sovjetiske anklagere i Nürnberg. Det skulle fortrænges,« fortæller Sandra Schulberg.
De amerikanske myndigheder i Berlin var på den anden side nervøse for, at den amerikanske opinion ville vende sig imod Marshallhjælpen og genopbygningen af Tyskland, hvis de fik syn for sagn og i filmen blev konfronteret med nazisternes uhyrlige forbrydelser.
Derfor blev filmen lagt på en hylde i Krigsministeriet. Det vakte chefanklager Robert Jacksons vrede, for ikke engang han kunne få lov at vise filmen til advokatforeningen i New York. I stedet blev den mere eller mindre tilsvarende sovjetiske Nürnberg-film fremvist og spillet i amerikanske biografteatre.
»Hvordan i al verden skal vi kunne kappes med Sovjetunionen om indflydelse i Europa, når vi ikke engang tør konfrontere dem på vores egne præmisser i New York,« udtalte dommer Jackson.
Fire scener
SS-officer Nebes filmklip er et fascinerende dokument.
Kameraet afbilder nogle unge mænd, stående på en ladvogn, blive transporteret til et ukendt sted, deres ansigtsudtryk hverken ufornøjede eller glade, blot apatiske.
I næste øjeblik rettes kameraøjet mod bagenden af en personvogn, hvis to udstødningsrør er blevet forlænget og ført gennem et tilmuret vindue og ind i underste etage af et ganske almindelig hus på landet.
Bilens nummerplade er synlig. Den er polsk.
I næste sekvens ses en ladvogn læsset med to frygteligt afmagrede nøgne mænd og to mindreårige afklædte drenge. Den ene mand er næsten livløs, han bliver hjulpet af vognen af den anden mand og gelejdet videre ned ad en kældertrappe af en velpolstret kvinde klædt i en hvid og grå sygeplejerskeuniform.
Herefter skiftes til den sidste sekvens af det 40 sekunder lange filmklip.
Her ser man en lille velklædt dreng med en hat sidde på verandaen af et landligt hus. Livet virker uberørt af episoderne beskrevet i de tidligere scener, stedet ånder fred og idyl.
Mystisk skikkelse
Athur Nebe er en skikkelse omgivet med fascination og mystik. Han optræder f.eks. med navns nævnelse i den amerikansk-franske forfatter Jonathan Littells fiktive me-gaværk Les Bienveillants om SS-officeren Max Aues oplevelse af nazitiden og krigen.
I en del af Littells bog beskrives SS Einsatzgruppe Bs udryddelse af jøder og andre civile i det østlige Polen og vestlige Rusland ved hjælp af improviserede gaskamre. Hovedpersonen Aue deltager i massemordet, men kæmper med samvittighedskvaler.
Også SS-gruppenführer Nebe skal have haft samvittighedskvaler. Allerede i 1934, da Hitler gav ordre til at eliminere lederskabet af SA-tropperne med Ernst Röhm i spidsen, ønskede Nebe at træde ud af SS, men blev overbevist af en kammerat om at blive for at medvirke i modstanden mod Hitler og indsamle dokumentarisk materiale om regimets forbrydelser.
Gennem mange år risikerede Nebe sit liv ved at udlevere hemmelige efterretninger til Hitler-modstandere. Han deltog i to kupforsøg og blev henrettet i 1945.
Nogle historikere har svært ved at acceptere Nebes hæderlige motiver. Hans handlinger pegede trods alt i den modsatte retning. Som øverstbefalende for Einsatzgruppe B i Minsk fik han henrettet 45.000 civile i løbet af fem måneder.
I 1941 var gaskamrene endnu ikke blevet opfundet; derfor eksperimenterede SS-enheder i Rusland med at opfinde de mest effektive udryddelsesmetoder, og Nebe stod i spidsen for denne makabre indsats.
Trofæ eller dokument?
Men han blev af SS-rigsfører Himmler bebrejdet for ikke at have elimineret flere, og SS-officerer hævdede senere, at Nebe søgte at begrænse antallet af massemyrdede i sit område til et minimum.
Set i det lys er Nebes 40 sekunder lange amatørfilm ekstraordinært interessant. Det var ulovligt for SS-mænd at lave egne film. Så hvilket ærinde var han ude i: At hjembringe et trofæ eller indsamle dokumentation for nazisternes og indforstået hans egne forbrydelser?
Filmklippets komposition antyder et fordægtigt formål: Først ladvognen med de raske intetanende mænd; dernæst bilen med udstødningsrørene; så de nøgne mænd gennet ned i kælderen og til sidst billedet af den uberørte dreng på en veranda. Hvad er det, Nebe her prøver at fortælle os?
SS-officerens billeder skulle formentlig tjene som eftertidens uigendrivelige bevis på nazi-regimets forbrydelser. Ellers giver billedet af de intetanende ofre på ladvognen og af et passivt omkringliggende samfund ingen kontekstuel mening. Sekvenserne er ikke en koldsindig illustration af Holocaust, men en moralsk fortælling  et jaccuse mod ham selv, Himmler og Hitler.
Takket været den israelske filmsociolog Loewy og Sandra Schulberg har Nebes lille værk fundet sin rette plads i historien  i den amerikanske regerings officielle film om Nürnberg-processen, der paradoksalt nok aldrig er blevet vist i USA indtil nu.


