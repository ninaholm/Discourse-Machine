Fortællingen om den gamle mand og staten
Velfærdsstaten er svær at komme uden om i bøger, der handler om ældre mennesker. For i Danmark bliver man ikke gammel uden at have et forhold til staten. Bøgerne handler oftest om mænd – kvinder og etniske minoriteter er så godt som usynlige
Der er påfaldende få ældre kvinder i litteraturen. Det er mændene, de gamle patriarker, som fascinerer forfatterne, fortæller Peter Simonsen, der har skrevet en ny bog om ældrelitteratur.


 
	Har du prøvet at falde? Mærket tabet af kontrol og det halve sekunds panik før kroppen rammer gulvet, græsset eller fortovet og begynder at smerte? Det kender de fleste nok, men noget andet er at gå og være bekymret for, at det sker. At have det til at fylde i sit liv i sin dagligdag.

	I litteraturen om de ældre er faldet et motiv, der ofte går igen. Det minder om, at alderdommen er en særlig erfaringsverden med oplevelser, der kan være fremmede for yngre mennesker, og som de måske bedst kan få adgang til gennem romaner og noveller.

	Det er disse oplevelser i det sene liv, som litteraturforsker ved SDU’s Institut for Kulturvidenskaber, Peter Simonsen, i sin nye bog, Livslange liv, har søgt efter i nyere dansk litteratur. Med »livslangt« menes, at alderdom ikke er et stop for det indre liv, men at de ældres følelser og erfaringer også har en interessant plads i litteraturen.

	I bogen beskæftiger han sig med værker af forfattere som Anders Bodelsen, Trisse Gejl, Jens Blendstrup og Bent Vinn Nielsen. Ældrelitteraturen er altså ikke en bestemt genre, men en betegnelse for alle de værker, der på den ene eller anden måde beskæftiger sig med livet i pensionsalderen.

	Det er også derfor, at Peter Simonsens nye bog har fokuseret på tre faser af alderdommen: pensionen, plejehjemmet og døden (hvor staten tager over, når der ingen pårørende er). Fælles for litterære værker, der beskæftiger sig med alderdommen, er, at staten spiller en stor rolle. I Danmark er det nemlig svært at være gammel uden at være i kontakt med velfærdssamfundet, og det er tydeligt i bøgerne: »I udenlandsk litteratur handler historierne om det enkelte individ i relation til familien, og velfærdsstat og plejehjem spiller ingen større rolle. Nyere dansk ældrelitteratur handler også om enkeltindivider fanget i en vigtig livsfase, der gør deres historie interessant at læse. Men de oplevelser og følelser, de har, er betingede af velfærdsstaten, der gerne vil gøre godt – men nogle gange gør det modsatte.«

	Ældrelitteraturen er altså ikke nødvendigvis politisk, men den kan dårligt undgå at forholde sig til institutioner som plejehjemmet og folkepensionen. Her har litteraturen også mulighed for at fortælle en anden historie end den, man hører fra samfundsteoretikere og økonomer: »Litteraturen har blik for, at man er ældre i relation til fællesskaber, familier, institutioner og selv historien. Den giver et mere helhedsorienteret billede af det at være ældre, end statistikken gør.«

	Empatiens etik

	Det ældre menneske, som bliver portrætteret i den nyere litteratur, er ikke det samme som tidligere. Engang var alderdommen primært et billede på mødet med døden, og den ældre havde sjældent en mere aktiv rolle. Peter Simonsen ser nu, at litteraturen skildrer gamle mennesker på andre måder.

	»Der findes en ny type ældre, og de opfattes som mennesker, der gerne vil andet end bare at gå på pension og føle sig overflødige. Også ældre mennesker, der føler sig oversete og ude af stand til at leve det liv, de gerne vil. Et liv, som måske var muligt, hvis samfundet var anderledes indrettet,« fortæller han og nævner Christian Jungersens Krat og Kirsten Thorups Ingenmandsland, hvor de ældre føler sig hæmmet af fysikken, begyndende demens og en velfærdsstat, der begår overgreb frem for at yde omsorg.

	Simonsens mener, at litteraturen her spiller en vigtig rolle, i og med, at den kan skabe en empati for ældre mennesker. »Med bogen løfter jeg den mere litteraturpædagogiske pegefinger: Litteraturen kan være med til at åbne vores øjne for, at folk i de her institutioner også har et indre liv, følelser og tanker. At vi altid indgår i fællesskaber, og at vi er etisk forpligtede på vores medborgere. Der kan litteraturen være, om ikke opdragende, så uddannende i forhold til den erkendelse,« siger Simonsen, som også selv tog et bevidst valg om at forske i et område, der måske ikke er dominerende i den aktuelle litteratur:

	»Jeg synes, det har været vigtigt at skrive om en litteratur, som jeg føler har et vigtigt ærinde, og som tager del i en vigtig samtale i samfundet.”«

	Tragiske mænd

	Selvom de ældre selv er en minoritet i det skønlitterære landskab, så har området også sine egne minoriteter, fortæller Peter Simonsen efter sin granskning af det sidste par årtiers værker: »Der er påfaldende få ældre kvinder i litteraturen. Det er mændene, de gamle patriarker, som fascinerer forfatterne. Kvinderne bliver på en underlig måde usynlige i ældrelitteraturen. Måske fordi kvinderne er dygtigere til at blive ældre. Samfundsforskningen peger på, at kvinderne er verdensmestre i aldring, mens mænd bare falder helt sammen. Og så dør de. Men det tab af magt og kontrol gør manden interessant i litteraturen.«

	For et par uger siden ærgrede den kroatiske forfatter Slavenka Drakulić sig i nærværende avis over, at historien om den kvindelige aldring ofte er henvist til enten selvhjælpsbøger, der har den evige ungdom som ideal, eller er forfaldsfortællinger om mødet med Alzheimers.

	Kvinderne er dog ikke alene om at være underrepræsenterede i forhold til de tragiske mænd, men måske er det blot et spørgsmål om tid, før vi i den danske litteratur får et indblik i de øvrige pensionistoplevelser. Peter Simonsen ser fremad: »Jeg savner nogle socialt udsatte, etniske minoriteter i den her ældrelitteratur. Det er ikke en anklage mod forfatterne – det kommer, når det kommer. Men der er nogle potentielt utrolig fascinerende og dramatiske generationskonflikter, når bedsteforældre fra de her minoriteter finder sig selv i velfærdsstatens plejehjem. Der går måske ti år, før de fortællinger kommer frem.«

Peter Simonsens ’Livslange liv – Plejehjemsromaner og pensionsfortællinger fra velfærdsstaten’, udkommer i dag på Syddansk Universitetsforlag.

