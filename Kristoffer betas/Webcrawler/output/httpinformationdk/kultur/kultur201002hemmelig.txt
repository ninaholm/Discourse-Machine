Hemmeligt UFO arkiv nu åbnet for offentligheden
I 40'erne og 50'erne var de ufoer, der blev observeret på himlen over Storbritannien, fortrinsvis tallerken- eller skiveformede. I 90'erne var de fleste ufoer trekantede
Netop offentliggjorte oplysninger om UFO'er i det britiske luftrum afslører, at folks observationer har ændret sig med, hvad de ser på tv. Her UFO-parkering i Nevada.


 Det engelske forsvarsministerium har offentliggjort hemmelige arkiver med oplysninger om hundredvis af tilfælde af nærkontakt med liv fra det ydre rum. Det måske mest sigende aspekt er, at de ufoer, som er blevet spottet i luften over Storbritannien, har ændret form i løbet af de sidste 50 år, hvilket kunne tyde på, at folks observationer påvirkes af, hvad de ser på tv og i film. I 1940'erne og 1950'erne var tallerken- eller skiveformede ufoer eksempelvis fremherskende.
»I 50'erne regnede man med, at den næste teknologiske landvinding ville blive runde luftfartøjer, der lettede lodret. I samme periode begyndte folk at rapportere om flyvende tallerkener på himlen,« siger David Clarke, forfatter til bogen The UFO Files, og tilføjer:
»I perioden mellem 1993 og 2002 så man ofte de trekantede amerikanske Stealth-bombefly og Aurora-spionfly, f.eks. i The X Files og i film som Independence Day, og de observerede ufoer havde samme form.«
Optiske illusioner
Blandt de mere interessante observationer er en stor trekantet ufo, som blev set over den tidligere indenrigsminister og konservative partileder Michael Howards hus i marts 1997. Øjenvidner havde observeret »et brummende objekt« på størrelse med to passagerfly tæt ved Howards hus i Kent, men luftvåbenet fandt intet usædvanligt. I marts 1999 hævdede en politibetjent, at han havde set et objekt, der svævede over Chelsea FC's stadion Stamford Bridge i det sydvestlige London. Betjenten beskrev et firkantet eller diamantformet objekt med fire gule lygter, der hang i luften i cirka 15 sekunder, inden det »bevægede sig ret hurtigt hen over himlen, mens det langsomt skiftede form«.
Arkivet indeholder også et notat fra Winston Churchill: »Hvad betyder al denne snak om flyvende tallerkener? Hvad er sandheden? Lad mig få en rapport, når det passer Dem,« skrev Churchill i juli 1952 til luftfartsminister Lord Cherwell, som svarede, at astronomiske eller meteorologiske forhold, fejlagtig identifikation af fly, balloner eller fugle, optiske illusioner, psykologiske vrangforestillinger og svindelnumre kunne forklare fænomenet.
Arkiverne, som i næste måned bliver offentliggjort på National Archives' hjemmeside, viser også, at nogle mennesker har haft svært ved at overbevise myndighederne om, at deres observationer var ægte.
I juni 1997 hævdede en mand, at han havde haft besøg af en »flyvende mand«, som lå på hans dyne: »Manden ringede til politiet, som ikke ville komme hjem til ham, fordi de mente, at han var en 'tosse',« hedder det i rapporten.
© The Independent og Information. Oversat af Mads Frese

