Erotik bedre end mord?
Ny bogsæson. Erotisk trend rammer Danmark i et efterår, der også bærer præg af, at Anden Verdenskrig langtfra er slut i bøgernes verden. Digteren og RAF-piloten Jens Gielstrup erindres, og J.K. Rowling har skrevet en voksenroman


 Der er en bølge på vej til os fra Amerika. Rygtet er ilet i forvejen om Fifty Shades-trilogien af briten E.L. James, der har solgt røven ud af trusserne, undskyld udtrykket, men det er dækkende. I alt solgte hun 10 millioner eksemplarer over there, skønt den først udkom blot som netbog.
I Danmark udgives den af Rosinante & Co. med titlerne Kontrakten, I mørket og Fri. Der har været erotiske bølger før, men da de moralske grænser flytter sig, bliver dristigheden for hver gang større. Temaet er i rørende enkelhed, at en 21-årig fotomodel forelsker sig i en karismatisk, noget ældre forretningsmand. Husmorporno er øgenavnet, som følger med bølgen.
Nok så stor litterær interesse vil det have, at forlaget udsender en ny roman af fransk litteraturs enfant terrible, Michel Houellebecq, Kortet og landskabet, som har fået Goncourt-prisen. Den handler om en ung, succesombrust kunstner, som møder den mærkelige og mennesky forfatter … Michel Houellebecq!
Opsagt venskab
Således i selvsving kaster vi også et blik på Gyldendals bogefterår. I litterære cirkler ved man, at litteraten Niels Barfoed opsagde venskabet med Klaus Rifbjerg, fordi den frække dreng havde gjort grin med ham i diverse satirer. Man ved jo ikke, om det er sandt, men Rifbjergs nye roman, Nøleren, handler om en 70-årig litteraturprofessor, der oplever, at en god ven pludselig opsiger venskabet. Rif vil nok benægte, at den er en nøgleroman, men så kan enhver jo bare tænke sit. Vi lever i et frit land.
J.K. Rowlings første voksenroman, Den tomme plads, er en sort komedie om en lille engelsk by i chok efter en borgers dødsfald, hvorefter voldsomme konflikter viser sig. Herta Müller afslutter sin trilogi om livet i Ceausescus Rumænien med I dag havde jeg helst ikke mødt mig selv, mens Mayas dagbog af Isabel Allende er om en ung kvinde, der flygter fra kriminalitet og narko i USA. Kerstin Ekman slår sig løs med Grand final i gøglerbranchen om to meget forskellige kvinder og det litterære miljø.
Gyldendal har desuden nyt fra bl.a. Jens Smærup Sørensen, Ursula Andkjær Olsen, Henrik Nordbrandt, Naja Maria Aidt, Hanne-Marie Svendsen, Ulrikka S. Gernes, Morten Søndergaard, Hans Otto Jørgensen, Janus Kodal og den forfatter, der bare kalder sig Nielsen.
Wilbeks vinderhold
Forlaget Lindhardt og Ringhof følger op på en meget anerkendt Hitler-biografi af Nik Kershaw med Slutspil – Hitlertysklands nederlag og undergang 1944-45. Forlaget udgiver også John Lennons breve med forord af Yoko Ono. Bill Clinton kommer med en aktuel verdensanalyse i Tilbage til arbejdet.
Anker Jørgensen og det forunderlige liv fortæller om en dansk statsmands liv, og så skal man ikke overse En lille bog om Blixen af Sune de Souza Schmidt-Madsen, en guide til forfatterindens forfatterskab og liv.
Forlaget har også blik for bogpotentialet i sportens verden med Ulrik Wilbeks Sådan sætter du et vinderhold, Søren Larsens Bænket og Joachim Jakobsens Tour de France.
Skønlitterært er der nyheder fra bl.a. John Irving, Fay Weldon, Karl Ove Knausgård, Katrine Marie Guldager, Stig Dalager, Maria Helleberg, Lars Muhl og Iselin S. Hermann. Sofie Tuxen har skrevet Zeemeermin og andre erotiske fortællinger for kvinder og bringer således forlaget på forkant med erotikbølgen.
Nutidens olie
Med på en helt anden forkant er også journalisten Pernille Tranberg med Fake it hos People’s Press om Facebook, Google, Amazon og den slags, der betegnes som ’nutidens olie’. De lyver hedder redaktør Bent Winthers bog om det aktuelle trekantsdrama mellem politikere, presse og spindoktorer. Mærsks liv præsenteres i en billedbog, og rundt om jorden kommer vi med en genudgivelse af Palle Hulds bog om en rejse i 1928. Simi Jan har skrevet en personlig bog om Pakistan og Afghanistan, mens sportsfans tilgodeses med bøger om Messi og Ole Ritter, ligesom vi kan vente os en biografi om Preben Kaas.
Skammens datter er en ungdomsroman af Lene Kaaberbøl, og mere spænding for unge er der i Flugten om børn, der i Frankrig hjalp til i krigen mod Hitler.
På krigsstien
Nu vi er ved Hitler, så er han manden, der ikke vil dø i bogverdenen. Det ellers så fredelige Informations Forlag udgiver Hitlers første verdenskrig, Neuengamme – Koncentrationslejren 1938-1945, Schiøler-gruppen – Danske terrorister i tysk tjeneste 1944-45 og 45 myter og halve sandheder om Anden Verdenskrig. Kæreste Kek handler om et dansk søskendepar i britisk tjeneste 1942-45, og den danske forfatter Jens Gielstrups korte liv erindres i Man skal dø ung. Han omkom som spitfire-pilot for RAF, 26 år gammel.
Som om det ikke er nok, kommer også en bog om den spanske borgerkrig, en om demokratikampen i Afghanistan, Lasse Ellegaards Det forrykte forår om de arabiske revolter samt en debatbog, Hate Speech, redigeret af Niels Ivar Larsen. Der er også en Lenin-biografi af Kurt Jacobsen.
Men det er ikke alt sammen krig og politik. Lars Movin har f.eks. skrevet en samtalebog med filminstruktøren Jon Bang Carlsen.
Spies og Lego
Politikens Forlag byder på en bog om den excentriske og ekstravagante rejsekonge Simon Spies og den purunge Janni, der giftede sig med den karismatiske og sexforslugne forretningsmand. En bog i erotikbølgen? Det vil vise sig. Historien om Simon Spies – hans liv og tid er skrevet af journalisten Andreas Fugl Thøgersen.
Miraklet i LEGO er historien om den jyske verdenskoncern, som var i dyb krise, men kom op igen, og hvordan det skete. Forfattet af Niels Lunde, journalist med speciale i økonomi.
Leonora Christina Skov har skrevet Førsteelskeren, en roman om en forfatter, der har skrevet en erotiktrilogi, hvori han udleverer sig selv, hvorefter hans nærmeste vender ham ryggen. Erotik også der.
Endelig skal da lige nævnes, at Charlotte Strandgaard på Ole Sohns forlag udgiver en erindringsbog, Drømte mig en drøm, hvor hun går tilbage til sin håbefulde ungdom og også fortæller om sit engagement i diverse sociale problemer.
De nævnte forlag udgiver også krimier, men tilsyneladende slet ikke så mange som før. Har genren toppet?

