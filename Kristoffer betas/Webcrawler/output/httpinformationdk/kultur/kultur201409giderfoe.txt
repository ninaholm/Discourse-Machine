’Jeg gider ikke føle mig skyldig, når jeg spiser’
Bo Bomuld Hamilton-Wittendorff er medlem af den nye Måltidstænketank, men stritter ud. Han er den eneste, der ikke arbejder professionelt med mad – til gengæld betragter han sig som en mentalgastronomisk swinger
 »Vi skal ikke spise, fordi vi er bange for at dø, men fordi vi har lyst til livet. Jeg spiser ikke for at redde verden, og det kommer jeg aldrig til. Jeg er skide ligeglad med, om det er økologisk, så længe, det er kvalitet forbundet med en historie om sanselighed og madglæde. Madkultur skal forsat opfattes apolitisk,« siger Bo Bomuld Hamilton-Wittendorff, medlem af Dan Jørgensens nye måltidstænketank.


 – Du er forfatter og kommunikatør, hvordan er du havnet i Dan Jørgensens måltidstænketank?
»Ja, jeg er jo den atypiske i forsamlingen og jeg ved faktisk ikke, hvorfor ministeren har valgt mig. Vi har færdes i de samme kredse, drukket øl de samme steder, men vi kender som sådan ikke hinanden.«
– Hvad kan du bidrage med i tænketanken?
»Jeg har spist mig til al min viden om mad. Man kan sige, at jeg i mange år har befundet mig i en mentalgastronomisk swingerklub, hvor jeg har rejst verden tynd og både spist michelin-mad og mærkværdige lokale egnsretter. Mad er min store hobby, og min kone siger, at jeg aldrig snakker om andet, men jeg poster altså kun 10 procent af det, jeg æder, på Facebook. Der, hvor jeg kan gøre en forskel, er i forhold til at tale madlysten op. Jeg plejer sige, at tørre fuldkornsboller er ligeså stort et problem som fastfood, for der er ikke meget sansning og lyst over en tør bolle, kun politisk korrekthed.«
– Hvor burde danskerne kende dig fra?
»Jeg arbejder med kommunikation, så på den måde er meget af mit arbejde jo skjult. Man kan sige, at jeg ham, der arbejder backstage. Men man kunne bl.a. kende mig for P3’s slogan ’Det man hører, er man selv’.«
– Du er også forfatter til flere bøger om det okkulte. Tror du, at du kan bruge den baggrund til noget i måltidstænketanken?
»Ja, måske. Den måde folk ser omverdenen på er ofte præget af, at vi gerne vil tro den utrolige historie frem for den faktiske. Hvis jeg kan identificere danskernes madspøgelseshistorier, kan jeg måske få lov til at punktere nogle af de mange myter, der er om mad, og dermed fjerne danskernes madspøgelser.«
– Har du en personlig kæphest i forhold til danskernes måltidskultur?
»Ja. Vi skal ikke spise, fordi vi er bange for at dø, men fordi vi har lyst til livet. Jeg spiser ikke for at redde verden, og det kommer jeg aldrig til. Jeg er skide ligeglad med, om det er økologisk, så længe, det er kvalitet forbundet med en historie om sanselighed og madglæde. Madkultur skal forsat opfattes apolitisk.«
– Hvorfor hedder du Bo Bomuld Hamilton-Wittendorff?
»Jeg er en Wittendorff, der er gift med en Hamilton, og Bomuld er er fra mine radiodage i 80’erne, hvor jeg altid gik med en bestemt slags bomuldstrøjer. Mit første radioprogram hed Bo Bomulds Blandingsbatteri og sidenhen er Bomuld blevet en del af mit brand.«
– Hvad er din livret?
»Lige for tiden er det en nyretap, som jeg for nylig fik på Mêlée på Frederiksberg.«
– Spiser du nogen gange i sofaen?
»Ja, det kan jeg godt finde på, men jeg bryder mig egentligt ikke om at sidde der og krympe mig sammen. I øvrigt er det, der vises i fjernsynet elendigt. De fleste programmer er opdragende og handler om skyld, og jeg gider ikke føler mig skyldig, når jeg spiser«.

