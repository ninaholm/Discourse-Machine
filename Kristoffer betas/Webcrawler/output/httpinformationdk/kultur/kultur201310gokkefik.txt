’Hvis Gokke fik et blowjob, ville vi stejle’
Overvægtige figurer har en humoristisk og menneskeliggørende funktion i film og litteratur. De har som regel vores sympati, men vi har svært ved at identificere os med dem – og de skal slet ikke dyrke sex
 
	De tykke figurer i film og bøger skaber ofte en hyggelig og menneskelige stemning, og vi vil gerne grine af dem. De kan godt være søde og gode, men de må for eksempel ikke være sexstyrede eller seksuelt udfarende. Så står vi helt af, understreger flere eksperter. Arkivfoto: Scanpix


 
	Fede fra Matador og Kjeld fra Olsen Banden har det tilfælles, at de er sympatiske, godmodige – og overvægtige. Og netop rollen som den tykke, glade og lidt klodsede mand, er udbredt i både litteratur, film og tv-serier:

	»Figuren går helt tilbage til de græske dramaer,« siger film- og litteraturanmelder på Politiken, Bo Tao Michaëlis. Han nævner Gokke fra Gøg & Gokke og størstedelen af stumpfilmskuespilleren Roscoe ’Fatty’ Arbuckles roller i 1910’erne som andre berømte eksempler. Også i adskillige tv-serier optræder der en overvægtig person med komiske egenskaber: Den opofrende ægtemand Doug i Kongen af Queens, den folkelige stamkunde Norm i Sams Bar, den klodsede ven Andy i According to Jim og den godhjertede bøsse, Cameron, i Modern Family er eksempler.

	Ingen tykke helte

	Der findes undtagelser, men generelt findes der meget få overvægtige helte, fortæller Rikke Schubart, der er lektor på Institut for Kulturvidenskaber på Syddansk Universitet:

	»Der er bare ikke så mange tykke, der render rundt og scorer damer i fiktionen,« konkluderer hun.

	Derimod fungerer den overvægtige typisk som et ’sidekick’ til historiens helt, fortæller Rikke Schubart:

	»Don Quixotes hjælper, Sancho, er overvægtig og glad for mad og vin, så det går langt tilbage. I actionfilm har den hvide, mandlige helt ofte en ven, som har nogle andre egenskaber end helten selv. Det kan være en sort, en asiat, en kvinde, en hund eller en tyk person. De fungerer som modstykke til den egentlige hovedperson. En, som repræsenterer nogle andre værdier – eksempelvis humor eller ømhed,« siger Rikke Schubart og nævner Jon Snow og Samwell Tarly fra tv-serien Game of Thrones som et aktuelt eksempel. Helten Jon Snow er tynd, smuk og god til at fægte, mens han ven, Samwell, er tyk, klodset og dårlig til at fægte:

	»Men så har han til gengæld nogle andre egenskaber. Han er langsom, og de andre må vente på ham – men han er mere belæst end dem. Og han er god til at læse et landkort. På den måde kompenserer han for sin kropslige svaghed,« siger hun. Ifølge Bo Tao Michaëlis bruges figuren til at skabe en modvægt til de mere normale figurer:

	»Den tykke figur skaber ofte en hyggelig og menneskelige stemning i en film eller en bog, og vi vil gerne grine af dem. Kjeld fra Olsen Banden er den gode socialdemokrat, der drikker bajere og spiser flødeskumskager. Han er et pjok, men vi sympatiserer med ham,« siger Bo Tao Michaëlis.

	Ikke sex, tak

	Men selv om vi generelt godt kan lide figuren, så identificerer vi os sjældent med den overvægtige, og deri ligger en stor forskel, mener Bo Tao Michaëlis:

	»Vi synes, de er sjove, men i virkeligheden kan vi ikke lide dem. De afviger for meget fra normen, og inderst inde har vi lyst til at sende (sundhedsguruen) Chris MacDonald efter dem,« siger han.

	Ifølge lektor i dansk på Roskilde Universitet Erik Svendsen har vi det bedst, hvis der er en vis distance til den overvægtige figur:

	»De kan godt være søde og gode, men de kan for eksempel ikke være sexede. Så står vi af.«

	Bo Tao Michaëlis formulerer det sådan her:

	»Tænk, hvis Gokke pludselig fik et blowjob. Hvor var vi så henne? Vi ville jo stejle fuldstændig,« siger han og tilføjer:

	»De tykke skal holde sig inden for nogle bestemte rammer – blandt andet uden for soveværelset,« siger han.

	Erik Svendsen har også et bud på hvorfor:

	»Vi lever i en hysterisk normalkultur, hvor tynd stadig er idealet. Hvis man er tyk, signalerer man, at man er ude af kontrol, og i en drikke vand-kultur er overvægt det samme som at være på vej i forfald. Derfor kan vi godt grine af figurerne, eller vi kan synes, at de er søde – men vi kan ikke for alvor identificere os med dem,« siger Erik Svendsen.

	Dellesex

	Der findes naturligvis undtagelser. Skuespilleren John Candy har eksempelvis spillet flere roller, hvor overvægten ikke har været et tema.

	Det samme har danske Nicolas Bro, og i den nu 25 år gamle tv-serie, Roseanne, er hovedpersonernes overvægt heller ikke et centralt tema.

	I sin roman Sort fra 2012 forsøger forfatteren Kamilla Hega Holst netop at udfordre de udbredte normalforestillinger om overvægtige figurers egenskaber. Romanens hovedperson, Sanne, er universitetsstuderende og nogenlunde normal – men hun er også stærkt overvægtig, og hun bliver bogstaveligt fedet op af sin kæreste:

	»Vi har en forestilling om, at en overvægtig kvinde enten er sådan en sød og kærlig en, som kommer med kager – eller at hun har det skidt og trøstespiser. Man tænker ikke en overvægtig kvinde som en intelligent person, som har en fri vilje. Jeg ville have en hovedperson, som bare har en anden slags krop, og se, hvad der kom ud af det,« siger Kamilla Hega Holst. I bogen er der flere eksplicitte sexscener, og det har givet voldsomme reaktioner fra læserne, fortæller hun:

	»Mange synes, at bogen er ulækker, og flere har sagt ’Jeg måtte lægge den fra mig, fordi den er for klam,’« fortæller Kamilla Hega Holst.

	Samme reaktion er opstået i USA efter at tv-serien Mike & Molly fik premiere i 2010. Serien handler om en mand og en kvinde, som mødes i foreningen Anonyme Overvægtige og siden bliver et par.

	I serien er der også sexscener, og på damebladet Marie Claires hjemmeside skriver bloggeren Maura Kelly blandt andet, at det er frygteligt for hende at måtte se på de to overvægtige have sex.

	Hun opfordrer til en debat med overskriften »Should ’fatties’ get a room?« mange har kritiseret indlægget, og Kelly måtte efterfølgende bringe en undskyldning. Kamilla Hega Holst har også svært ved at forstå, at det skulle være så slemt at læse en bog eller se en film eller tv-serie med sexscener med overvægtige:

	»Jeg bliver da bestemt provokeret over, at mange mener, at det er ulækkert. Folk læser krimier med lemlæstede kroppe ud over det hele, men kan ikke tåle nogle fede, der dyrker sex. Det er tarveligt, og det gør mig næsten rasende.«

	Fed kapitalismekritik

	Både i kunsten og i samfundet generelt, har man gennem tiden ændret syn på overvægt flere gange. Mens det i romantikken eksempelvis var helt accepteret – og ligefrem et billede på status og velstand at være overvægtigt, så skete der et skift omkring indgangen til det 20. århundrede:»Hos en forfatter som Henrik Pontoppidan er det entydigt, at de tynde er de bedste. Det handler om afkald. Den rene er proletaren, som ikke har noget som helst. Fedme blev set som mangel på kontrol.«

	Det gav endnu en arketypisk overvægtig figur, nemlig den onde, fortæller Bo Tao Michaëlis:

	»Det er en kapitalismekritik. Den tykke levemand i kjole og hvidt bliver set som ond, fordi han har raget til sig. Det er den figur, som Gustav Wied laver sjov med i Ædedolkenes Klub i Livsens ondskab.«

	Siden har den opfattelse varet ved og skabt et alternativ til rollen som den godmodige og komiske:»Der findes en klassisk rolle som den fede kapitalist, som er ond. I Ridderfalken (film af John Huston med Humphrey Bogart, red.) har man ’The fat man’, som bliver spillet af Sidney Greenstreet. Når han ler, går dellerne på ham. I »Den udødelige historie« (fra Skæbne-Anekdoter) har Karen Blixen Mr. Clay, som også er ond.«

	I dag findes denne figur stadig, og måske har den også været med til at præge vores manglende evne til at identificere os med overvægtige:

	»I dag løber næsten alle jo maraton,« griner Bo Tao Michaëlis.

