Han var ikke rigtig filosof
Søren Kierkegaard har ikke den store betydning for nutidens danske filosoffer, der kalder ham et ’historisk anliggende’. Til gengæld bliver Kierkegaards tanker ivrigt misforstået i moderne coaching og positiv psykologi


 Mens Søren Kierkegaard har været studeret ivrigt af både teologer og litterater, er der meget få danske fagfilosoffer, som har beskæftiget sig med ham. Det er der flere grunde til.
For det første er han »ikke særlig dansk i sin måde at tænke på«, siger redaktør af Politikens filosofileksikon, Poul Lübcke, der er lektor og mag.art. i filosofi på KUA. »Han kan godt lide at stille radikale spørgsmål, og han lægger vægt på lidenskaben. Der er ingen dansk hygge hos ham, for ham er hygge den rene spidsborgerlighed.«
Den anden forklaring handler om Kierkegaards skrivestil, forklarer Henrik Jøker Bjerre, lektor i anvendt filosofi ved Aalborg Universitet.
»Kierkegaard besidder en ekstrem skriftbevidsthed, og hvis der er noget den herhjemme dominerende angelsaksiske filosofiske tradition ikke har, så er det det skriftbevidsthed,« siger han.
De to fremherskende måder at læse Kierkegaard på har i stedet været den teologiske og den litterære.
»Den teologiske lægger vægt på det religiøse og etiske, mens den litterære vægter Kierkegaards leg med pseudonymer, og de to har stået over for hinanden,« siger Henrik Jøker Bjerre.
»Litteraterne har gjort nar ad teologerne, fordi de ikke forstod Kierkegaards subtiliteter, og teologerne har betragtet ham som vigtig for en kristen eksistentialisme. De har stået temmelig uforsonligt over for hinanden.«
Henrik Jøker Bjerre fortæller, at der til Filosofisk Forenings årsmøde, der løber over to dage med omkring 100 foredrag, kun var to sessioner, der behandlede Kierkegaard, en paneldiskussion og en session, hvori han selv deltog, bestående af tre foredrag.
»Hans analyser af angst og fortvivlelse er banebrydende, men for fagfilosofferne har han ikke betydet meget,« bekræfter også Kierkegaard-kenderen Peter Thielst, der blandt meget andet er forfatter til bestselleren Livet forstås baglæns, men må leves forlæns fra 1994.
Thielst karakteriserer Kierkegaard som ’digterfilosof’, ligesom Villy Sørensen, der var »eminent til at forstå hans eksistensfilosofiske sider,« men »disse digterfilosoffer betragtes som ikke helt vederhæftige. De vil irritere filosofien, rokke ved dens grundholdninger. De er samtidig lidt forelsket i den, optaget af tænkemåden, men har valgt Gud eller æstetikken som ledetråd.«
Peter Thielst har netop færdiggjort, hvad han selv mener vil blive hans uigenkaldeligt sidste bog om digterfilosoffen, Kierkegaard i Grækenland. På øhop i forfatterskabet.
»Kierkegaardvar fyldt af inspirationen fra det græske,« fortæller han og fremhæver, hvordan forholdet mellem det græske begreb om dyder og det kristne syndsbegreb optog ham.
Monolog og polyfoni
De to dominerende lejre i Kierkegaard-tolkningen, den teologiske og den litterære, kan ifølge Henrik Jøker Bjerre beskrives med den russiske litteratur- og sprogteoretiker Mikhail Bakhtins skelnen mellem det monologiske og de polyfone.
»De, der opfatter Kierkegaard monologisk – lidt forenklet sagt: teologerne – ser ham som en slags mester, der udfolder et stort teater, som i virkeligheden handler om at belære, at skubbe mennesket ind i den kristne tro,« siger han.
»Heroverfor hælder litteraterne til polyfonien, der hylder det, som Bakhtin priste Dostojevskij for, nemlig at iscenesætte stemmer i deres egen ret. Der er ikke noget sandt, der er stemmer. Kierkegaard siger selv, at han ikke betragter sig som forfatter, men som læser af sit værk. Han er alene juridisk ansvarlig,« siger han.
Henrik Jøker Bjerres pointe er, at der findes en tredje måde at fortolke Kierkegaard på: at ophæve modsætningen mellem monolog og polyfoni:
»Kierkegaards stemme er altid både hans egen og en smule fremmed for ham selv. Han skriver igennem andre, forskellige karakterer, men selv i de optegnelser, der er signeret Søren Kierkegaard, findes en kamp med den andethed, han altid står i et forhold til. I Synspunktet for min Forfatter-Virksomhed skriver han således, at han kan blive så overvældet af Guds kærlighed, at han ville give hvad som helst, selv sit liv, for det rette udtryk, men så er det, som om en stemme befaler ham ikke at være så forfængelig og tåbelig og i stedet gøre sin pligt, holde fast på pennen, sidde ordentlig på stolen og skrive. Og så gør han det, selv om han ikke aner, hvad der kommer til at stå i næste ord eller den næste linje.«
Visionen
Uheldigvis er Kierkegaard i dag faldet mellem teologernes og litteraternes to stole, mener Henrik Jøker Bjerre, og det synes han er en skam, for det, at man kan nå til to så forskellige fortolkninger, betyder i sig selv, at meget mere er på spil, hævder han.
Men hvad er der på spil? Poul Lübcke giver et rids over, hvad Kierkegaard stod for i filosofisk forstand.
»Der er meget i forfatterskabet, der sætter spørgsmålstegn ved, om tilværelsen er meningsfuld,« siger han. »I sidste ende stiller Kierkegaard det æstetiske over for det religiøse, det etiske får mindre og mindre betydning, efterhånden som han trækker i retning af kristendommen,« forklarer Poul Lübcke.
»Visionen er et væsen, der er frit, som er i stand til at råde over sit liv. Sådan er vi ikke, sådan er kun det uendelige, guddommelige, hvorimod vi fødes på et bestemt tidspunkt, i en bestemt krop, vi er endelige væsener. Vi har en mangel, og når vi forholder os til den, så vil vi mere end blot finde os til rette. Så bliver vi æstetikere og utilfredse. Vi er ligesom børn: De vil have en smartphone, så vil de have en Ipad, og når de har fået det, vil de have næste version. Der er ikke grænser for grådighed, men æstetikeren forstår, at han ikke kan mættes, og så prøver han at forfine sit begær.«
I Johannes Forførerens skikkelseforsøger Kierkegaard at overvinde problemet, men det ender i kedsomhed, fortæller Poul Lübcke.
»Vanen er æstetikerens problem.«
Det etiske stadium overvinder problemet med vanen via forpligtelsen.
»Tager man den etiske forpligtelse på sig, kan man forholde sig frit til sig selv. Men hvad hvis etikeren kommer i modsætning til sin forpligtelse? Man kan angre, men hvorfra ved man, at anger er nok? Johannes Forføreren har eksempelvis fuldstændig ødelagt livet for Cordelia, som stolede på ham. Der er brug for tilgivelse udefra. Han kan få Cordelias, men hvad hvis hun ikke vil tilgive? Det fører til, at man må tro på noget, der er grundlæggende for hele tilværelsen, det fører til en religiøs position og derfra til kristendommen.«
Individualitet og angst
Historisk betragtet er den kierkegaardske filosofis landvinding at betone individualiteten og subjektiviteten.
»Kierkegaards individualisme er en tanke, der peger fremad,« siger Poul Lübcke, »men på en ganske anden måde end vi opfatter det i dag. Der er ikke tale om menneskerettigheder, politisk indflydelse eller lighed mellem kønnene. Således møder han kun enhver tanke om kvindefrigørelse med spidse bemærkninger. I samfundet skal der være hierarki, han er meget konservativ, og efter 1848 bliver han dybt reaktionær.«
»Men vi har den samme lighed for Gud, hvis der skal være mening i tilværelsen.Det er et humanistisk træk hos ham, han stiller krav til Gud – det er faktisk et meget moderne træk,« fastslår Poul Lübcke.
Netop dette var også det, som optog en af de få interesserede samtidige, nemlig filosoffen Hans Brøchner. Han forsøger en syntese af Hegel, Feuerbach og Kierkegaard, hvor Hegel anlægger det kosmiske perspektiv, Feuerbach et panteistisk og Kierkegaard et individuelt, forklarer han.
»Brøchner tager den tanke op, at hvis tilværelsen skal have en mening, skal den gælde for hver enkelt person og ikke bare eksistere i en kosmisk sammenhæng som hos for eksempel Hegel. Hos Kierkegaard kommer man ned på individplan.«
»I Tyskland bliver Kierkegaard kendt i 1920’erne via teologer som Karl Barth og Kierkegaard-oversætteren Emanuel Hirsch, der endte som en del af nazismens forsøg på at omforme den tyske kirke,« fortsætter Lübcke. »Barth betoner det absurde i Kierkegaards kristendomsopfattelse, Hirsch det opbyggelige. Det centrale hos Barth, troens paradoks, at Gud inkarnerer i tiden, er fraværende hos ham.«
Både Peter Thielst og Poul Lübcke peger på Martin Heidegger som en filosof, hvem Kierkegaardsanalyser af angsten har haft indflydelse på – »det har sat sig spor, at Kierkegaard har differentieret forskellige typer af angst, påpeger Thielst.
»Heidegger og Sartre er æstetikere, men i en anden forstand end hos Kierkegaard,« siger Poul Lübcke. »Sartre forsøger i 1940’erne at opbygge en etik på et æstetisk grundlag. Hos Kierkegaard er æstetikerne egoister, og tilværelsen er uden mening og forpligtelse, men Sartre hævder, at man, hvis tilværelsen er meningsløs, selv kan forpligte sig. Man kan sige, at hvert menneske hos Sartre overtager Guds plads hos Kierkegaard og selv skaber mening.«
Tyndere og tyndere aftapning
En af de få danskere, der var optaget af den samme tankegang var teologen Johannes Sløk, der bekendte sig til Kierkegaards tanker og ideeri en version, der stod den franske eksistentialisme nær. Han var også meget inspireret afabsurdisme og mente, at livet grundlæggende var meningsløst.
Herfra går der en linje til i dag.
»Selv om det er et stykke tid siden, at eksistentialisme var på mode, er eksistensfilosofiske temaer, for eksempel autenticitet, kommet på den filosofiske dagsorden i mere bred forstand,« påpeger professor, dr.theol. Arne Grøn.
»Og en næsten dagligdagseksistentialisme har sat sit præg på måder at tale på, ikke mindst med udtrykket ’at vælge sig selv’. Her går der en linje gennem Sartre tilbage til Kierkegaard.«
Arne Grøn fremhæver den kierkegaardske opfattelse af mennesket som et tidsligt bundet væsen, der bekymrer sig om fremtiden.
»Det er en afgørende pointe især i Kierkegaards Begrebet Angest, at et menneske er født ind i en historie, hvor det selv skal få historie. Som hos Sartre er et menneske hos Kierkegaard bestemt gennem frihed, men frihed er her ikke så meget et projekt. At vælge sig selv bliver mere et spørgsmål om at kunne bære sig selv, herunder sine forskellige projekter.«
Derfor mener Arne Grøn også, at der stadigvæk er ny erkendelse at hente i Kierkegaards eksistenstænkning, hvis man går tilbage og ser på de muligheder, den åbner for.
»Her vil jeg især pege på mulighederne for en mere kompleks forståelse af, hvad det vil sige at være et selv i sammenhæng med det, man kunne kalde frihedens vanskelige historie. Hvordan kan det være, at et menneske – bestemt ved frihed – kan gøre sig selv ufrit? Hvad er forholdet mellem, hvad der bliver gjort med et menneske, og hvad det selv gør? Især her er det frugtbart at læse Kierkegaards analyser af angst og fortvivlelse på ny,« mener Arne Grøn.
Poul Lübcke øjner til gengæld ikke de store fornyelser:
»Tilgangen i dag er eksegetisk. Forsøg på at omsætte hans tanker til filosofi er det svært at finde eksempler på. Kierkegaard er blevet overtaget af filosofihistorikerne. Der er mange med et godt kendskab til ham, der skriver bøger, hvor de serverer ham i en bestemt aftapning. Men jeg tror, man må sige, at Kierkegaard i dag er et historisk anliggende.«
Og Peter Thielst begræder nutidens forvanskende brug af Kierkegaard:
»Kierkegaard er blevetbrugt i en tyndere og tyndere aftapning. Hans begreb om subjektivitet og sandhed misforstår moderne coaching og såkaldt positiv psykologi i dag, så det bliver til ’hvad jeg har lyst til’.«
Når Peter Thielst sporer Kierkegaards indflydelse her, skyldes det, at han rodes ind via sprogbrugen, siger han, i udtryk som at ’finde sin indre kerne’, ’realisere sig selv’ og ’være autentisk’.
»Jo mere tilfældig og ubegrundet folks smag eller deres meninger er, jo mere vil de være unikke. Kierkegaard bliver hofprædikant for selvdesign, som vi hørte det i ren karikatur, da Anders Fogh Rasmussen slog fast, at vi alle er eksperter på vores eget liv. Sådan en jævn, liberalistisk tolkning af frihed og retten til at mene, hvad man vil, er en trivialisering af, hvad frihed betyder i kierkegaardsk forstand. Ansvar og pligt udskiftes med lyst, vi er ny-hedonister. Æblet er faldet ufatteligt langt fra den kierkegaardske grundstamme.«
»Kierkegaard ville selv synes, at det var tragisk, at hans betydning er blevet størst inden for teologien,« tilføjer han. »Hvis Kierkegaard så, hvad der går for sig i kirkerne i dag, ville han skynde sig at dykke ned i graven igen.«

