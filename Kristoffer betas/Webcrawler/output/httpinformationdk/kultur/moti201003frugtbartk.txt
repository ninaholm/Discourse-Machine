Et frugtbart kulturchok
Hongkong er med sin kompakte blanding af pulserende storby og eksotisk natur, taoistiske templer og Disneyland, en unik oplevelse for både voksne og børn
For vores drenge var det et magisk møde med en fremmed verden, som satte et hav af tanker og samtaler i gang. Kontrasterne er ekstreme, og det er fascinerende at kunne vælge, hvilket univers man vil afsøge en given dag.


 Når man som dansker forestiller sig Hongkong, ser man oftest billeder for sig af svimlende skyskabere og smarte shoppingcentre. Den gængse opfattelse af Hongkong begrænser sig til selve storbyen på Hongkong-øens nordside, men selve regionen Hongkong er meget andet. Den specielle administrative region ved det østkinesiske hav består faktisk af 40 procent naturområder på et område på størrelse med Lolland-Falster.
Befinder man sig kun downtown, vil man få et tætpakket indtryk, men bevæger man sig uden for centrum, er Hongkong et enestående møde med en fascinerende region; her blandes det gamle såvel som det nye Kina. Ligesom der både er levn fra den britiske kolonitid og vestlige, kommercielle indslag som et nybygget Disneyland.
IKEA og buddhaer
Hongkong har mange store oplevelser for både voksne og børn, og tre uger i regionen med to drenge på fire og seks gav kun lyst til mere. Ikke mindst, fordi det med børn kan have sin charme at kunne vælge civilisationen til og fra.
De store kulturforskelle var især tydelige, da vi en dag tog turen til de ti tusinde buddhaers kloster i byen Sha Tin i de såkaldte New Territories. Man ankommer til en grå, forstadsby med et IKEA-varehus placeret i et højhus ved stationen, men ikke langt derfra bevæger en lille, stejl sti sig op ad et bjerg. Blot et lille stykke oppe ad den fornemmer man ikke længere byen, mens man beundrer de egenartede buddha-statuer og iagttager de mange vilde aber, som frækt sætter sig på deres hoveder.
På toppen føles det som en tidslomme med det imponerende tempel, de smukke røde pagoder og den anden største buddha i Hongkong. I klosterets lille restaurant taler ingen engelsk, og rundt om én mindes lokale deres forfædre. Nede i bybilledet igen må man næsten nive sig i armen for ikke at tro, at det hele var en drøm.
Samme kulturchok gjorde sig gældende ved besøget i det taoistiske Ching Chung Koon-tempel i Tuen Mun, som ligger midt i et trafikeret område i New Territories. Inden for templets porte glemmer man hurtigt verdens travlhed, mens man iagttager de messende munke, udarbejdelsen af smukke papirudsmykninger og de velplejede bonsaitræer eller går på opdagelse omkring den lille sø.
For vores drenge var det et magisk møde med en fremmed verden, som satte et hav af tanker og samtaler i gang. Kontrasterne er ekstreme, og det er fascinerende at kunne vælge, hvilket univers man vil afsøge en given dag.
Det er let at tage rundt i regionen, og afstandene er små. Et udbygget metronet fungerer upåklageligt, og mange andre transportmuligheder er en oplevelse i sig selv. Storbyen Hongkong ses fortrinligt fra dobbeltdækkerbusserne, og dens imponerende skyline opleves flot fra de legendariske Star Ferry-færger, som i over hundrede år har sejlet mellem Hongkong Island og Kowloon.
Populære pandaer
Hongkong har et hav af mere traditionelle tilbud til børnefamilier. I Kowloon er der både et videnskabs- og rumfartsmuseum. Disneyland åbnede i 2005 med nybygget metro med Mickey Mouse-vinduer direkte til parken. Hongkong Disneyland indeholder velkendte forlystelser fra de andre parker, men er mindre og kan let udforskes på en dag. Der er ikke meget lokalt præg over stedet, og vores børn fandt den hav-inspirerede forlystelsespark Ocean Park meget sjovere.
Her kan man blandt andet se delfinshow og udforske et dramatisk lyssat vandmandsakvarium. Ikke mindst den lange svævebanetur fra den ene del af parken til den anden langs den smukke kyst er bjergtagende, og hjemme hos os snakkes der jævnligt om de fire, dorske pandaer, man havde mulighed for at opleve helt tæt på.
Ud over de institutionaliserede turisttilbud er selve det at bevæge sig rundt i Hongkong en oplevelse for alle aldre. De taler kinesisk! De skriver med mærkelige tegn! De sælger medicin af firben og søheste på gaden! De har alskens dim sum!
Vores bedste souvenir er et stempel med drengenes navne indgraveret på kinesisk i en smuk sten, men ellers byder byens mange markeder på rigelig lejlighed til at købe sig fattig i lokale specialiteter såvel som alverdens kopivarer. Jade-markedet eller Temple Street Night Market bør besøges, og vi brugte også lang tid på at udforske køkkendistriktet i jagten på gode knive.
Blandt byens mere bizarre indslag satte drengene pris på turen op ad verdens længste udendørs rulletrappe. Når man skal ned igen, kan man med fordel gå gennem den zoologiske og botaniske have, som er et charmerende åndehul mellem skyskraberne.
Sporvognstur over disen
Vi var i Hongkong i februar-marts, hvor temperaturen er behagelig (men kølig ved de ellers dejlige strande), og vi mødte fortrinsvis turister fra Mainland China, som betragtede blonde børn som en eksotisk attraktion. Luften var bestemt renere visse dage end andre, men vi led ikke under smog.
Der ligger tit en dis over byen, som gør det svært at se hele den udsigt, som den stejle sporvognstur til Victoria Peak reklamerer med. Udflugten er alligevel en god start på et besøg for at danne sig et overblik over byen ud mod havet og naturen på den anden side af bjerget.
Hongkong har meget at byde på og er bestemt værd at besøge med børn. Også selv om mødet med storbyen samtidig giver et sug efter at udforske nattelivet, kunst- og musikscenen uden poderne på slæb.


