Det gode liv: Mustafa Ismail
Vi må gøre det monster, der bor inden i os alle, tavst, siger digter Mustafa Ismail, der er flygtet fra Syrien
 Mustafa Ismail, digter og syrisk flygtning


 – Hvad er det gode liv for dig?
»For mig personligt er det et liv, hvor samtlige behov i Maslows behovspyramide er dækket. Jeg er mest optaget af de kognitive og æstetiske. Det kan virke underligt, eftersom jeg er kurdisk flygtning fra Syrien, der nu bor i Danmark. Men efter mange år er det endelig blevet muligt for mig at føre en livsstil, som jeg hidtil kun har drømt om. Jeg tror ikke, at det gode liv handler om kun at sikre mad, tøj, og drikke. Det vil være et marginalt liv, og et sådant liv ville være meningsløst. Regimer i Mellemøsten og Nordafrika har pålagt folk kun at tænke på de basale behov, men de revolutioner, der har fundet sted i regionen, viser, at folk ikke accepterer at blive lagt i en prokrustesseng. De nægter at være vidner til, at regimer stjæler deres liv.«
– Hvilke barrierer er der, for at vi kan leve et godt liv?
»Den vilde, dysfunktionelle verden. De syge diktaturer, terrororganisationer og ideologiske partier, der krænker sig selv, deres befolkninger og alt, de blander sig i. Det medfører manglende udvikling, manglende uddannelse, manglende frihedsrettigheder, arbejdsløshed og krig. I de lukkede slotte er der ikke mulighed for at leve et godt liv. De mennesker, vi ser i flygtningelejre i dag og i dødens gummibåde, har mistet enhver mulighed for et acceptabelt liv; et frit og værdigt liv.«
– Hvordan kan vi nærme os det gode liv i 2016?
»Enhver snak om fremtiden er poetisk drømmeri. Jeg har ingen tryllestav eller klar opskrift på, hvordan fremtiden bør være. Og jeg vil altid være skeptisk over for teorier og generel optimisme, det ligger ikke til mig. Men menneskets største drøm må være at forandre verden til det bedre. Vi må være trofaste over for vores værdier og principper, og det er digternes ansvar at have mod til at insistere på en verden fri for vold, blod, terror og frygt for fremtiden. Vi må gøre det monster, der bor inden i hver af os, tavst.«

