Litteraturens Ground Zero
Der læses stadig ivrigt i det offentlige rum i Paris, men der er noget særligt ved at sætte sig til rette med en bog ved springvandet i Palais Royal, der har dannet ramme for fiktioner i tre hundrede år, været arnested for mindst to revolutioner og ender som fransk Ground Zero med sin foreløbig sidste optræden i litteraturen
Palais Royal er kulturrevolution både i form og indhold. Indtil 1830 gjaldt landets love ikke her, og man kunne sige, hvad man ville, så ytringsfriheden kunne opfindes. Revolutionære ideer, diskussion og satire blomstrede. Pladserne omkring havens springvand er stadig eftertragtede.
 Billede til venstre: Tegning fra 1875/Scanpix
 Foto til højre: Thomas Coex


 
	De læser overalt, pariserne. I tætpakkede busser, tog eller metro trækkes bøger og læseplader frem, fyldt af fortællinger, der skaber rum i trængslen. Byen selv er fuld af historier, kondenseret i midten med Notre Dame, Louvre og latinerkvarteret. Les Halles var engang Paris’ mave med torvehaller, der intet havde at gøre med sirlige diske for hipstere, men var et rottebefængt spisekammer for hele Parisområdet. Nu er der atter et dybt sår, butikscentret, som dækker over Paris’ trafikale aorta med millioner af rejsende, er under ombygning og en ny champignonagtig bygning hamres op af jorden.

	Vil man have fred, kan man så rykke blot få hundrede meter mod vest til Palais Royal. Der er rift om metalstolene omkring springvandet i efterårssolen, alt ånder klosteragtig ro i den velholdte have.

	Turisterne færdes især mellem Daniel Burens søjler. Det stribede kunstværk vakte skandale, da den femte republiks første socialistiske kulturminister, Jacques Lang i firserne katapulterede dem ind midt i det yndige palæ. Og folk er stadig forargede.

	Men var ’Hallerne’ Paris’ mave, var Palais Royal altid hovedet. Ikke som det foregår i det gamle latinerkvarter med Sorbonne Universitetet eller i Det Franske Akademi, hvor de stadig redigerer ordbøger. Men på den måde, hvor historierne blander sig i historien og omvendt. I de sydvendte hjørner af palæet holder henholdsvis kulturministeriet og La Comedié Française til som påmindelser om fiktionens magt. De flankerer passende Frankrigs øverste lovinstanser, Institutionsrådet og Statsrådet.

	Palais Royal blev bygget i 1628 af kardinal Richelieu, og fra starten var et teater tilknyttet. Det overtog Molière i 1660, og her blev komedier som Fruentimmerskolen og Misantropen opført. Molière forsøgte sig med alvorligere stykker; det faldt ikke så heldigt ud. Filosoffen Voltaire skrev, »at han havde en slags flyvskhed i stemmen og en hikken i sin talemåde, der ikke egnede sig til alvor«.

	Komedie kan så være farlig nok. Det var de tider, hvor kongen selvfølgelig havde magt, men kirken endnu mere. Med hovedpersonen i komedien Tartuffe fra 1664 skabte Molière en religiøs hykler, som gjorde kirken så meget til grin, at Ludvig den fjortende, selv stor fan af Molière, forbød offentlige visninger i fem år for ikke at støde kirken. Molière blev virkelig syg i 1673, mens han spillede hovedrollen i Den indbildt syge, faldt om på scenen, blev båret hjem lige ved Palais Royal og døde. På La Comédie Française kan man stadig andægtigt betragte den stol, komedieforfatteren sad i under sin sidste forestilling.

	Kulturrevolution

	Palais Royals storhedstid ligger fra 1780 til 1830. Hertugen af Chartres iværksatte et storstilet byggeprojekt, hvor han omgav haven med boliger, butikker og søjlegange. Historikeren Tom Reiss, beskriver i sin aktuelle biografi Den sorte Greve det Palais Royal, som Alexandre Dumas’ far møder ved ankomsten til Paris i 1780’erne:

	»Søjlegangene om gårdarealerne var nu fyldt med butikker, cafeer, værtshuse, hoteller, boghandler og offentlige badstuer. Der var ikke det, man ikke kunne købe her. (…) Digtere og videnskabsmænd læste højt af deres værker, og man kunne lære at spille cembalo eller overvære mesmeristiske seancer, som var det helt store på det tidspunkt.«

	Det var kulturrevolution både i form og indhold. Her opstod den type cafeer og restauranter, man nu kender overalt i Paris, og som her 200 år efter har bredt sig til selv Danmark: borde og stole og servering ude på gaden. Det kunne lade sig gøre, fordi området var lukket og privat, monarkiets love var sat ud af kraft og vagtkorpset privat. Det betød så også, at man kunne sige, hvad man ville, så ytringsfriheden kunne opfindes. Diskussioner, satirer og kritik blomstrede, og de revolutionære ideer, der skulle munde ud i 1789, tog i bogstaveligste forstand form. På teatret blev der gjort grin med alt, som var aristokratisk i Beaumarchais’ Figaros bryllup, et stykke som endelig blev frigivet i 1784 efter tre års opførelsesforbud.

	Balzacs romanskæbner

	Det er også i denne periode, hvor Palais Royal ikke blot kom til at rumme fiktionen, men fiktionen også begyndte at rumme Palais Royal. Adskillige scener i Balzacs Den menneskelige komedie foregår i Palais Royal. Balzac gjorde for romanen, hvad tv-serier de sidste i år har gjort for filmmediet: udvidet den enkelte roman til en kompleks sammenhængende masse af handlinger og personer.

	Palais Royal var en koncentreret skueplads for alt fra ophøjede tanker til depravation, ganske som Balzacs værk og liv. Der var over 400 butikker og beværtninger. Der var både handelsliv – børsen lå her en tid – og kasinoer. Når natten faldt på og fakler oplyste den myldrende have, steg sminkede kurtisanerne ned fra de små værelser under boligkompleksets tage. Hos Balzac formes flere romanskæbner her. I romanen Far Goriot satser den 21 årige Rastignac sin formue på tallet 21 – og vinder. I Chagrinskindet sker det omvendte, da den 26-årige Raphael de Valentin kun har gevinst eller selvmord som udvej. Det ender med det sidste, og han vakler ud af Palais Royal. I Tabte illusioner ankommer en forfatter til en forlægger i Palais Royal, får udgivet sit værk, får succes, men ser sig alligevel dømt til levebrødsskriverier.

	Men revolutioner glemmes og Frankrigs absolut sidste konge Louis Philippe lader fra 1830 landets love gælde også for Palais Royal. Hasardspil og prostitution forbydes, og der bliver stille. Visse af de store restauranter lever videre som f.eks. Le Grand Véfour, der i dag er tostjernet efter at have mistet en stjerne.

	Dengang var det bare en restaurant. Her mødtes Flaubert, Turgenev og Edmond de Goncourt mod slutningen af det 18. århundred, sidstnævnte skulle skabe Frankrigs største litterære pris, der netop er blevet uddelt for 110. gang. De ældre litterater inviterede unge forfattere som Zola og Daudet, efter at George Sand havde trukket sig tilbage til landet. Og på en af de tilbageværende cafeer mødtes en ung Karl Marx med en vis Friedrich Engels.

	I dag rummer Palais Royal få eksklusive butikker under søjlerne, turisterne er velhavende og restauranterne dyre. Forfatteren Anne Gavalda lader i 2002 stedet være ramme om en nostalgisk sidste scene i samtidsromanen Jeg har elsket, og her er der ikke skyggen af revolution.

	Et hul i Paris’ hjerne

	Men faktisk tager haven sig nogenlunde ud, sådan som Colette må have kigget ud over den de sidste år af sit liv, hvor hun plaget af gigt lå lænket til den seng, hvor hun både skrev og tog imod. Colette var en skandale i sig selv, fra de vovede Claudine-romaner, hun som ung udgav i sin ægtemands navn omkring år 1900, over cabaretoptræden, lesbiske forhold og den forførelse af sin anden mands unge søn, hun gjorde til fiktion i succesromanen Cheri fra 1920. Hun boede næsten lige over Le grand Véfour, blev selv medlem af Goncourt-akademiet, og da den katolske kirke nægtede at begrave en så amoralsk person, fik hun i 1954 som første kvinde fransk statsbegravelse.

	En anden ikke ganske straight person holdt til i Palais Royal. Det var Colettes gode ven Jean Cocteau. Han ville allerhelst betragtes som digter, men er måske mest kendt for filmen Skønheden og udyret fra 1946, som hans unge elsker Jean Marais spiller hovedrollen i, og som nærmest kopieres i Disneys version. Marais fik Cocteau ud af et opiummisbrug, der lagde en dæmper på kreativiteten.

	I dag er det stilheden, man kan nyde i Palais Royal. Der kan læses i fred. Måske er det derfor, fransk litteraturs kvindelige enfant terrible Virginie Despentes, har følt trang til at gøre noget ved det? Hvor fødes de nye tanker i dag? Hvem hjælper Frankrigs forsømte børn? I romanen Apopcalypse bébé, på dansk Vi ses i helvede, fra 2011 gør Despentes grundigt op med stilheden i det nu så borgerlige palæ. Med en bombe i vagina sprænger Valentine – en hilsen til Balzac? – et hul i Paris’ hjerne. Tankens Ground Zero.

