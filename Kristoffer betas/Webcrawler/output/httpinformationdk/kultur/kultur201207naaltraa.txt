Med nål og tråd som politisk våben
De hvide duer ’fløj’ i går over Frederiksberg, hvor der blev broderet på livet løs for fredens sag. Broderi er international kommunikation – og godt mod hidsighed
Verdensbroderidagen blev markeret foran biblioteket på Frederiksberg, hvor en snes kvinder broderede for fred.


 Der kommer mange invitationer til en avisredaktion, men her var en, som var usædvanlig. På baggrund af et manifest fra det svenske broderiakademi blev vi indbudt til en event foran Hovedbiblioteket på Frederiksberg, og med indbydelsen fulgte udokumenterede påstande om, at »broderi kan sætte fokus på social ulighed mellem lande«, og »broderi kan nedbryde grænser mellem mennesker«. Jo, De læste rigtigt, men hvordan kan det hænge sammen? Det måtte vi have rede på.
Der var en mild stemning over sceneriet foran biblioteket, da vi ankom. En snes kvinder sad og broderede i solen. De var afslappede, men koncentrerede. Her traf vi Rikke Ruff, som sammen med Tine Wessel, begge uddannede tekstillærere, på tre uger har fået arrangementet op at stå.
»Vi skriver historie i dag,« sagde hun glad. »Det er første gang, vi afholder dagen i Danmark.«
– Men hvordan kan broderi føre til fred?
»Vi danskere er selv med i krige, og krige huer os jo ikke. Derfor har vi valgt fredsduen som tema. Sådan kan man udtrykke sig politisk, også i broderi. Vi udleverer garn, nål og et stykke stof, hvor duen er tegnet op, og så er det ellers op til den enkelte.«
Drømmen
Rikke Ruff kan sit broderi på fingrene. Genren går tilbage til før Kristus, hvor man syede skind med bennåle. Hun henviser også til Bayeux-tapetet i Normandiet, som i nyere tid har inspireret til Helsingørtapetet, hvor flygtninge- og indvandrerkvinder har broderet et 31 meter langt tæppe, hvor de skildrer deres hverdag. Der er også blevet broderet tæpper til fordel for aids-ramte.
»I sig selv er broderiet jo desuden en fredelig beskæftigelse,« forklarer hun.
»Det er nonverbal kommunikation, som rækker ud over landegrænser, og det larmer ikke.«
Efterhånden som fredsduerne bliver færdige, bliver de hængt op, så alle kan se dem, og det trækker flere interesserede til. Der hænger allerede 12 duer, selv om eventen først lige er begyndt. Til sidst skal de sys sammen og udstilles på FN’s Internationale Fredsdag.
»Det er min drøm, at der bliver nok til, at vi kan lave et telt af dem,« siger Rikke Ruff, der også har øje for, at der i Asien er folk, som står i klorvand og får deres hud ødelagt, »blot fordi vi vil have kridhvide tekstiler.«
Mindfulness
Med på dueholdet er også Christina Persson og Lilo Skaarup, hhv. formand og tidligere næstformand for foreningen Håndarbejdets Fremme, som blev oprettet i 1928 og engang var en stor faktor i kvinders liv. Dengang var det populært at brodere klokkestrenge. Men troede man, at foreningen var forsvundet samme vej som hesteploven, tager man grueligt fejl. Der er i dag små 700 medlemmer,
Der kommer hele tiden nye design, og der sælges meget broderi til Japan og USA, fortæller Lilo Skaarup. Hun henviser til, at nogle af de smukkeste arbejder bliver fremstillet i fattige lande som Irak og Iran og – tættere på os – Estland.
»Der er et element i det af det, der med et moderne udtryk hedder mindfulness,« siger Christina Persson. »Nu er jeg et meget hidsigt gemyt, men når jeg broderer, falder jeg til ro og ser indvendigt på mine øjenlåg!«
Sådan kan broderi altså også virke fredsbevarende.
Klokkestrengen
»Det er da vist et par broderihajer, der sidder der,« lyder en høj stemme, som tilhører Lisbeth Steensborg, bibliotekar, som lige har stukket næsen udenfor for at se, hvordan det går. Hun efterlyser nogle broderende mænd … men de findes faktisk, får vi at vide, ligesom der er unge, der sætter deres næse- og ørenringe ind i broderierne.
Vi får også lige på plads, hvad en klokkestreng er: En tekstilstrimmel med en klokke, som velhavende folk brugte i gamle dage, når de ville ringe efter tyendet.
Således blev vi belært om slet ikke så lidt ved en sommerlig event, hvis motto lød: Due it your way!

