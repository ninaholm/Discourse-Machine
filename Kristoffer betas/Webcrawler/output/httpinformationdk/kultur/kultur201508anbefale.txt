Anbefalet: Anna Raaby Ravn



 Louisiana Lit
Er man bare en kende interesseret i litteratur, så er årets litteraturfestival på Louisiana umulig at komme udenom. Programmet er tætpakket med svedige stemmer fra den internationale litteraturscene, og personligt ser jeg frem til lørdag at overvære interviews med især russiske Ljudmilla Petrusjevskaja og kenyanske Ngugi wa Thiong’o.
Louisiana Literature, 20.-23. august, Humlebæk.
Baghavens sensommerfest
Jeg vil fortsætte min lørdag på det ydre Nørrebro, hvor der serveres kolde øl til SU-venlige priser, når ’hele Nørrebros Baghave’ åbner. 2200 Kultur har sommeren over renoveret og istandsat haven, der ligger bag Nørrebro Hallen, og åbningen ledsages fra kl. 17 af koncerter med blandt andet duoen Okapii, der med rødder i den elektroniske genre leger med vestafrikanske beats og fornemmelser.
’Baghavens sensommerfest’, lørdag 22. august fra 17-22, bag Nørrebro Hallen, gratis entré.
Matisse eller VM i risotto
Afhængigt af vejr og søndagslune er det endnu usikkert, om jeg vil besøge Ordrupgaards nyåbnede udstilling af Henri Matisses’ litografier og portrætter af eskimoer, eller om jeg vil fylde mig med andet godt i Torvehallerne, der afholder VM i risotto.
’Matisse og eskimoerne’, 21.-29. november, Charlottenlund. ’Risotto World Championship 2015’ i Torvehallerne, København K, søndag 23. august fra kl. 13

