Grundtvig Centeret møder hård kritik
Sidste år kom Grundtvig på finansloven i en ambitiøs forskningssatsning, der skal digitalisere, kommentere og formidle den gamle kirkekæmpes næsten 1.500 skrifter for indtil videre 23 mio. kroner. Men en af landets førende Grundtvig-forskere retter nu en hård kritik mod Grundtvig Centeret, der skal forvalte de mange millioner
Mens der er bred opbakning til udgivelsesarbejdet og digitaliseringen af Grundtvigs værker, er der hård kritik af den forskningsindsats, der forestås af Grundtvig Centeret under Det Teologiske Fakultet ved Aarhus Universitet.

Det nye nationale forskningsprojekt i Grundtvigs forfatterskab, Grundtvig Centeret, der har fået millioner af kroner i støtte fra Finansloven, risikerer at blive en fiasko. Så hård lyder kritikken af centerets aktiviteter fra valgmenighedspræst og ph.d. Kim Arne Pedersen og tillige en af landets førende Grundtvig-forskere.»Man får kun ét skud med denne type af forskningsprojekter. Hvis man brænder dét her af på sjuskede og alt for hurtigt og dårligt kommenterede tekstudgivelser, som det ser ud til lige nu, så vil der gå mange, mange år, før man får chancen igen. Hvis overhovedet,« siger han.Grundtvig Centeret blev oprettet den 1. januar 2009 og har til opgave at digitalisere og forske i Grundtvigs samlede værker. Mens der er bred opbakning til udgivelses- arbejdet og digitaliseringen, der udgår fra Vartov i København under ledelse af lektor, dr.phil. Johnny Kondrup, retter kritikken sig især imod den forskningsindsats, der forestås af Grundtvig Centeret under Det Teologiske Fakultet ved Aarhus Universitet.Ikke mindst centerets kommende udgivelse af udvalgte Grundtvig-tekster på engelsk kritiseres for at blive hastet igennem uden det videnskabelige benarbejde, der ifølge editionsfilologiske eksperter er helt afgørende for den type udgivelser.»De forskningsprojekter, der hidtil er blevet søsat, vidner om en utrolig mangel på kritisk sans og indsigt i videnskabelig tekstudgivelse,« siger Kim Arne Pedersen.Han mener, at det ikke mindst gælder arbejdet med en engelsk, kommenteret oversættelse, hvor man dels har afskåret forbindelsen til en anerkendt engelsk professor, Sid Bradley, der igangsatte arbejdet, dels arbejder med en fuldstændig urealistisk tidsfrist på et år.»Det giver simpelthen ikke mening at lave et stykke kvalificeret udgivelsesarbejde på så kort tid,« tilføjer Kim Arne Pedersen.Halsløs gerningDet argument bakkes op af tidligere docent, dr.phil. og næstformand i Grundtvig-Selskabet Flemming Lund- green-Nielsen, der har forsket i Grundtvig i mere end 40 år, og som netop har afsluttet udgivelsen af en kommenteret, tysk Grundtvig-oversættelse.Han peger på, at det ikke mindst er det politiske pres på forskningsinstitutionerne og kravet om hurtige resultater, der skaber håbløse rammer for videnskabelige udgivelser i dag.»Grundtvig Centeret er sat til at gøre noget, som i virkeligheden er umuligt, nemlig på meget kort at udgive en tekstkritisk kommenteret udgave på engelsk i stil med den, jeg og en række kolleger har brugt 25 år på at udgive på tysk. Det kan man simpelthen ikke,« siger Flemming Lundgreen-Nielsen.Grundtvig Centerets leder, Michael Schelde, forsvarer imidlertid beslutningen om en hurtig engelsk udgivelse. Da han sidste år blev ansat som leder af centeret, satte han sig for at undersøge mulighederne for at udgive en bredt formidlende introduktion til Grundtvigs skoletanker, som der er stor interesse for i udlandet. Af samme grund ønskede han ikke at bruge den tid, en videnskabelig, editionsfilologisk udgave ville tage.»Vi har ønsket at få Grundtvigs skoletekster ud til en bredere folkelig debat, også i den engelske verden. Der er så to mulige veje at gå. Man kan vente 5-10 år på, at hele det editionsfilologiske arbejde er færdigt, og så oversætte dét, eller man kan udgive en god, gedigen oversættelse, der bare ikke har et ekstra bind på 100 sider fyldt med noter og kommentarer. Det er helt rimeligt at argumentere for at vente 5-10 år det har vi bare ikke ønsket,« siger Michael Schelde.Men den beslutning kan få uheldige konsekvenser. Flemming Lundgreen-Nielsen peger på, at den hurtige udgivelsespraksis meget vel kan komme til at stå i vejen for det fremtidige arbejde med udgivelsen af Grundtvig på det afgørende engelsksprogede marked.»At udsende Grundtvigs skoleskrifter til det helt uforberedte engelske marked uden kommentarer, der kan forklare Grundtvigs skoletanker, er halsløs gerning men i de bevilgende politikeres øjne er det bedre end ingenting. Men det er ærgerligt, for det vil være vanskeligt, om ikke umuligt, at lave en tilsvarende kommenteret udgave på engelsk de næste 25-50 år,« siger Flemming Lundgreen-Nielsen.Klap hestenEn tilsvarende kritik rammer Grundtvig Centerets øvrige satsning på det forsknings- og formidlingsmæssige område. Kim Arne Pedersen mener, at det tekstkritiske arbejde i København og den Århus-baserede forsknings- og formidlingsindsats peger i hver sin retning.»Det virker, som om Grundtvig Centeret bevidst undgår den oparbejdede kompetence, der er i Grundt- vig-forskningen herhjemme,« siger han.Med et projekt som dette er det helt afgørende at få udgivelsesdelen og forskningsdelen til at samtale. Det sker ifølge ham bare ikke.»Man har villet starte på en frisk, men når det gælder humanistisk og teologisk forskning, bygger man på den viden og indsigt, som er oparbejdet gennem årene. Den kan man ikke se bort fra   det er projektet simpelthen for vigtigt til,« siger Kim Arne Pedersen.Afgørende vekselvirkningHan fremhæver Søren  Kierkegaard Forskningscenteret som et fornemt eksempel på et forskningsprojekt, hvor det tekstkritiske arbejde og forskningen har gået hånd i hånd og gensidigt befrugtet hinanden. Han frygter, at den linje, man har lagt for forskningen på Grundtvig Centeret, vil stå i vejen for den for ham at se helt afgørende vekselvirkning.Grundtvig-forsker og lektor ved Københavns Universitet Sune Auken, der i 2005 blev doktor på afhandlingenSagas spejl  Mytologi, historie og kristendom hos N.F.S. Grundtvig, mener, at man skal tage den aktuelle kritik alvorligt, hvis den viser sig at være faktuel korrekt. Men han giver samtidig udtryk for, at det endnu er for tidligt at tage stilling til resultaterne af Grundtvig Centerets anstrengelser.»Jeg vil gerne se lidt mere til, hvor Grundtvig Centerets forskning egentlig er på vej hen, før jeg fælder endelig dom. Og flere af de planlagte aktiviteter næste år ser fornuftige ud. Så jeg synes, det er for tidligt at afgøre, om forskningen har den nødvendige kvalitet for et projekt af denne karakter. Lad os lige klappe hesten et øjeblik og se, hvad der sker,« siger Sune Auken.Kritikken afvises også af formanden for Grundtvig Centerets bestyrelse, Marianne Jelved, der samtidig understreger, at Grundtvig-projektet endnu er i sin spæde begyndelse. Hun er grundlæggende helt tryg ved den fagkyndige ekspertise, der skal sikre kvaliteten i Grundtvig Centerets fremtidige forskningsaktiviteter.»Kim Arne Pedersens kritik har vi fra bestyrelsens side i et venligt brev tilbagevist på alle punkter. Jeg har ikke hørt kritik andre steder fra. Og så længe det er tilfældet, agter jeg ikke at foretage mig yderligere i den forbindelse,« siger Marianne Jelved.
