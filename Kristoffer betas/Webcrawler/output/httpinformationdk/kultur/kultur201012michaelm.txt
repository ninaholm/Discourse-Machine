Michael Moore beskylder Sverige for justitsmord
I et åbent brev anklager den amerikanske filmmager Sverige for at bruge beskidte kneb i forsøget på at lukke munden på Wikileaks-stifteren Julian Assange: Voldtægtsanklagen er politisk motiveret, siger Moore


 »Læk dræber ikke, det gør hemmeligheder,« skrev Michael Moore forleden på den sociale netværkstjeneste Twitter, hvor flere end 700.000 mennesker følger ham.
Den amerikanske filmmager har for alvor kastet sig ind i kampen for at hjælpe den kontroversielle whistleblowerorganisation Wikileaks.
I et indlæg på sin hjemmeside forklarer den Oscar- belønnede dokumentar-filmskaber, at han ønsker at støtte organisationens »afsløringer af forbrydelser, der blev udtænkt i hemmelighed og udført i vores navn og for vores skattedollars«.
Wikileaks stifter Julian Assange har den seneste uge siddet fængslet i Storbritannien på begæring af svensk politi, der ønsker at retsforfølge ham for voldtægt.
Men på sin blog opfordrer Moore folk til aldrig at tro på myndighederne i den slags sager:
»Lad være med at være naive, når det gælder, hvordan regeringer fungerer i jagten på deres bytte. I må aldrig, aldrig tro på den officielle forklaring,« skriver instruktøren, der selv har bidraget med 20.000 dollar, godt 110.000 kroner, til Julian Assanges kaution på i alt 1,8 mio. kroner.
Sveriges voldtægter
Og Michael Moore stopper ikke her. I et åbent brev til den svenske regering, offentliggjort natten til i går, sår filmskaberen alvorlig tvivl om motiverne bag voldtægtssigtelsen. Blandt andet henviser han til en rapport fra Amnesty International, der med Moores egne ord slår fast, at Sverige »forsømmer at tage hånd om de meget virkelige tragedier i forbindelse med voldtægter«. Han henviser også til tal fra den svenske menneskerettighedsorganisation Women Against Ra-pe, der viser, at Sverige har det største antal anmeldte voldtægtssager pr. indbygger i Europa, og at antallet af voldtægter er firdoblet de seneste 20 år, mens antallet af dømte voldtægtsmænd er faldet støt.
»Og mens tusindvis af svenske voldtægtsforbrydere går fri, lancerer man i stedet en kæmpe international menneskejagt via Interpol på Julian Assange! Sikke nogle antivoldtægts-korsfarere, I pludselig er blevet i den svenske regering. Kvinder i Sverige må pludselig føle sig mere sikre?,« skriver Moore sarkastisk.
I samme brev henviser han til et opsigtsvækkende indlæg i Guardian onsdag, hvor Katrin Axelsson, lederen af Women Against Rape, antyder, at voldtægtssagen mod Assange kan være et komplot.
»Der er en lang tradition for at bruge voldtægt og seksuelle overgreb til politiske dagsordener, som ikke har noget at gøre med kvinders sikkerhed,« skriver Axels-son.
Ifølge Michael Moore kan traditionen for politisk motiverede voldtægtsanklager meget vel være gået i arv i den aktuelle sag mod Assange. Og det er dén potentielle uretfærdighed, filmmageren føler sig kaldet til at forhindre.
»Jeg vil sikre mig, at gode mennesker ikke forbliver tavse, og at I, Sverige, ikke vil få held med jeres forehavende, hvis det viser sig, at I er i ledtog med korrupte regeringer som vores,« skriver han i brevet, som slutter med en direkte opfordring til statsminister Reinfeld & Co:
»Medmindre I ligger inde med beviser (og jeg formoder, at I allerede ville have udstedt en arrestordre, hvis I gjorde), så drop jeres forsøg på at få ham udleveret og kom i stedet i gang med at udføre det arbejde, I indtil videre har forsømt: at beskytte de svenske kvinder.«


