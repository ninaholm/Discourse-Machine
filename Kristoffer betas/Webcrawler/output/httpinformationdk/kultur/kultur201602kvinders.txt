’Kvinder med spiseforstyrrelser er nemmere at hundse med’
Amerikanske ’Roosh V.’ kalder sig selv lederen af en neomaskulin bevægelse, der sværger til patriarkalske værdier og dyrebiologi. Den kontroversielle kvindehader har før talt for lovliggørelse af voldtægt og skulle i dag have besøgt Stockholm for at møde sine følgere. Protester og trusler har nu fået ham til at aflyse af ’sikkerhedsmæssige årsager’

 Roosh V. har på sin blog advokeret for legaliseringen af voldtægt.


 Amerikaneren Daryush Valizadeh, der kalder sig Roosh V., er på internettet kendt som en såkaldt pick up-artist. På bloggen Return of Kings instruerer han heteroseksuelle mænd i at udnytte kvinder for at »få« mere sex.I dag skulle han have besøgt Stockholm for at møde fans og følgere på en hemmelig adresse i byen, skriver det svenske medie Nyheter24. Men mødet, der skulle tilbyde mænd et rum »frit for kvinder, homoseksuelle og afroislamister« er nu afblæst. På sin blog skriver Roosh V., at han følte sig nødsaget til at aflyse, da han på grund af trusler og planlagte demonstrationer mod ham og arrangementet »ikke kunne garantere de deltagende mænds sikkerhed«.
Roosh V. kalder sig selv lederen af en ’neomaskulin’ bevægelse, der ifølge ham selv er »et ideologisk system, der kombinerer traditionelle værdier, maskulinitet og dyrebiologi«. Den kontroversielle blogger har før udtalt, at man kun kan stoppe voldtægt ved at lovliggøre det i privaten, »da kvinder så ville være mere forsigtige med at indtræde i et privat rum med en mand, de ikke vil dyrke sex med«.Siden har Roosh V. dog sagt til The Guardian, at udtalelsen var ironisk.
’Knald ikke danske damer’
Andre artikler, som han ikke har taget ironisk afstand fra, handler blandt andet om »kvinders underlegne intellekt«, og at »kvinder ikke bør have stemmeret«. Den 36-årige Roosh V., der ifølge Wikipedia er uddannet mikrobiolog, har tidligere rådet mænd til at »date unge kvinder med en moderat spiseforstyrrelse«, fordi de i højere grad har »dårligt selvværd og derfor nemmere er at hundse rundt med«.
Den såkaldte scorekunstner tjener blandt andet sine penge på selvudgivne bøger med råd og vejledning om, hvordan man scorer kvinder med forskellige nationaliteter, og hvilke lande mænd helt skal holde sig fra. Danmark er et af dem. I bogen Don’t Bang Denmark (’Knald ikke Danmark’, red.) giver Roosh V. en guide til mænd, der skal besøge landet. Udgangspunktet er, at mænd skal holde sig fra Danmark, fordi det er »umuligt at komme overens med danske kvinder, når man er en traditionel alfahan«, og fordi den danske jantelov er den største »cockblocker« (noget eller nogen, der forhindrer en person i at ‘få’ sex, red.).
Resten af bogen indeholder Roosh V.’s egne oplevelser her i landet og en vejledning i at snyde sig til sex, hvis man ikke kan undgå at skulle besøg Danmark.
Underskrifter og kvindeboksere
Roosh V.’s kontroversielle person og kvindehadske udtalelser har fået mange til tasterne.I forbindelse med en planlagt verdenstur havde omkring 100.000 personer gennem en underskriftsindsamling krævet, at han blev nægtet indrejse til Australien, og det lod svenskerne sig inspirere af forud for hans besøg. Robin Zachari fra Sverige læste nyheden og startede en underskriftsindsamling, der i skrivende stund har omkring 44.000 underskrivere.
»Jeg læste om underskriftsindsamlingen mod ham i Australien og tænkte, at vi kunne gøre det samme i Sverige. Målet er, at det sted, han har lejet et lokale til at afholde mødet, finder ud af, hvad formålet er og aflyser det hele,« siger Robin Zachari til Nyheter24.
En gruppe kvindelige boksere fra Canada valgte en anderledes offensiv. Gruppen ’The Toronto Newsgirls’ har udtalt til magasinet Paper, at de ville finde Roosh V. og give ham »tæsk«. Dette sammen med flere planlagte protester i de lande stormøderne var annoncerede, fik ham til at aflyse.  
Flere mener dog, at møderne stadig bliver afholdt, og at aflysningen er for at undgå protester. En journalist fra det australske talkshow The Project mener dog ikke, at stormøderne nødvendigvis nogensinde var planen.»Roosh V. har fabrikeret en furore, og han bruger nu opmærksomheden til at sælge sine bøger og uden tvivl planlægge sit næste event, hvor han vil underholde sit publikum med ord, der ikke ville være malplaceret, hvis de stod skriblet med stavefejl på en offentlig toiletdør indsølet i pis.«

