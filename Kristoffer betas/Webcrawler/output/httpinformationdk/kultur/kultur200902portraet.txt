Portrætkunst
Børn sætter tænderne i Obama


 WASHINGTON: Mel, glasur og kagecreme var blot nogle af de ingredienser, som kunstner og bager Zilly Rosen anvendte, da han skulle portrættere USA's præsident Barack Obama og en af dennes forgængere Abraham Lincoln i anledning af den årlige familiedag i præsidenternes tegn. Portrætterne bestod af 5.000 muffins, som set fra oven forestillede de to præsidenter. "Portrætterne er ikke bare noget ganske særligt, de er også lækre," lød ordene fra en talsmand for et af de to museer, der stod bag begivenheden. Men i modsætning til museets øvrige kunstværker fik kageportrætterne en kort levetid - efter udstillingen kunne de deltagende børn nemlig sætte tænderne i USA's nye præsident. ritzau/dpa 

