Men hvad nu, hvis man faktisk bliver gladere af andre menneskers feriebilleder?
Facebook har manipuleret med nyhedsfeedet hos 689.003 brugere for at teste effekten på vores humør. Etisk uforsvarligt, ja, men tilbage står et unikt databaseret studie af den menneskelige psykologi. Og resultaterne går umiddelbart imod strømmen af antagelser om internettets fremmedgørelse


 Facebook har eksperimenteret og manipuleret med 689.003 menneskers humør ved at filtrere deres nyhedsfeed efter positive og negative statusopdateringer. Det skal hverken negligeres, forsvares eller hvidvaskes. Det giver reelt set Facebook magten til at gøre os triste på kommando og i betragtning af, at vi bruger godt 7,5 timer om ugen på Facebook, er der vel næppe nogen anden virksomhed i historien, der har haft så megen magt over, hvad vi tænker, føler og udtrykker. Det var egentlig ikke nær så skræmmende, før vi fandt ud af, at de rent faktisk benytter sig af den magt.
Men det ændrer ikke ved, at vi står tilbage med et usædvanligt psykologisk studie. Det hører til sjældenhederne, at man har mulighed for at lave testforsøg med 689.003 mennesker. Så det lille stykke forskning, der er udgivet i det amerikanske tidsskrift PNAS på baggrund af de indsamlede data, er selvsagt interessant. Og det kan måske kvalificere den løbende diskussion om, hvordan de sociale medier påvirker os.
Alene på nettet?
Forskerne bruger data til at konkludere to ting: Ja, social afsmitning foregår også online, og nej, det gør os ikke triste at se alle de jubelglade onlineoptimister, der bombarderer vores nyhedsfeed med feriepalmer og baskende småbørn.
Netop den sidste pointe gør op med en af de centrale negative fortællinger om vores liv på de sociale medier. F.eks. skrev professor i Social Studies of Science and Technology ved det amerikanske eliteuniversitet M.I.T. Sherry Turkle i 2011 bogen Alone Together, der er blevet en bestseller på området. Heri beskriver hun, hvordan intimiteten i vores forhold til venner, kæreste og forældre er i fare for en følelsesmæssig afkobling, når vores liv rykker fra det fysiske til det digitale rum.
Vores brug af Facebook fortæller således mere end vores statusopdateringer, og selv om ingen af os logger på Facebook for at føle os triste og ensomme, så er det netop, hvad der sker.
Det er den pointe, forskerne bag Facebook-studiet mener at kunne afvise. Faktisk forholder det sig stik modsat, mener de.
»Resultaterne viser, at de følelser, vores venner udtrykker via sociale medier, direkte afspejler vores eget humør,« skriver forfatterne bag studiet.
Facebook har talt antallet af positive og negative ord i statusopdateringerne hos brugerne og derefter filtreret nyhedsfeedet. En gruppe blev i en uge primært eksponeret for positive opdateringer og en anden så kun de opdateringer, der indeholdt negative ord. De brugere, der blev udsat for positive opdateringer, skrev selv flere positive statusbeskeder efterfølgende, ligesom de brugere, der blev udsat for negative opdateringer, selv blev mere negative.
Og det er ikke det første studie, der peger i den retning. I 2009 konkluderede Sebastián Valenzuela, der er lektor ved Catholic University of Chile, at Facebook gør os gladere, øger vores sociale tillid og engagement og endda stimulerer til øget politisk deltagelse – en tese, som Facebook afprøvede, da de i 2010 forsøgte at stimulere deres brugere til at stemme ved det amerikanske valg, hvilket resulterede i, at 340.000 flere amerikanere gik i stemmeboksen.
Endvidere argumenterer Matthew Lieberman i sin bog Social: Why Our Brains are Wired to Connect for, at sociale medier ændrer den måde, vi læser og ser verden på. Vi tænker allerede på, hvordan og med hvem vi vil dele vores oplevelser med på Facebook, mens vi er i gang med dem, og alene tanken om en succesfuld statusopdatering aktiverer hjernens belønningscentre.
Nøglen til at forstå disse modsatrettede konklusioner ligger i, hvad vi reelt set bruger vores tid på Facebook til, skriver psykologen Maria Konnikova i The New Yorker. Det afhænger således af, om vi er aktive eller passive, når vi er på nettet. Når vi er aktivt engageret, hverken keder vi os eller er ulykkelige. Når vi blot er passive tilskuere, sætter kedsomheden ind.
Spejl!
Derfor er de nye resultater fra Facebook hverken overraskende eller endegyldige, mener adjunkt Paolo Parigi, der har forsket i social isolation ved Stanford University. Og ingen af parterne har nødvendigvis patent på sandheden, for selv om det giver god mening, at det er muligt at sprede vores følelser via Facebook, kolliderer det ikke med tesen om, at vi føler os mere alene, når vi er på nettet, fortæller Paolo Parigi.
»På Facebook er der er tale om mere overfladiske relationer. Tid er en knap ressource, og hvis man dedikerer sin tid til at pleje overfladiske venskaber, så er der ikke tid til at udvikle disse venskaber i dybden. Derfor er de følelser, vi ser spredt, også mere overfladiske og ikke et reelt udtryk for positive og negative følelser,« vurderer Paolo Parigi.
Opbakningen til den konklusion findes i den forenklede metode, Facebook har anvendt til at undersøge brugernes følelser. Der er ingen fornemmelse for kontekst, når man alene ser på enkeltstående ord, lyder kritikken. Derfor er det ikke så meget et udtryk for en følelsesmæssig respons, som det er en online version af børnelegen ’kongens efterfølger’.
»For at kunne måle de reelle følelser bliver vi nødt til at forstå konteksten og afkode kropssproget. Online har vi kun mulighed for at forudsætte konteksten, og det påvirker vores adfærd,« siger Paolo Parigi.
Ikke overbevist
Dr. Larry Rosen, der er professor i psykologi ved California State University og forfatter til bogen iDisorder, er enig, og trods det imponerende datasæt er han heller ikke endegyldigt overbevist, om at forskerne bag har tilstrækkelig ammunition til at skyde Turkles konklusioner ned.
»Jeg er statistiker i hjertet, og jeg krymper mig, når jeg ser så stærke konklusioner på baggrund af så små effekter. Det virker, som om de har presset citronen lige lovlig meget,« siger Rosen, der mener, at ren logik tilsiger, at man simpelthen ikke kan vise den samme form for empati online som offline. »Pokes og likes har helt bestemt en emotionel betydning, men den er ikke så stærk som den empati, vi finder offline.«
Forsøgets klareste konklusion af de 3 millioner statusopdateringer og de 122 millioner ord, der er nedfældet af 689.003 brugere, er dog, at følelser i statusopdateringer, positive eller ej, engagerer os. Andre folks følelser får os til at klikke, kommentere og dele mere. Og så kan Facebook snildt ignorere, om vi faktisk er triste, eller om vi bare holder facaden og leger ’kongens efterfølger’.

