Saviano går i eksil
Efter forlydender om at den napolitanske mafia vil sprænge motorvejen mellem Rom og Napolii luften for at slå Roberto Saviano ihjel, har forfatteren meddelt, at han nu forlader Italien
I de seneste to år har Roberto Saviano (i midten) levet under politibeskyttelse. Nu har forfatteren valgt at forlade sit hjemland, Italien.

ROM - I over to år har forfatteren Roberto Saviano på grund af sin bog Mafiaen i Napoli levet med dødstrusler fra la camorra. Men nu har Saviano fået nok. Efter afsløringer af et planlagt attentat har forfatteren meddelt, at han agter at gå i eksil:"Jeg lever i en tilstand af permanent forvirring og midlertidighed, som forhindrer mig i at reflektere og koncentrere mig. Af og til bliver jeg overrasket over mig selv, når jeg tænker ordene: 'Jeg vil have mit liv tilbage'. Men så gentager jeg ordene et for et for mig selv," siger Saviano til avisen La Repubblica.Carmine Sciavone, som tidligere var medlem af camorraen, men nu samarbejder med politiet, har ifølge Corriere della Sera underrettet myndighederne om et planlagt attentat mod Saviano. Tirsdag skrev avisen, at den eftersøgte Guiseppe Setola er i færd med at skaffe sprængstoffer og fjernbetjeningsudstyr med henblik på at sprænge Saviano og hans politieskorte i luften på motorvejen mellem Rom og Napoli. Onsdag benægtede Carmine Schiavone imidlertid historien, men ikke desto mindre har Saviano altså besluttet sig for at forlade landet.At leve med mafiaenFremtrædende politikere har forsikret om, at staten fortsat kan garantere for Savianos sikkerhed i Italien. Men i en kommentar på tidsskriftet MicroMegas hjemmeside påpeger forfatteren Antonio Tabucchi, som i mange år har været bosat i udlandet, at de samme politikere ofte har et ganske tvetydigt forhold til mafiaen:"Saviano flygter fra Italien, fordi han frygter for sit liv. Der er kun ytringsfrihed i Italien på den betingelse, at man ikke taler om visse emner. Staten er altså ikke i stand til at beskytte folk, som bliver truet af mafiaen. Det betyder, at mafiaen er stærkere end staten," siger han og tilføjer:"Pietro Lunardi, som var transportminister i Berlus-conis forrige regering, kom til at sige, at man er nødt til at lære at leve med mafiaen. Det er åbenbart logikken. Men det er tydeligvis nemmere for ministre end for forfattere at leve med mafiaen. Man er således nødt til at erkende, at Italien faktisk er i hænderne på mafiaen," udtaler Antonio Tabucchi.Farlig journalistikSaviano mener, at dødstruslerne mod ham kun skyldes bogens store succes. Hvis blot få i Napoli og omegn havde læst den, ville camorraens medlemmer have været stolte over at se deres navn på tryk, hævder forfatteren. Men alene i Italien er bogen solgt i over en million eksemplarer, og den er oversat til 33 sprog. Det har været til skade for camorraen, for bogen indeholder f.eks. ganske detaljerede oplysninger om, hvordan klanerne har tjent formuer på at grave giftigt affald ned i jorden i Campania-regionen.Forleden bragte ugemagasinet L'espresso udtalelser fra et medlem af camorraen om, at viceøkonomiministeren i Silvio Berlusconis regering, Nicola Cosentino, har været involveret i den ulovlige bortskaffelse af giftigt affald. Da det kom frem, foretog politiet en ransagning af L'espressos redaktionslokaler og beslaglagde en række journalisters computere. Savianos research har derimod haft betydning i forhold til den såkaldte Spartacus-retssag i Napoli, hvor adskillige medlemmer af camorraen blev idømt fængsel på livstid.Anholdt skuespillerI maj blev Matteo Garrones film Gomorra, som er baseret på Savianos bog, tildelt Juryens Specialpris ved filmfestivalen i Cannes, og den nævnes som en af favoritterne til en Oscar for bedste udenlandske film. Garrone har ligesom i neorealistiske film fra 40'erne og 50'erne brugt lokale medvirkende i stedet for professionelle skuespillere i sin filmatisering af Gomorra.Forleden blev Bernardino Terracciano, der har en birolle som mafiaboss i filmen, anholdt. Han er mistænkt for at have været involveret i likvideringen af seks afrikanske immigranter i Castel Volturno, som kontrolleres af caselese-klanen.Massakren tolkes som et udtryk for, at casalese-klanen er presset efter en lang række anholdelser og derfor skal markere sin dominans på territoriet. Regeringen har som reaktion indsat hæren i området, hvilket dog ikke har gjort camorraen mere medgørlig:"De er nødt til at kunne demonstrere, at ingen kan udfordre dem uden at vide, at lige så sikkert som nat bliver til dag, bliver udfordringen deres død," skriver La Repubblicas kommentator, Guiseppe D'Avanzo.En ensom mand"I må ikke lade klanerne ødelægge jeres ret til lykken," sagde Saviano for to år siden på torvet i Casal di Principe, som er casalese-klanens hjemby.Siden den udtalelse har Saviano levet under permanent politibeskyttelse, men ifølge Guiseppe D'Avanzo er Savianos beslutning om at gå i eksil udtryk for, at han alligevel føler sig ladt i stikken:"Roberto Saviano er en ensom mand," skriver han.Saviano udtaler til La Repubblica, at han oplever sin succes som et fængsel:"Jeg ser ingen grund til stædigt at blive ved med at leve som en fange af mig selv, min bog og min bogs succes. Op i røven med succesen! Jeg vil bare have et liv. Jeg vil have et hjem. Jeg vil forelske mig, kunne drikke en øl på et offentligt sted og finde en bog i en boghandel."
