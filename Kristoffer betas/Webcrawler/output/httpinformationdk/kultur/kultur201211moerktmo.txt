Et mørkt og mørkelagt kapitel i norsk historie
I anledning af 70-året for deportationen af de norske jøder diskuteres det i Norge, hvorfor nordmændene så velvilligt samarbejdede med nazisterne om at sende jødiske landsmænd i døden. Et forhold man både i befolkning og historieskrivning har forsøgt at glemme


Om eftermiddagen 26. november 1942 lagde skibet DS Donau fra kaj i Oslo havn og sejlede mod Stettin i Polen. Om bord var 532 norske jøder, som norsk politi havde arresteret. De var den første sending af i alt 772 norske jøder, der endte i tyske kz-lejre. Kun fem dage efter DS Donau forlod Oslo, var næsten halvdelen af de deporterede norske jøder sendt i gaskamre i Auschwitz. Kun 34 overlevede.I forbindelse med 70-års-dagen for deportationen har diskussionen om nordmændenes behandling af deres jødiske landsmænd fyldt meget i de norske medier. Mandag undskyldte norsk politi for første gang for deres deltagelse i arrestationen af de norske jøder. Statsminister Jens Stoltenberg havde gjort det samme i januar på vegne af den norske regering.I morgen har en dokumentarfilm om deportationen premiere i Norge. Trikken til Auschwitz fortæller ikke blot, hvad der skete, men forsøger at forklare hvorfor, siger instruktør Elsa Kvamme. Hun forklarer i avisen Klassekampen, hvorfor historien om deportationen af de norske jøder er speciel:»Først og fremmest dét at nordmændene samarbejdede om deportationen, og at den i så høj grad ramte kvinder og børn. Politiet gennemførte arrestationerne med stor nidkærhed, og det ville ikke have været muligt at finde så mange, hvis norske politifolk havde ydet modstand.«Kritikken af norsk politis ageren har længe været udtalt, men Elsa Kvamme koncentrerer sig i højere grad om det politiske niveau.Efter tyskerne havde nedkæmpet den norske modstand, gjorde de det nationalsocialistiske parti National Samling til landets eneste lovlige parti. Partiets leder, Vidkun Quisling, blev i februar 1942 statsminister for en regering, der selvfølgelig blev overvåget af den nazistiske ledelse i landet, men ellers havde ret vidtrækkende selvbestemmelsesret.Alle har tiet om deres videnElsa Kvamme ønsker at sætte fokus på, at det var Quislings justitsminister, Sverre Riisnæs, selv, der leverede hjemmel til at gennemføre anholdelserne. Ønsket om at deportere jøderne var ikke kun tyskernes. »Min hypotese er, at man ikke gjorde det af ondskab, men at man havde et ønske om at gøre Norge ’jøderent’. Vi skulle gøres mest muligt ariske, så vi kunne få en fremtrædende plads i det nye Storgermanien. Mange troede, at der fandtes en norsk ’race’, og at den burde beskyttes,« siger hun til Klassekampen.Én af de norske jøder, der ikke overlevede, var forfatterinden Ruth Maier. Ligeledes i anledning af 70-året har forfatteren Jan Erik Vold samlet alle Ruth Maiers prosaskitser og digte i bogenEn lys sommers usigelige smerte.Først nu er det lykkedes ham at få den udgivet. Det ser han ifølge Klassekampen som et billede på, hvor svært den norske offentlighed har haft ved at håndtere historien om deportationen.»Jødedeportationen nævnes ikke i Berge Furres Norgeshistorie, som kom for 20 år siden. Vi har ladet det glide hen i glemslens slør, og det er ikke klædeligt af Norge at gøre det på den måde. At Knut Rød (politiinspektøren, der organiserede arrestationerne,red.) blev frikendt for landsforræderi er én ting, men af alle politifolkene, som deltog i arrestationerne, har ingen nogensinde fortalt om, hvad der skete det døgn. Ikke alle var nazister, men alle har tiet. Da 22. juli kom, blev det sagt, at det var den værste dag i Norges historie siden 9. april 1940. Den 26. november 1942 blev ikke nævnt med et ord.«
