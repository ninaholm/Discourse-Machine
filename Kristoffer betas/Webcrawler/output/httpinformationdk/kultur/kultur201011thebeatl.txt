The Beatles overgiver sig til iTunes
Efter at have strittet imod i årevis har pladeselskabet Apple omsider accepteret at lade Steve Jobs selskab af samme navn være digital distributør


 En musikgruppe markedsføres særligt aggressivt på iTunes Store frem til den tilstundende jul 2010: The Beatles, et band, der gik i opløsning i 1970, men som nu atter er i fokus, efter at deres musik nu for første gang sættes (lovligt) til salg i digitalt format.
Som alt, der har forbindelse til The Fab Four, er hypen også denne gang intens. Som Sir Paul McCartney siger:
»Det er fantastisk at se de sange, vi oprindeligt udgav på vinyl, blive modtaget med lige så stor kærlighed i den digitale verden, som de blev første gang.«
Og Yoko Ono udtaler:
»I den glade ånd fra Give Peace A Chance synes jeg, at det er helt passende, at vi gør dette i det år, hvor John ville være fyldt 70 år.«
Hvad det nye kommercielle partnerskab mere præcist har at gøre med at få del i John Lennons gode karma, svæver lidt i det uvisse, men sikkert er det, at der med denne aftale er sat punktum for en langvarig strid mellem Beatles pladeselskab, Apple, og virksomheden af samme navn, som står bag den digitale distributionskanal iTunes.
Striden går helt tilbage til 1978, og selv om det gensidige forhold blev noget bedre omkring tidspunktet for lanceringen af iPhone i 2007, da Apple-chefen Steve Jobs fremhævede The Beatles musik i sin salgstale, har det taget yderligere tre år, før denne aftale kunne indgås.
Ikke overraskende har Ringo Starr været fremme med den mest fyndige kommentar:
»Jeg er især glad for, at jeg nu kan blive fri for at svare på spørgsmål om det her.«
Meget beskyttende
Beatles lange tøven hænger sammen med, at bandet altid har været meget beskyttende over for dets musik og opsat på ikke at devaluere bandets brand ved at sælge alt for billigt ud af deres sange: Da internetdistributionens forstyrrende virkninger første gang begyndte at blive mærkbare i pladeindustrien, reagerede mange selskaber ved at sænke priserne på salg af deres cder markant. Men McCartney & co. bukkede aldrig under for det pres.
Det er næppe heller et tilfælde, at iTunes-aftalen først blev indgået et helt år efter, at alle Beatles-albums blev nyudgivet på cd i lydligt restaurerede og teknisk forbedrede versioner: På den måde får bandet endnu et ophold i rampelyset. Lige nu er iTunes den eneste digitale forhandler af Beatles katalog, men en EMI-talsmand har lovet, at denne særbehandling »kun vil vare til 2011«, samt at nummeret »Baby, You're Rich Man« (fra Yellow Submarine) snart vil kunne findes på en lang række digitale platforme, herunder onlinetjenester som Spotify (tilsyneladende dog kun for de såkaldte premium-abonnenter).
Midt i den euforiske stemning overses dog det faktum, at mange uden tvivl vil have købt de nyudgivne cder og overført musikken til deres computere. Spørgsmålet er, om der findes en ny gruppe musikelskere, som er så vant til at købe digitalt, at de først nu vil tage The Beatles til sig for alvor. Det er i så fald den generation, der prioriterer hastigheden og bekvemmeligheden ved den digitale sfæres næsten friktionsfrie overførsel så højt, at de hellere vil give 160 kr. for den version af Beatles røde dobbeltalbum, som er tilgængelig på iTunes, frem for de 60 kr., som CDen koster på Amazon.

© The Guardian og Information Oversat af Niels Ivar Larsen

