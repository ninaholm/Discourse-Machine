Nyt bud på Palmemordet
Det startede som et litterært eksperiment, men er nu blevet til en bog, som gennem bevismateriale fra efterforskningen mener at kunne pege på, hvem der skød den svenske statsminister Olof Palme 


 Da forfatteren Paul Smith i 2006 udgav bogen Opklaringen af et meget omtalt mord, var tanken, at den skulle være en kriminalroman, som handlede om Palmemordet. Han var blevet inspireret af Don DeLillos Libra, der lægger sig tæt op ad mordet på John F. Kennedy. For at få alle detaljerne om Palmemordet med, blev han anbefalet at læse Granskningskommissionen, som er et sammendrag af afhøringer, mistænkte og spor knyttet til mordet på den svenske statsminister i 1986. Rapporten er over 1.000 sider lang, og under læsningen gik det op for Paul Smith, at det plot, han havde udtænkt, var langt tættere på virkeligheden end først antaget.     
»Det blev gennem læsningen tydeligt, at mit plot lå meget tæt på begivenheder, som faktisk havde fundet sted, så der blev lavet lidt om. Samtidig fandt jeg også spor, som pegede i retning af den person, som jeg er sikker på, stod bag mordet«, fortæller han. 
En ny morder
Derfor planlagede Smith først at udgive en bog baseret på fakta i 2011, hvor det er 25 år siden, at tragedien fandt sted. I Sverige har det også – indtil for nylig – betydet, at sagen vil blive anset som forældet. Men da de svenske myndigheder valgte at ophæve reglen for forældelse, kunne Paul Smith ikke se nogen grund til at vente med at afsløre, hvem den virkelige morder er. En afsløring, som er blevet fremlagt og konspireret utallige gange, hvilket dog ikke har forhindret Smith i at være meget sikker i sin sag. 
»Jeg har fundet en ny morder. Han har spøgt en enkelt gang før, men det var før internettets udbredelse, og han blev hurtig glemt igen. Nogle artikler havde fat i noget, men sporet blev koldt. Jeg undrer mig over, hvorfor der ikke skete mere, men en forklaring kan være, at ingen orkede at læse hele kommissionsrapporten. En anden forklaring kan være, at sporet er gået koldt, fordi der ikke var nogen, der reagerede på anklagerne, så der har ikke været noget nyt at skrive«.
»Da jeg kontakter det svenske politi for at høre nærmere om denne ’GH’, som jeg mistænker, fortæller de mig, at oplysninger om ham er hemmelighedstemplede, hvilket betyder, at de ikke kan diskutere det med én, som ikke er en del af efterforskningen.«
Myten om mordet 
Olof Palme-mordet har altid været omgærdet af en vis mystik og har været en af de mest omtalte drabssager i nyere tid. Især Christer Pettersson har været sat i forbindelse med mordet mange gange, men den egentlige grund til, at morderen aldrig er fundet, er ifølge Smith, at politiet holdte ’GH’ skjult, da han boede usandsynlig tæt på mordstedet. 
»Politiet opdager først manden efter otte år. De burde have fundet ham inden for 14 dage, i og med han havde licens til samme revolvertype, som Palme blev myrdet med, og han boede 10 minutters gang fra biografen, hvor Palme befandt sig umiddelbart før mordet. Mit bud er, at de er gået i chok over, at de ikke har fundet ham før. Derfor vælger politiet at holde ham hemmelig for offentligheden.«
Mediernes medskyld 
Smith mener da også, at de svenske medier har været for dårlige til at følge op på sagen – især i de seneste år. 
»I starten havde Expressen en kritisk tilgang til politiets arbejde og satte spørgsmålstegn ved det. Problemet er, at der vel ikke er nogen journalister, som har læst Granskningskommissionen i dens fulde længde. Den er lang, men det burde man som ordentlig kriminalreporter have gjort. Expressen er klart den avis, som har skrevet mest om sagen, men artiklerne har været spin, udtænkt af efterforskere. De har fodret avisen med nye tips om Christer Pettersson, så det kom til at se ud, som om de havde fundet morderen, men at Landsretten har frifundet ham.«
bogdebat@information.dk

