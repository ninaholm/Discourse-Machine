En anden tid, en anden kamp
De er opdraget af hippier og kommunister, der ville lave samfundet radikalt om. Alt skulle ændres, fra det helt nære til toppolitisk niveau. Men hvordan ser de børn, der fik revolutionen ind med barneskeen, egentligt på opgøret med samfundet i dag?


 Begge er de børn af hippiebevægelsen, hvis rebelske vilje og evne til at rykke op i samfundets normer og strukturer har gjort, at de overdøvede alle andre generationer. De er flasket op med biodynamiske gulerødder, kommunisme, et globalt tankesæt og en tro på, at man kan lave samfundet om, hvis man virkelig vil det. 
De har dog begge valgt at vende venstrefløjen ryggen og skifte til den anden ende af det politiske spektrum og lever i dag et liv, der på mange måder står i kontrast til barndommens ideologi. 
Flavio Toxværd er lektor i økonomi ved University of Cambridge. Hans forældre var begge særdeles aktive i hippiebevægelsen fra dens spæde start i København og praktiserede i øvrigt i henhold til den indiske guru Maharaji. Han er Steinerbarn fra Vidar Skolen og opdraget med kommunismen som fremherskende politisk overbevisning. 
"Min mor og far mødte hinanden, da min mor, der kommer fra Argentina, var i Danmark på et pitstop på vej til Sovjetunionen for at fejre en mindedag for revolutionen," siger Flavio Toxværd.
Thomas Hargreave startede sit eget reklamebureau som 16-årig og har i dag en række selskaber med en årsomsætning på et tocifret millionbeløb. Han husker ikke på samme måde sine forældre som politisk orienterede, selv om de så afgjort hørte til på venstrefløjen. Det handlede mere om et opgør med samfundet som helhed og en frigørelse fra de bånd, der blev lagt på individet. Thomas' papfar, fra da han var fem år, Ole Grünbaum, lagde sjældent fingre imellem i sit oprør mod samfundets normer. 
"I Oles unge dage gjorde han stor set alt, hvad han kunne, for at give en stor fuckfinger til systemet. Han var ret tidligt ude med en totalbeskrivelse af samfundet som værende 110 procent forkert," siger Thomas Hargreave. 
Venstrefløjen er til grin
Men hvor forældrene levede med drømmen om en revolution fra venstre, har oprørets sønner i dag ikke meget tilovers for venstrefløjen som politisk ståsted. 
"Ser man på et parti som Enhedslisten, må man jo ryste på hovedet. Det parti er en joke," siger Flavio Toxværd, mens Thomas med et overbærende smil fortæller, at hans mor en gang stemte på 'De Grønne'. 
Flavio, der i sin ungdom havde sin faste gang i Ungdomshuset, husker, hvordan venstrefløjen her missionerede med alle deres 'rigtige' meninger.
"Jeg kan huske alle de her VS'ere, SAP'ere og KAP'ere og deres påduttede solidaritet, som skulle hives ned over hovedet på folk," siger Flavio Toxværd og fortsætter:
"Og så noget, der selv i dag kan gøre mig voldsomt irriteret, nemlig attituden omkring at man er et uanstændigt menneske, hvis man stemmer til højre for midten," siger Flavio Toxværd. 
Som 11-årig var han erklæret kommunist, men han begyndte hurtigt at interessere sig for alle mulige og umulige politiske retninger. 
"Da jeg var yngre, flirtede jeg med anarkokapitalismen, som er en kapitalistisk form for anarkisme. Jeg var meget nysgerrig omkring en masse ting, da jeg var ung, jeg læste også om marxisme, fascisme og underlige små bevægelser, som jeg ikke sympatiserede med, men som jeg alligevel fandt fascinerende," siger Flavio Toxværd. 
Han ser ikke sit opgør med forældrenes politiske overbevisning som et ungdomsoprør, men mere som et oprør mod den massive venstredrejning, der eksisterede i miljøet omkring Ungdomshuset. 
"Jeg skilte mig gevaldigt ud, fordi jeg var højreorienteret og liberal. Og hvor det måske var de andre, der ud ad til var radikale, så tog jeg nok oprøret ind ad til i den gruppe," siger Flavio Toxværd. 
Diskussionerne blev dog ofte meget følelsesbetonede og personlige, især når snakken faldt på Mellemøsten og i særdeleshed Israel-Palæstina-konflikten. USA var ligeledes noget af det værste, man kunne forestille sig i det miljø. Men Flavio orkede ikke diskussionerne i længden. 
"Det var jo mine venner - og er det stadig i dag - så jeg gad ikke rigtigt at være uvenner med dem hele tiden, så der blev lagt låg på," siger Flavio. 
Den autonome fiasko
Og miljøet omkring Ungdomshuset og især de autonome er noget, der kan få blomsterbørnenes børn i svingninger. 
"Jeg kan fra mit kontor i dag se ud over Gammeltorv og Nytorv og nyder med stor glæde, hvordan de autonome holder deres torsdagscirkus. Så kommer der en masse unge fra forstæderne og køber 10 Prince light, tager en hættetrøje og noget eyeliner på for at solidarisere med en bevægelse, som jeg tvivler på de helt ved, hvad går ud på," siger Thomas Hargreave. Han ser bevægelsens nuværende form som en reaktion fra en ungdom, der er snotforvirrede og i den grad har et behov for at være en del af noget.
"Og ih, hvor er det så 'fantastisk', at vi i dag på nationaløkonomisk plan kan se, hvor meget det koster at ødelægge en bydel," siger Thomas Hargreave og fortsætter: "Det er ikke fordi, jeg er imod oprør og til en vis grad civil ulydighed, det mener jeg er sundt for vores samfund. Men der er ikke nogen grund til at gøre sig dummere, end man er, og den generation har en kapacitet, som de kan udnytte langt bedre, hvis de altså gider," siger Thomas Hargreave. 
Han mener ligesom Flavio, at man må sande at oprøret af i dag må komme fra en anden front og med andre metoder, hvis det skal give mening og skabe ægte forandring. Samfundet er ikke så rigidt, som det var dengang, og det virker for Flavio helt sort at gå rundt i dagens Danmark og kaste brosten efter politiet. 
"Politiet er jo ikke en politisk faktor i Danmark, de er jo embedsmænd. Det svarer til at kaste sten efter embedsmændene i Kulturministeriet, fordi man synes Brian Mikkelsen har sagt noget dumt," siger Flavio Toxværd og fortsætter: "Deres 'oprør' er et udtryk for den danske velstand. Og i modsætningen til hippierne dengang, tror jeg på ingen måde, at man kan tilskrive de autonome nogen indflydelse på samfundet. Det er bare forkælede unger," siger Flavio Toxværd. 
Thomas Hargreave mener, at nutidens rebeller har overset den erkendelse som mange af 68-generationen kom frem til. 
"Der er jo en erkendelse, som jeg er sikker på de fleste 68'ere gjorde på et tidspunkt; at hvis man skal ændre samfundet, skal man ændre sig selv. Og at den utopiske ide om bare at stå og råbe af alt, hvad man synes er for dårligt, ikke fører nogen steder hen," siger Thomas Hargreave. 
Han savner intellekt og knowhow blandt nutidens 'oprørere': 
"Det undrer mig, at de ildsjæle, der virkelige gerne vil sætte gang i samfundet, ikke bruger deres intellekt bedre, men bliver ved med at stå og kaste vand på 'elefanten' og tror på, at den til sidst vælter. Det sker ikke."
Man bliver ifølge Thomas Hargreave nødt til at have 'ham', der kan finde ud af, at kommunikere med 'ham med slipset', og så må man se på samfundets opbygning og finde nogle værktøjer til at skabe de forandringer, man ønsker. 
"Prøv at forestille dig, hvad de kunne opnå, hvis de gad se på, hvad f.eks. informationsteknologi og netværk betyder i dag, og så gjorde sig til eksperter inden for det?! I stedet for vælger de at kaste med brosten og brande affaldscontainere af. Det er sgu da lidt pinligt," siger Thomas Hargreave. 
Kørt fast i en 68'er-skabelon
For både Thomas og Flavio er man i dagens oprør kørt fast i en låst forestilling om, hvad oprør er, hvor det skal komme fra, og hvordan det skal manifestere sig på baggrund af en 68'er-skabelon. Og man overser i den sammenhæng et vigtigt element i 68'ernes oprør nemlig det liberale perspektiv; friheden til at være den man er. Alligevel begyndte venstrefløjen som før nævnt, at prædike sin egen 'religion' som den eneste rigtige, hvilket blandt andet førte til, at Ole Grünbaum fik nok. 
"Det blev for konformt og restriktivt, når alle pludselig skulle bestemme, hvordan og hvornår man skulle gå på toilettet, og hvad man skulle spise. Ideen med oprøret var jo ikke at skabe et nyt styresystem, der var ligeså rigidt som det, man gjorde op med," siger Thomas Hargreave. 
Og netop friheden til at leve, som man vil, er noget som også Flavio Toxværd har taget med sig fra forældrenes verdenssyn. 
"Folk har lov at leve og bo som de vil, også selv om jeg er uenig eller hellere gør det på en anden måde. Jeg har det dårligt med, at man prøver at pådutte andre folk ens eget verdenssyn. Klassisk liberal tankegang," siger Flavio Toxværd. 
For både Thomas og Flavio er deres valg af erhverv og politisk overbevisning ikke nødvendigvis så meget i modstrid med 68-værdierne, som det kunne synes. Og Flavio mener da også, at venstrefløjen mere er et påhæng til oprøret, end det nødvendigvis udgør en del af kernen. 
"Det er klart, at 68-generationen var et brud med et daværende system på rigtig mange fronter, et brud der var præget af venstrefløjen, men som ikke nødvendigvis havde behøvet at komme derfra," siger Flavio Toxværd og fortsætter;
"Hvis man ser på Argentina, Grækenland, Spanien og Portugal har svaret på militærdiktaturet jo alle steder været en venstreorienteret model. Så det var måske bare en automatreaktion, at det var derfra, man brød med et samfunds givne normer i Danmark," siger Flavio Toxværd.
Oprøret lever
Både Flavio og Thomas har mødt rynken på næsen af deres livsstil, der i en vis udstrækning udgør en form for modvægt til deres barndomsideologi. Thomas Hargreave har fra blandt andre sine søskende mærket en vis undren over, hvad han bruger sin tid på. 
"Det er det her, jeg gerne vil i mit liv lige nu, og hvis folk har det dårligt over det, kan jeg kun se det som noget, der peger tilbage mod dem selv. Men ja, jeg synes det er spændende at møde Roman Polanski eller Tim Burton og lave billeder med dem. Det er inspirerende at arbejde med dygtige og kreative mennesker," siger Thomas Hargreave og fortsætter:
"Og man kan altså godt gå op i både miljø og ulandsbistand uden at skulle være tvangsindlagt til at gå i espadrillios fra Føtex hele livet," siger Thomas Hargreave. 
Han er for tiden involveret i en række initiativer i forbindelse med klimaåret 2009, har tidligere været med til at arrangere en Røde Kors-kampagne og arbejder ligeledes for en bedre forståelse for vigtigheden af Corporate Social Responsibility (CSR) for både stat, kommuner, regioner og erhvervslivet. Projekter, han med den stilling og position han har i dag, har en mulighed for at gå ind i. 
"Hvis jeg havde stået i et par klip-klapper med en fadøl i hånden med mit band nede i en kælder, havde jeg ikke haft muligheden for at påføre det her nogen reel indflydelse, men det har jeg nu," siger Thomas Hargreave. 
Ifølge Flavio Toxværd eksisterer der en glansbilledforestilling om, at man stadig kan ændre samfundet efter samme skabelon som dengang. Men verden er i dag en anden, og derfor kommer eventuelle samfundsændringer ifølge Flavio også fra et andet sted og på en anden måde. Og han tror da også på, at oprøret, på trods af at det i sin kendte form for længst er ebbet ud, lever videre både generelt i samfundet såvel som i hippiebørnene. Det sker bare lidt mere usynligt end tidligere.
"Det kan godt være, at 'revolutionen' i én forstand er død, men følgevirkningerne rækker jo langt ind i samfundet i dag. Jeg tror bare ikke vi tænker så meget over det længere," siger Flavio Toxværd. 
Han mener, at 68'ernes børn, selv om det på papiret kan se anderledes ud for nogen, trods alt har taget noget af den rebelske ånd med sig. 
"Vi er opdraget med, at ingen skal bestemme over vores liv, og hvordan vi vil leve det, og det tror jeg rent faktisk, mange af os udlever," siger Flavio Toxværd. 
"Jeg tror at mange af os børn, kommer med en masse gode værktøjer, noget talent og et drive. Vi er vant til at se på systemet fra en strukturel og kritisk vinkel. Og jeg tror på, at vi på vores egen måde stadig prøver at bidrage til at gøre tingene bedre," supplerer Thomas Hargreave og fortsætter:
"Vi gør det bare ikke i opposition til samfundet, men som en fungerende del af det. Historien må så vise, hvordan de overførte værdier kommer til udtryk den vej rundt," siger Thomas Hargreave. 


