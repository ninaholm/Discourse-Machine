Nobelchef: 'USA's litteratur er uvidende'
De barske ord kommer fra Nobelkomiteens formand, Horace Engdahl, og har vakt betydelig harme i USA's litterære kredse


 Der findes næppe bedre fejder end de litterære. Man kan kritisere en nations politik eller køkken eller sågar dens tøjstil, men at kalde dens bøger for "uvidende" - det er en krigserklæring. 
Og hvis forfatterne er amerikanske og fornærmelsen kommer fra formanden for det udvalg, der uddeler verdens mest prestigefyldte litteraturpris, er scenen sat for en transatlantisk duel på ord, der kan blive endog meget perfid. 
Horace Engdahl er permanent sekretær for Det svenske Akademi, som er det organ, der hvert år udpeger vinderen af Nobelprisen i litteratur. I et interview med Associated Pressi sidste uge afviste han den skønlitteratur, som kommer fra USA - Melvilles, Hemingways og Fitzgeralds hjemland - som "alt for isoleret, for selvtilstrækkelig". Amerikanerne "oversætter ikke (udenlandske bøger, red.) nok, og dermed deltager de i grunden ikke i litteraturens store dialog," sagde den svenske litteraturprofessor og tilføjede: "Denne uvidenhed er begrænsende." 
Amerikanske forfattere "er for sensitive over for udviklingen i deres egen massekultur," sagde han videre og pointerede: "Selvfølgelig skrives der stor litteratur i alle store kulturer, men man kan ikke se bort fra det faktum, at Europa stadig er den litterære verdens centrum." 
Litterære krydsermissiler blev straks afsendt fra USA.
"Lad mig få hans adresse, så skal jeg sende ham en læseliste," udtalte Harold Augenbraum, administrerende direktør for den amerikanske National Book Foundation. 
Og David Remnick, redaktør af The New Yorker Magazine, replicerede, at Det Svenske Akademi selv havde en lang litterær tradition for uvidenhed og dårlig smag. Nogle af forrige århundreds største og mest beundrede forfattere blev nægtet Nobelprisen - herunder flere europæere," sagde han 
"Man skulle tro, at den permanente sekretær for et akademi, der prætenderer at rumme den højeste visdom, men i historiens løb har overset navne som Proust, Joyce og Nabokov for blot at nævne nogle få ikke-Nobelpristagere, ville forskåne os for kategoriske belæringer," siger Augenbraum tilføjer: 
"En sådan bemærkning får mig til at mene, at hr. Engdahl må have læst meget lidt af den amerikanske litteratur uden for mainstream og må have en meget snæver opfattelse af, hvad litteraturen står for i vor tid." 
Det Svenske Akademi ventes næste uge at meddele, hvem der får Nobels litterære pris (der ud over æren består af 10 millioner svenske kroner) i 2008. Favoritfeltet på den hemmelige liste siges interessant nok at omfatte to amerikanske romanforfattere, Philip Roth og Joyce Carol Oates. 
I USA tolkes Engdahls udtalelse imidlertid sådan, at ingen amerikaner kan regne med at få prisen, så længe Engdahl er formand. Den seneste amerikanske vindere var Toni Morrison i 1993, før Engdahls tid. Af amerikanere har bl.a. John Steinbeck og Ernest Hemingway tidligere vundet prisen. Engdahl er selv ekspert i fransk litteratur, og navnlig den 'strukturalistiske' tradition for litteraturkritik - insisterer nu på, at han er blevet misforstået. Engdahl understreger, at hans egne synspunkter om amerikansk litteratur ikke har relevans for komiteens overvejelser. "Nobel-prisen er ikke en konkurrence mellem nationer, men en hædring af de enkelte forfattere," siger han. 
En anonym fremtrædende fransk forlægger siger imidlertid, at Engdahl "delvis har ret, men også tager fundamentalt fejl". 
"Det er korrekt, at de amerikanske forlag sjældent køber bøger til oversættelse fra fremmedsprog. Men dette er ikke ensbetydende med, at moderne amerikansk litteratur er provinsiel eller uvidende. Der findes bestemt også fremragende moderne amerikanske forfattere." 
Topfavorit til at vinde Nobels litteraturpris i 2008 er ifølge bookmakere italieneren Claudio Magris, hvis bedst kendte værk er et filosofisk og historisk essay om Donau.
© The Independent og Information. Oversat af Niels Ivar Larsen

