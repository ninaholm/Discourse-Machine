’Danmarks fremtid har brug for selvtillid’
Det handler om integration. Om at skabe en kulturscene blandt etniske unge, og om at sende et signal, siger Essie Tomobile, som står bag Danmarks første etniske melodigrandprix


 – Hvorfor fik du ideen til at arrangere et etnisk melodigrandprix?
»Aalborg er værtsby for aftenens Danske Melodi Grand Prix og ville i den anledning gerne lave nogle alternative arrangementer. Jeg arbejder til daglig med unge med en anden etnisk baggrund og blev spurgt, om jeg kunne forestille mig et arrangement for dem. De unge sagde til mig, at Melodi Grand Prix ikke var noget for dem, men at det kunne det blive, hvis man kunne skabe et arrangement, som værdsatte deres etniske baggrunde og samtidig gav dem mulighed for at vise, at de er danskere. Du finder ikke noget mere dansk end MGP, og vi syntes, det var spændende at prikke lidt til folk ved at kombinere noget meget dansk med andre etniciteter.«
– Mange af deltagerne ved aftenens store melodigrandprix har en anden etnisk baggrund end dansk. Så er der overhovedet brug for et etnisk grandprix?
»Etnisk Melodi Grand Prix er ikke kun en konkurrence, men et integrationsprojekt, der giver unge, der indimellem føler sig overset, en mulighed for at stå på en scene og blive behandlet som superstjerner. De er Danmarks fremtid og har brug for selvtillid. Flere har spurgt mig, hvorfor vi laver et MGP, der kun er for folk med en anden etnisk baggrund, og mit svar er, at jeg og mange af de unge er trætte af folk, der siger, at indvandrere kun laver ballade. Det her er en måde at vise samfundet på, at man godt kan have en anden baggrund og samtidig være dansk. At man godt kan have en anden hudfarve og samtidig tale med nordjysk dialekt ligesom mig, der kommer fra Elfenbenskysten.«
– Hvorfor skal de synge danske sange?
»Det skal de for at holde den røde tråd, når nu det er et arrangement, der skabes, fordi Aalborg er værtsby for det store grandprix. Men de unge må forny sangene, præcis som de vil. De må lave om på musikken, de må synge på deres modersmål, og de må lave et nummer om til hiphop, hvis de vil. Det handler om, at de optræder med nogle versioner, de kan relatere sig til.«
– Kommer vi til at se et Etnisk Melodi Grand Prix igen næste år?
»Ja, det er faktisk lige blevet bekræftet.«

