Vandet udhulede granitten
Da holdet havde gjort sit arbejde, var alting lagt i Carlos Sastres ben, og han realiserede den plan, som har været minutiøst fulgt i tre uger for at vinde Tour de France
CSC/Saxobank bliver hyldet som vinder at holdkonkurrencen. Uden dette hold ville Carlos Sastre aldrig have vundet årets Tour de France.


 I dagene frem til lørdag eftermiddag, hvor Carlos Sastre på den afsluttende enkeltstart skulle forsvare sit forspring på blot 1.34 minut til Cadel Evans, blev der ikke givet spanieren mange chancer. Fra et massivt flertal af de andre tour-holds chefer til Ekstra Bladet var vurderingen den, at den australske specialist i disciplinen ville flå den gule trøje af den klejne bjergrytter. De er næsten lige høje, Evans 174, Sastre 173, men der sidder tre-fire kilo mere muskelkraft i Evans' lår, og han har resultater i tidskørsel, som Sastre ikke har. 
Og da Sastre så lykkedes med at begrænse sit tidstab til 29 sekunder og dermed vinde Tour de France, hed det øjeblikkeligt, at han havde kørt over evne, sit livs enkeltstart, feberridt, eller hvad, man ellers kan hive ud af skuffen med jubelord. Vissevasse. Han var hverken chanceløs på forhånd eller kørte hurtigere, end han plejer. 
Han holdt sig til en plan og udførte den med de muligheder, han havde.
Siden 2005, hvor man første gang kunne opstille et sammenligningsgrundlag, har Sastre ikke tabt en afgørende sidste enkeltstart i Tour de France med mere end godt et minut til Cadel Evans, og styrkeforholdet var det samme i sidste års Vuelta a Espana. 
Kørte ikke over evne
Det bliver kun forrykket af resultatet i Touren sidste år, hvor Evans distancerede Sastre i den afsluttende lange tidskørsel med mere end to et halvt minut, men - og det er afgørende: Da havde Evans sejren i Touren at køre for, mens Sastre hverken kunne avancere fra sin fjerdeplads eller miste den. En meget stor forskel i motivation, men ikke desto mindre er netop denne ene etape, kun den, blevet brugt i vurderingen af de to rytteres generelle niveau. Den fejlvurdering har Sastre selv, og hans hold, naturligvis kendt.
Carlos Sastre kørte ikke over evne. Han kørte, som han bedst kan. Men Cadel Evans og Denis Menchov, der kunne true ham, kørte under evne. Helt efter planen. Ikke deres plan, selvfølgelig, men Team CSC Saxo Banks. (Hvor bliver det meget nemmere til næste år, hvor banken overtager hele sponsoratet, og holdets navn bliver kortere.) 
Planen er blevet tydeligere og tydeligere gennem sidste uge og de tre svære etaper i Alperne. Modstanderne skulle ikke angribes langt udefra på de stejleste eller længste stigninger af hverken Fränk Schleck eller Carlos Sastre, men de skulle slides op dag for dag og kilometer efter kilometer ved preskørsel af holdet. Som vand, der dryp for dryp udhuler granit. Det kan være ret monotont at se på, men det er effektivt.
Planen forudsætter selvfølgelig, at holdet kan lægge det pres, uden at et enkelt led i kæden brister. Det var ved at ske på den sidste bjergetape over Galibier og Croix de Fer til Alpe d'Huez, hvor Volodymir Gustov ikke kunne tage de føringer, han ellers var tiltænkt, så Andy Schleck var ved at komme på arbejde for tidligt. Men ellers har holdet fungeret perfekt med store stjerner og potentielle etapevindere som Cancellara, Voigt og O'Grady som altopofrende arbejdsfolk. 
En dristig plan
Det har været en dristig plan at udsætte al afgørelse til allersidste bjerg, Alpe d'Huez, og hvis ikke den var lykkedes, ville Bjarne Riis og hans højrehånd Kim Andersen blive udskreget som taktiske analfabeter. Hvad de faktisk blev undervejs af Johan Bruynel, der syv gange har ført Lance Armstrong til sejr. Angreb langt udefra, og mange angreb, var opskriften, mente Bruynel, der kaldte CSC'erne hjælperyttere for Menchov og Evans, så længe de nøjedes med at lægge konstant pres. Det ville være uden effekt på dem, mente han, og mange med ham. De tog fejl.
Vinderen har altid ret, og man kunne ane, at Riis/Andersen ville få det allerede på Alpe d'Huez, hvor Menchov og især Evans virkede ikke blot magtesløse over for Sastres angreb, men også godt slidte i reaktionen på de uophørlige accelerationer, brødrene Schleck udsatte dem for, mens Sastre var på vej mod toppen og sejren. Og deres træthed gjorde udslaget på enkeltstarten. 
Planen kaster også lys bagud over en diskussion, der var før og langt hen i løbet: Hvem var egentlig CSC's kaptajn? Svaret faldt på Alpe d'Huez. Ikke fordi Sastre angreb først og afgørende, men fordi kun han ville kunne gøre det færdigt på enkeltstarten. Fränk Schleck ville ikke kunne gøre det. Der har aldrig internt været tvivl om, at brødrene Schleck kunne spilles ud som gode kort undervejs eller have i baghånd, hvis Sastre skulle fejle eller styrte, men at det var ham, det skulle lægges til rette for til sidst.
Rent vand
Man kan med den plan forestille sig det ansvar, han har taget på sig, og pres han har kørt under. Han har skullet vinde et 3.500 km. langt cykelløb på 13,8 kilometers kørsel opad og 53 kilometer alene på flad vej. Ikke dagene før og ikke dagen efter, men der og nu. Selv har han takket sit hold, så det undertiden har været for meget, men der er den realitet i det, at han uden dette hold aldrig ville have vundet. Uden det ville han aldrig have kunnet stille op til de afgørende dage friskere end konkurrenterne, og uden det, ville han aldrig have vundet. 
Men på de afgørende dage har det været ham og ham alene, der har skullet træde pedalerne, og hans største sejr er, at han havde evnen, koldsindigheden og modet til at kunne gøre det nøjagtigt, da det krævedes af ham, og da han krævede det af sig selv. Det er kun store mestre, der kan det.
Vandet gjorde sit arbejde på granitten, og årets Tour de France har været særligt, fordi man for første gang i lange tider har kunnet sige med sikkerhed, at det var rent vand.


