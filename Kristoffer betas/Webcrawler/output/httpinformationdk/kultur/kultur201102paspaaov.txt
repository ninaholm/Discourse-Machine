Pas på oversætterne!
En konsekvens af, at forlagene presser oversætterne til at arbejde billigere, er, at vi fremover ikke får de bedste oversættelser af vigtige skønlitterære værker


 Vi har nærmest usynligt blandt os nogle af de vigtigste ambassadører for sproget og kunsten. De fylder ikke meget i det offentlige billede og debat.
Oftest sidder de nemlig derhjemme bag en skærm og udfører et hårdt og yderst nyttigt arbejde.
De bliver kun ved sjældne lejligheder hædret og krediteret for deres arbejde. Og tilmed bliver de spist af med ussel betaling.
Jeg taler om de danske oversættere af udenlandsk skønlitteratur. Dem, der dag efter dag knokler med at flytte en litterær tekst fra et andet sprog til dansk. Ja, ikke bare flytte, men snarere nykomponere.
For det er en kunst at oversætte en bog, så den både er tro mod originalen og samtidig lever et selvstændigt liv på dansk. Det gælder både klassikere og den nye litteratur, der kommer til. Oversætterne er nogle af de største sproglige begavelser, vi har. De beriger os ikke kun med nye indsigter og måder at se verden på, men også med helt nye ord.
Det er dem, der sørger for, at vi på dansk kan læse forfattere som Joyce, Proust, Musil, Umberto Eco, Dostojevskij, Virginia Woolf, Kerstin Ekman, Imre Kertész, Kafka, Shakespeare, Byatt, Murakami, Sofi Oksanen og mange flere.
Grænser for filantropi
Men nu er de vrede, oversætterne. Rigtigt vrede. Det er ikke nogen hemmelighed, at de i årevis har været betalt dårligt for deres arbejde.
De har beklaget sig, stille og lavmælt, men der har aldrig været tvivl om, at de var utilfredse. Men de er fortsat med deres arbejde, fordi det var vigtigt og tjente et højere formål.
Nu har de imidlertid fået nok. Thomas Harder har takket nej til at oversætte den nye Umberto Eco-roman, ligesom mange andre overvejer et lignende træk. Grunden er nye kontrakter, som forlagene åbenbart har kunnet enes om, og som de i fællesskab bruger til at presse oversætterne på honoraret.
Det er en perlerække af landets absolut bedste forfattere, der i dagens BØGER lufter deres utilfredshed med de forringede vilkår.
De har i mange år tjent kunsten, men der er også en grænse for deres filantropi, hvis deres arbejde ikke bliver værdsat, og hvis de hele tiden bare bliver spist af med en stadigt hårdere bogkalkule.
Det handler i første omgang om utilfredse oversættere, men i et bredere perspektiv også om, at det hurtigt kan komme til at gå ud over kvaliteten af de oversatte værker.
Når forlagene, der også er presset af en skærpet konkurrence, presser priserne på oversættelser, går det ud over kvaliteten, fordi flere som Thomas Harder vil takke nej til opgaven og overlade den til mere urutinerede kræfter.
Og dermed kan vi nemt risikere kun at få de næstbedste oversættelser af centrale skønlitterære værker.
Lad os derfor ikke lukke døren for verdenslitteraturen ved at skræmme de bedste oversættere væk.
Det er ingen tjent med. Alle bliver fattigere af sådan et træk.


