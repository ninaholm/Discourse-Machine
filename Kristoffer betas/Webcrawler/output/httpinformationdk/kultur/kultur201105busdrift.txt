Busdrift og krybdyrskue
Slanger og øgler på spring og i glidende bevægelse mod weekendens terrariemesse i Rødovrehallen


 Opringning til Falke Petersen, hovedarrangør af danske reptilshows:
– Hvordan går det med tilmeldingerne?
»Standene er allerede fuldt booket!«
– Hvad er det for en slags mennesker, der deltager?
»Alle slags! Fra både højre og venstre, hvis man kan sige det sådan.«
– Så det er ikke kun creepy Draculatyper eller Crocodile Dundees?
»Nej nej, alle slags og samfundsgrupper, men nok mest yngre mennesker, fordi det er en ret ny hobby herhjemme. Ældre mennesker er mere til hund og kat«
– Hvad for en slags dyr har du selv?
»Kun slanger, nu! Før havde jeg også øgler og firben ...«
– ... som gik sammen med slangerne?
»Nej det kan man ikke, så bliver firbenene spist.«
– Hvad er det underholdende ved reptiler?
»For mit eget vedkommende stod jeg med næsen trykket mod terrarieruden i Zoo ved en opvisning og troede slanger var giftige, men blev klar over at de ikke alle sammen er farlige. Og så købte jeg mig en, til at starte med. Og nu har jeg arrangeret de her messer i tolv år. Fire gange om året, to i Rødovre og så i Hedensted og Middelfart.«
– Lever du af at det?
»Ha! Nej, det løber kun lige rundt. Til daglig er jeg buschauffør i Odsherred.«
– Uden at have slangerne med på turen ...
»De bliver hjemme ...« 
– Men du må have nogen til at hjælpe dig med messerne?
»Ja da! Det er et stort arbejde! Venner og bekendte og andre interesserede ...
– Er du gift?
»Nej.«
– Kan man godt score, når man har reptiler som hobby?
»Det er ikke noget problem ...«
– Så når andre spørger den udvalgte, om vedkommende vil med hjem og se på frimærker, så tilbyder du et kik på leguanen?
»Eller anacondaen, ja ja ...«
– Der står i jeres annonce på hjemmesiden, at der er mad og drikke på messen. Skildpaddesuppe måske?
»Eller forloren skildpadde. Nej, det tror jeg ikke, men det er noget hallens cafeteria står for ...«
– Hvad spiser slangerne?
»Mus og rotter, frosne, som bliver tøet op inden ...«
– Men du har aldrig taget fejl af en mus og en bayersk pølse i dit køleskab?
»Jeg har dem i en fryser for sig selv!«

