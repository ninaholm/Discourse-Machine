Anthony Minghella, 54



 Den britiske filminstruktør Anthony Minghella er død. Han blev kun 54 år gammel. 
Minghella er kendt for stort anlagte film som Den engelske patient (1996) - der indbragte ham en Oscar - og Cold Mountain (2003) og mindre dramaer som The Talented Mr. Ripley (1999) og Breaking and Entering (2006). Han begyndte sin karriere i teater og tv, hvor han blandt andet instruerede nogle af de bedste afsnit af tv-serien om kriminalkommissær Morse. 
"Hvis film kan skubbe til folks opfattelse af verden, så er det en god grund til at lave dem," sagde Minghella, der altid selv havde noget på hjerte, til Information i forbindelse med premieren på Breaking and Entering. 
"Og jeg forstår slet ikke, hvorfor der bliver produceret så megen fiktion, der overhovedet ingen ambitioner har." 

