Hård kritik af U-TURN - festivalens fremtid usikker
Trods store ambitioner, et internationalt sigte og omtale i både danske og udenlandske medier kritiseres billedkunst-festivalen U-TURN, der blev afholdt fra september til november, blandt andet for manglende budget- og økonomistyring og for dårlig administration. Om nogen tør satse på U-TURN igen, er usikkert


 Hvis festivalen U-TURN skal fortsætte, skal dårlig økonomi og lave besøgstal foretage en u-vending. Det er ikke nok at være nytænkende og internationalt orienteret, hvis ikke man kan tiltrække et publikum eller styre et budget. 
I overensstemmelse med Kunstrådets evalueringspolitik har man foretaget en ekstern evaluering af både U-TURNs faglige indhold og af den administrative håndtering i tilknytning til projektets egen evalueringsrapport. 
Evalueringen viser blandt andet, at det er afgørende for et projekt som U-TURN, at den fornødne administrative ledelse og kontrol er til stede. Kunstnerisk indsigt er godt, men det er ikke nok.
Ifølge formand for Kunstrådet, Mads Øvlisen, vil Kunstrådet derfor i de kommende måneder overveje, om festivalen skal køre videre, og om konceptet i givet fald næste gang skal inddrage andre kunstarter end billedkunst. 
Desuden skal en fremtidig organisering og administrativ styring forbedres markant.
Festivalen U-TURN blev afholdt fra den 5. september til den 9. november 2008 og bestod primært af en række udstillinger på forskellige kunstinstitutioner i København og forskellige steder i det københavnske byrum og i det gamle Carlsberg-bryggeri i Valby. 
Derudover havde U-TURN et par afstikkere af projektet forskellige steder i provinsen og i udlandet. 
Det er direktør Ole Dalsgaard, Dalsgaard Technology Strategy, der har foretaget den administrative evaluering, mens Frans Jacobi, billedkunstner, Lars Grambye, direktør for Kunsthallen Brandts og Lewis Biggs, direktør for Liverpool Bien-nalen, har stået for den kunstneriske evaluering.
Få betalende gæster
U-TURN får ros for at være 'ambitiøst, komplekst og stort tænkt', men når det er sagt, understreger rapporten for det første, at besøgstallene har været meget lave og for det andet, at en bemærkelsesværdig lav andel af de besøgende har været betalende gæster: Ud af 28.322 besøgende har kun 11.476 har været betalende gæster til udstillingerne.
Festivalen fik 9,4 mio. kr. i støtte fra eksterne fonde og sponsorer i tillæg til Kunstrådets bevilling på 5,9 mio. kr. Finanskrisen ramte også festivalen og medførte et akut likviditetsproblem for U-TURN samtidig med, at flere sponsortilsagn ikke blev realiseret. 
Det betød, at Kunstrådet måtte i oktober 2008 stille en underskudsgaranti på to mio. kr. for at sikre U-TURNs gennemførelse.
Ifølge evalueringen har festivalen ikke bidraget afgørende til at stimulere interessen for nutidskunsten i den brede offentlighed, så spørgsmålet er, om der overhovedet er villighed til at at satse på endnu en U-TURN.

