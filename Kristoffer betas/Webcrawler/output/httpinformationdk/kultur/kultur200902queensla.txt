I Queenslands underverden
Livet i øhavet ved Nordøstaustraliens Great Barrier Reef byder på eksotiske luksushoteller og storslåede naturoplevelser blandt unikke koralrev og blå laguner, især for dem der tør iføre sig dykkerdragt. Men pas på hajerne og de giftige vandmænd
Underverden. Blot en tomme under overfladen befinder man sig i en helt anden verden med tårnhøje slotte og skove af koraller, haver af gigantiske muslinger, som gør sig klar til at klappe i, når man svømmer hen over dem - og i så fabelagtige og rigelige stimer, at det trodser fantasien.


 Fra oktober til april driver overmåde giftige vandmænd - kaldet Chironex - i land på Queenslands kystlinje, hvorved store strækninger bliver farligt område for utildækkede svømmere. Det er derfor iført en beskyttende Lycra-heldragt, at jeg tumler rundt i Blue Pearl Bay, bag de klippefyldte skær ud for Hayman, en af øerne i øgruppen Whitsundays. At snorkle på Great Barrier Reef er som en åbenbaring: Blot en tomme under overfladen befinder man sig i en helt anden verden med tårnhøje slotte og skove af koraller, haver af gigantiske muslinger, som gør sig klar til at klappe i, når man svømmer hen over dem - og i så fabelagtige og rigelige stimer, at det trodser fantasien. Hertil kommer tropeøernes smaragdgrønne tinder, de kridhvide sandstrande og det tindrende turkise hav. 
Store dele af Australien synes igennem hundredtusindvis af år at være blevet evolutionært tilvirket med henblik på at tage livet af mennesker: Her er krokodiller og rovfisk med flaben fuld af skarpe bisser. Her er kæmpeedderkopper og diverse giftslanger. Her er livsfarlige Irukandji-vandmænd (der findes ingen kendt modgift). For slet ikke at tale om bushens kvælende hede. Alligevel har jeg sjældent har jeg følt mig så meget i live som i disse egne. 
Skibbrudne søfolk og 16 tønder whisky
De godt to millioner turister, som hvert år besøger Revet, gør det i reglen fra store skibe, som sejler ud fra Cairns, Port Douglas eller Airlie Beach og passerer i forbifarten de godt 600 øer, som ligger strøet rundt i farvandet. Fra min første skræmmende dykkertur til glæden ved at drøne rundt på jetski med 70 kilometer i timen er der noget berusende for sjælen ved at gæste dette øhav med dets atoller, koralrev og bjergtoppe. Mit første holdt gør jeg på Green Island. Kokospalmer blev plantet her i 1889 for at holde liv i de mange skibbrudne søfolk, som skyllede i land på dette sted. Ferierejsende er kommet her til siden slutningen af 1800-tallet, da det var beboet George 'Yorkey' Lawson, en enarmet fisker fra Yorkshire, der havde slået sig på opdræt af den sorte havsnegl, en kinesisk delikatesse, bedre kendt som søagurk, og som er berygtet for at trække vejret igennem anus og udskyde sine indre organer, når den føler sig truet. 
Et postkort fra Green Island fra for 120 år siden, som er reproduceret på et tavleopslag, bærer følgende tekst: 
"Bevæbnet med rifler, haglbøsser, 16 tønder whisky, 20 ladninger dynamit og en flaske brandy til behandling af slangebid slog vi lejr." 
De herrer drak sig derpå en kæp i øret og gik i gang med at sprænge fiskene i småbidder. På min første aften var eneste forskel, at jeg havde glemt sprængstoffet og måtte nøjes med at hoppe i poolen, fuldt påklædt. 
Da jeg sad på stranden om aftenen og så solen synke i aftendisen, kløvede en rygfinne pludselig overfladen syv meter ude. Det var en haj, der lurede på det lave vand. Den fik hurtigt følgeskab af en anden. Vi vovede os akkurat så langt ud, at bølgerne gik os til skinnebenet, for at tage rovfiskene i nøjere øjesyn. Vandet skummede pludselig, da fire hajer kastede sig over hinanden i kampen om at få de bedste stykker fra et fiskekadaver. 
Unaturlige handlinger
Green Island, som blev af Australiens 'opdager', James Cook blev opkaldt efter hans gode skib, Endeavours astronom Charles Green, er blot 650 meter lang og 300 meter bred, så i højsæsonen kan den godt føles overfyldt af turister på endagsture. Efter 16.30, når sidste båd går tilbage til Cairns, kommer den ro tilbage, som denne nationalparkidyl fortjener. Maksimalt 90 gæster har lov til at overnatte på øen. Stedlige guider fører dem på spøgelseskrabbevandreture, undervandsobservatorierundvisning og eller viser dem en formidabel stjernehimmel. Derpå forsamles de lokale ved poolen. 
"Hvad du behøver, søde ven, er en halv tomat til at gnide over den solskoldning og tage heden ud," insisterer Virginia, en livlig buddhistisk pensionist fra Sydney, som er på ferie med sin søn. Der følger en overfladisk diskussion om et udbrud af denguefeber, der skal være konstateret længere oppe ad kysten. 
Jeg vågner den næste morgen ved femtiden med en følelse af forestående undergang. Heldigvis viser det sig at være ganske almindelige tømmermænd og ikke det karakteristiske symptom på et Irukandji-syndrom eller denguefeber. 
Seks timer senere står jeg om bord på en vuggende ponton i Stillehavet ved Norman Reef og kæmper for at holde balancen i min dykkerdragt. 
"I skal i gang med at foretage en unaturlig handling," klukler instruktør Robert Stanley, en sergentagtig type med 20 års erfaring, som på blot en halv time (håber vi) har lært os alle vitale færdigheder såsom at skifte iltapparat og masker under vandet. 
Jeg kommer i tanke om Australiens tidligere premierminister, Harold Holt, som i 1967, gik ud i havet for aldrig at komme tilbage. Melbourne har sat et passende mindesmærke for ham: en kommunal svømmehal. 
Selv om jeg svømmer som en fisk i vandet, har jeg tre neuroser omkring dykning: agorafobi over for de store åbne områder, klaustrofobi over den ringe sigtbarhed og acrofobi, frygt for store dybder. 
Men da vi dykker ned i Stillehavet på rad og række, har jeg så travlt med at huske at trække vejret normalt og udligne trykket i mine ører ved at klemme min næse og puste ud, at disse bekymringer ganske forsvinder. 
En venligsindet blå og orange Maori-galt, en stor kleppert med fløjlsagtigt skind, forfølger mig nysgerrigt i en halv time. Den tågede silhuet af en haj kommer til syne længere nede, mens en sværm af havengle (en fiskeart, red.), rokker og lyserøde anemonefisk holder et festmåltid på korallerne. En spidstandet, neonlysende koralørred synes at udspy forbandelser, da vi forstyrrer den ved at sætte os på bunden, otte meter nede, for at se solstrålerne spille og undervandslivet passere hen over hovedet på os. 
Og så er forestillingen pludselig slut. Lufttrykmåleren går over i det røde felt, og langsomt begynder vi vores opstigning. 
Nu går turen videre til den næste og uden tvivl mest spektakulære del af vores sejlads: Lizard Island. 
Udpost for civilisationen
Beliggende på den nordlige spids af Great Barrier Reef, 28km fra Cape Smiger, brydes dette uberørte naturområde kun af det femstjernede Lizard Island Resort, en ekstraordinært udpost for civilisationen, der for en sum af 800 pund for en luksusdobbeltsuite pr. nat tilbyder en velassorteret bar, en bakketoprestaurant, en strandklub og sågar en pudemenu for den kræsne sovende. Berømtheder er en almindelig del af klientellet - ifølge Kate Hudson er dette "det mest romantiske sted i verden." 
Her er man er så afsondret fra resten af menneskeheden, at ingen mobiltelefonsignaler opfanges. 
Vi er 22 km borte fra koralrevet med dets verdensberømte dykkersites på Cod ole o Hole og Pixie Pinnacle, men Lizard byder også på fremragende snorklemuligheder ved sine 24 strande. 
Marinebiologer flokkes her en gang hvert år den vanvittige aften hvor koralpolypperne gyder sammen i en imponerende kollektiv ud-spyning af sperm og æg. 
Jeg beslutter mig for at snorkle i Den Blå Lagune ud for den øde Loomis Beach. "Du kan forvente at se to firemeters hajer," siger hotelbestyrer Simon Della-Santa. 
"De kan lave et farligt svineri. Der er også to styks 300 kg. tunge kreolfisk. Alt hvad du når at se af dem en enorm, sort skygge og flappen af en enorm hale. De vil skræmme livet af dig, men de vil ikke gøre dig noget." 
Vi svømmer sammen med dusinvis af betagende smukke, glinsende regnbuefarvede papegøjefisk, der basker med finnerne som var de vinger og leder med deres hvide næb efter spiselige snacks i korallerne. Skildpadder stikker lige hovedet op over overfladen for at nappe sig en mundfuld luft, før de atter søger mod dybderne. 
Kitschmorgenmad med koalabjørne
Fra Lizard Island flyver vi videre i 10 sæders Cessna fly til Hamilton Island, som kan prale af en stor lufthavn, et 21-etagers hotel beliggende i en bugt, butikker, et konferencecenter, en livlig marina, en helt ny Yacht Club og en golfbane. Biler er forbudt, al transport foregår i golf-buggyer. Hamilton er mindre eksklusiv og rolig end de øvrige Reef øer - til gengæld er der mange flere aktiviteter: Katamaran- og jolleudlejning, jetskiture, en 'Jetryder'-powerboat tur, faldskærmsflyvning, tandemcykler, gocars, skydebane, snorkelsafari, havkajak og kitschmorgenmad med koalabjørne. Øens østlige side tilbyder vandreture i uspoleret bushland. Pukkelryghvaler migrerer gennem Whitsundays mellem juli og september, og profiterer af dets varme vand til at kælve og amme. Dette fængslende skue kan følges fra en hængekøje på Catseye Beach. 
Livsformen på Reef-øen er udendørs. Man sover i åbne bygninger og spiser under åben himmel og går i sandaler på vej til arbejde. Kriminaliteten er lav og klimaet muliggør høj fysisk aktivitet og et sundt udseende. Queensland er kommet sig oven på to århundreders engelsk madlavning. På Romanos Trattoria på Hamilton leger en babyopossum (opossum er et pungdyr, red.) under bordet og kildrer vores fødder. Madstandarden er generelt meget høj, men en skuffelse var det nu at smage emu - den smagte, som den var blevet kørt igennem en kødkværn sammen med gamle støvede beer nuts. 
Noget af det sidste, vi foretog os på Hamilton var at tage en tur med vandflyver hen over Whitsundays og rundt om Heart Reef. Den én time lange flyvetur var dybt bevægende med de storslåede gamle koralrev med hele deres rigdom af liv og menneskene i deres små både i kamp mod elementerne.

© The Independent og Information
Oversat af Niels Ivar Larsen

