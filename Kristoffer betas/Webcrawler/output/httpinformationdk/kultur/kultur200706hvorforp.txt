Hvorfor Pist Protta?
Normalt er der 500 indviede, som nyder godt af kunsttidsskriftet Pist Prottas leg med form, tryk og layout. I dag skulle det være anderledes. Værsgo og klip!


 Midt imellem kunstprojekt og tidsskrift finder vi Pist Protta, der skrives, redigeres og udføres fortrinsvis af billedkunstnere og udkommer to gange årligt i et oplag på 500 stk. Det er udkommet siden 1981, og er dermed et af landets ældste kunsttidsskrifter. Men nok også et af de mest stille, skæve og poetiske indslag i den ellers kulørte kunst-pang-magasin-pang-verden. Når man åbner en af Pist Protta-udgivelserne, ved man nemlig ikke, hvad der venter bag omslaget.
De enkelte numre af Pist Protta adskiller sig også formmæssigt fra hinanden, idet der hver gang eksperimenteres med format, layout, papirkvalitet, trykmetode og de grafiske virkemidler i et forsøg på at gøre hvert nummer af tidsskriftet til et selvstændigt udtryk, undertiden til et kunstværk i sig selv. Denne gang skal Informations læsere være en del af produktionen. Resultatet: dit eget Pist Protta 59.
Forlaget Space Poetry, der udgiver Pist Protta, har udgivet en lang række bemærkelsesværdige kunstbøger. Hvor traditionelle kunstkataloger- og bøger typisk er bygget op omkring en fast form, så er Space Poetrys udgivelser oftest eksperimenterende kunstneriske produktioner i sig selv. 'Bogen' er ikke kun en litterær sag, men altså også en selvstændig billedkunstnerisk genre. Det ses med al tydelighed i fine udgivelser af Tal R, Jesper Fabricius, Ebbe Stub Wittrup, A-Kassen, Frank Hansen, Lili W. Hur, Kristoffer Hultenberg og mange andre. 
Pist Protta og Space Poetry demonstrerer en konceptuel og legesyg alsidighed i samtidskunsten, som sjældent udleves i samme grad andre steder.
Indholdet varierer fra meget sammensatte numre med forskelligartet materiale hentet fra billedkunst, litteratur, film, musik, ofte med indlagt originalgrafik, til deciderede temanumre, hvoraf bl.a. kan nævnes udgivelser om eksperimentalfilm, konkret poesi, anamorfoser, hænder, Berlin, London, ruminstallationer, farven hvid, landskabsmaleri, forbrug, grafik, tekst og fotografi.
En særlig fin udgivelse var Pist Protta nr. 58, Atlas 1 for kunst og folk. Et lærredsindbundet atlas i A4-format. Det ligner til forveksling det skoleatlas, som generationer af folkeskoleelever har lært klodens geografi ud fra. Atlas 1 for kunst og folk er selvfølgelig i gennemført Pist Protta- ånd et gennemført usædvanligt atlas. Det indeholder som det rigtige skoleatlas alle verdensdelene. Disse er dog blevet udsat for en saboterende kunstnerisk bearbejdelse. Inviterede kunstnere fra ind- og udland har kortlagt verden på ny. Og dét ud fra vilde og (van)vittige kategorier og koncepter. Når man kigger i Atlas 1 for kunst og folk, så har man hele tiden det 'rigtige' atlas i baghovedet. Det er ligesom forudsætningen for at kunne læse og forstå Atlas 1 for kunst og folk. Men også det 'rigtige' atlas er jo en konstrueret repræsentation af verden. Det glemmer man. Pist Protta husker os på det.

