Filmredaktøren spår om Oscars
Det er ikke nemt at forudsige, hvem der vinder i de seks største kategorier i Oscar-kapløbet, og jeg skal da gerne indrømme, at jeg nogle år har ramt så meget ved siden af, at det nærmest har været pinligt. Men sådan bliver det ikke i år. Jeg har taget mine forholdsregler. I over en uge har jeg opholdt mig i Hollywood og omegn og er derfor bedre i sync med de lidt mere end 6.000 akademimedlemmer, der forleden havde sidste mulighed for at stemme på de nominerede. Jeg tøver derfor ikke med at kalde dette for den ultimative Oscar-forudsigelse; når man har læst denne artikel, behøver man faktisk ikke se Oscar-showet. Spændingen er udløst


 Bedste kvindelige birolle
Patricia Arquette er den helt store frontløber i denne kategori, og hun er også meget overbevisende i rollen som hovedpersonens mor i Richard Linklaters Boyhood. Filmen, der har været 12 år undervejs, handler om helt almindelige menneskers helt almindelige liv, og det er de stærke skuespillere, ikke mindst Arquette, der får den afdæmpede, hverdagslige historie til at leve. Af de øvrige fire nominerede er det primært forvandlingskuglen Emma Stone, som spiller Michael Keatons datter i Birdman, der kan give Arquette problemer. Meryl Streep morer sig som heks i musicalen Into the Woods, men hun er vist mest nomineret for syns skyld – og fordi hun er Meryl Streep.
Hvem vinder: Patricia ArquetteHvem bør vinde: Patricia Arquette
Bedste mandlige hovedrolle
Jeg sætter mine penge på Michael Keaton, der sjældent er set bedre og mere på randen af et nervøst sammenbrud end i Alejandro González Iñárritus Birdman. Rollen som skuespilleren Riggan Thomson er blevet beskrevet som Keatons comeback; selv siger han, at han aldrig har været væk. Men i Hollywood og USA elsker man folk, der pludselig ryster støvet af sig og udretter store ting, og det kan være med til at sikre ham den første og meget fortjente Oscar. Kategorien er spækket med fremragende præstationer – Benedict Cumberbatch som Alan Turing i The Imitation Game, Steve Carell i Foxcatcher og Bradley Cooper i American Sniper – men den eneste, der for alvor synes at kunne true Keaton, er Eddie Redmayne, der i Teorien om alting spiller den britiske fysiker Stephen Hawking. James Marchs film, der handler mindre om videnskab end om Hawkings forhold til og ægteskab med Jane (Felicity Jones), er en rørende skildring af viljen til at leve, drømme og tænke på trods af alle odds. Redmaynes forvandling fra en rask og rørig Hawking til den kørestolsbundne mand, vi kender i dag, er forbløffende – det samme er hans evne til i den tilstand at kommunikere med øjne og meget lidt mimik. Men det er nu stadig Michael Keaton, der for alvor demonstrerer facetterne af et stort talent i Birdman.
Hvem vinder: Michael KeatonHvem bør vinde: Michael Keaton
’Teorien om alting’ har dansk premiere i næste uge
Bedste mandlige birolle
Det er J.K. Simmons og hans frygtindgydende præstation som musiklæreren fra Helvede i Whiplash, alle taler om. Og det forstår man godt. Simmons, der lyser i stort set alle film, han er med i, og som ubesværet skifter fra det farlige til det mere følsomme – selv om det farlige og udfarende er hans force – har en sjælden intensitet i Damien Chazelles drama, hvor man aner mennesket bag monstret. Men det er et stærkt besat felt, hvor især Edward Norton og Mark Ruffalo gør væsen af sig i hhv. Birdman og Foxcatcher. Ruffalos fysiske forvandling til bryder er virkelig fascinerende, og Norton udstråler både vanvid og frenesi i Alejandro González Iñárritus film om liv, død, kunst, ego og så meget andet. Ethan Hawkes præstation i Boyhood er strålende, men ikke spektakulær nok til at vinde, mens Robert Duvall bestemt gør en god og rørende figur som gnaven dommer og far til Robert Downey Jr. i Dommeren, men vist mest er nomineret pga. sin status som en af Hollywoods gamle kæmper.
Hvem vinder: J.K. SimmonsHvem bør vinde: J.K. Simmons
’Whiplash’ havde dansk premiere for to dage siden
Bedste instruktion
Alejandro González Iñárritu vinder for Birdman! Bum! Det er den mexicanske instruktørs bedste film, og hvad iscenesættelsen angår, fås det ikke meget bedre. Filmen er en teknisk tour de force, hvor de lange ubrudte kamerature og trommemusik på lydsporet kun øger den nervøse energi og det vanvid, der er på spil i personerne og historien. Skal man pege på en konkurrent, må det være Richard Linklater, der med familiedramaet Boyhood har lavet en formmæssig milepæl i filmhistorien ved at optage den over 12 år med de samme skuespillere i hovedrollerne (Nils Malmros har tidligere gjort det samme over et par år eller tre). På den måde er man vidne til, hvordan hovedpersonen, Mason (Ellar Coltrane), modnes naturligt, hvilket smukt understreger filmens budskab om, at livet og tiden i virkeligheden bare går uden de store voldsomme armbevægelser eller nogen retning. Personligt kunne jeg godt unde Wes Anderson en instruktøroscar for den fantastiske The Grand Budapest Hotel, men hverken han, Bennett Miller (Foxcatcher) eller Morten Tyldum (The Imitation Game) har en chance i år.
Hvem vinder: Alejandro González IñárrituHvem bør vinde: Alejandro González Iñárritu
Bedste kvindelige hovedrolle
Alle siger Julianne Moore, og det vil også være fortjent, hvis den fremragende, alsidige og frygtløse karakterskuespiller endelig vandt en Oscar for sit arbejde. I Jeg er stadig Alice spiller hun en alzheimerramt kvinde, der kæmper for at holde fast i sig selv. Det er hjerteskærende at overvære, selv om filmen i sig selv måske ikke er så fantastisk. Personligt havde jeg også gerne set Felicity Jones vinde for sin præstation som den forstående Jane Hawking i Teorien om alting, Rosamund Pike for rollen som iskoldt fruentimmer i Kvinden der forsvandt eller måske især Marion Cotillard for rollen som psykisk skrøbelig kvinde, der i Dardenne-brødrenes To dage, en nat i løbet af en weekend skal kæmpe for sit arbejde og sin forstand. Men sådan kommer det ikke til at gå.
Hvem vinder: Julianne MooreHvem bør vinde: Julianne Moore
’Teorien om alting’ har premiere i næste uge, ’Jeg er stadig Alice’ ugen efter
Bedste film
Til gengæld tror jeg, at Boyhood vinder en Oscar for bedste film. Richard Linklater og hans skuespillere har i filmen meget at sige om det at være menneske og skulle finde sin plads i verden, og de gør det på så afdæmpet, sympatisk, naturlig og indlevet en facon, at det ligner virkeligheden – og publikums eget liv – til forveksling. De øvrige syv nominerede film i kategorien – Whiplash, The Imitation Game, Birdman, Teorien om alting, The Grand Budapest Hotel, American Sniper, Selma – har alle deres styrker, især selvfølgelig Birdman, men Boyhood har stjålet det meste af opmærksomheden ved sæsonens tidligere prisuddelinger, hvor film og skuespillere positioneres op til Oscaruddelingen. Desuden er Linklaters film så vedkommende og almenmenneskelig, at den er svær at komme udenom – og nem at enes om.
Hvem vinder: ’Boyhood’Hvem bør vinde: ’Interstellar’(som godt nok ikke er nomineret, men Christopher Nolans film var den bedste i 2014).

