’Derfor går jeg i sultestrejke’
I dette åbne brev forklarer det fængslede Pussy Riot-medlem, hvorfor forholdene for de indsatte i Mordoviens Straffekoloni nr. 14 har fået hende til at indlede en sultestrejke i protest
 
	Nadesjda Tolokonnikova har indledt en sultestrejke i den arbejdslejr, hvor hun afsoner sin fængselsstraf. Arkivfoto: AFP/Scanpix


 
	Fra og med i dag, mandag den 23. september, går jeg i sultestrejke. Jeg ved, det er en ekstrem metode. Men jeg er overbevist om, at det er sidste udvej ud af min nuværende situation.

	Straffekoloniens administration vil ikke lytte til mig. Og jeg vil ikke slække på mine krav. Jeg vil ikke tie, ikke se resigneret til, når de slavelignende forhold på dette sted får mine medfanger til at bukke under af anstrengelse. Jeg forlanger, at administrationen respekterer menneskerettighederne. Jeg forlanger, at Mordovien-lejren drives efter russisk lov. Jeg forlanger, at vi – de indsatte i lejren – bliver behandlet som mennesker, ikke slaver.

	Et år er gået, siden jeg ankom til Straffekoloni nr. 14 i landsbyen Parts i Mordovien (en russisk delrepublik i den østlige del af europæisk Rusland, red.). Som en talemåde blandt fangerne lyder: »Har du ikke prøvet at sidde inde i Mordovien, har du slet ikke prøvet at sidde inde.«

	Jeg hørte første gang om Mordoviens fængselskolonier, mens jeg endnu sad varetægtsfængslet i Center nr. 6 i Moskva. Man sagde, at disse kolonier havde de højeste niveauer af sikkerhed, de længste arbejdsdage og de mest skamløse fangeovergreb. At blive sendt til Mordovien ville være som at blive sendt til skafottet. Derfor håber alle til det sidste: »Måske ryger jeg ikke til Mordovien alligevel. Måske går jeg fri?« Men jeg gik ikke fri. Og i efteråret 2012 ankom jeg til lejren ved Partsa-flodens bred.

	I Mordovien bød den stedfortrædende chef for straffekolonien, oberstløjtnant Kuprijanov, der de facto er vores kolonis chefadministrator, mig velkommen med disse ord: »Du skal vide, at politisk set er jeg stalinist.« På min første dag indkaldte oberst Kulagin, den anden chefadministrator, mig også til en samtale med det formål at tvinge mig til at tilstå min skyld. »Du synes sikkert, at du er ramt af en hård skæbne, ikke sandt? Du er blevet dømt til at tilbringe to år her i vores koloni. Folk vil normalt ændre opfattelse, når de udsættes for ubehageligheder. Vil du prøveløslades, må du bekende din skyld.« Jeg erklærede straks, at jeg kun ville acceptere at arbejde de otte timer om dagen, som Ruslands arbejdsmarkedslov tillader.

	»Loven er én ting. Hvad der tæller her er, at du opfylder din kvote. Ellers må du arbejde over. Du skal vide, at her har vi knækket stærkere viljer end din,« lød Kulagins svar.

	Min brigade på syværkstedet arbejder 16-17 timer i døgnet. Fra kl. 7.30 til 00.30. Typisk må vi nøjes med fire timers søvn pr. nat. Kun en enkelt dag hver sjette uge får vi lov til at holde fri. På søndage må vi også arbejde. Vi fanger påstås selv at have anmodet om at arbejde i weekenden. Et sådant ønske har vi selvsagt ikke. Disse anmodninger skrives på ordre fra administrationen og under pres fra de kontrolfanger, der bistår med at håndhæve dens befalinger.

	Ingen tør andet end at adlyde ordrer. Ingen tør undlade at anmode om at måtte arbejde på søndage. Engang bad en 50-årig kvinde om at måtte vende tilbage til sin celle kl. 20 om søndagen i stedet for kl. 0.30, så hun kunne gå i seng kl. 22 og få otte timers søvn, bare én gang om ugen. Hun følte sig syg og havde for højt blodtryk. Som svar blev der holdt et møde i hendes enhed, hvor hun skulle sættes på plads. De overdængede hende med fornærmelser, ydmygede hende og stemplede hende som en parasit. »Tror du måske, du er den eneste, der gerne vil sove længere? Du må arbejde hårdere, din ko!« Hvis en eller anden person fra brigaden får en lægeerklæring om at blive undtaget fra arbejde, bliver vedkommende også mobbet. »Jeg arbejdede, da jeg havde 40 i feber. Hvad havde du egentlig tænkt dig – hvem skal overtage din kvote for dig?«

	I min celleenhed i lejren blev jeg budt velkommen med disse ord fra en medfange, der var tæt på at have udstået sin ni år lange straf: »Skiderikkerne tør ikke selv røre ved dig. De bruger kontrolfangernes hænder til gøre det.« I kolonien har de indsatte, som er brigadeledere eller kontrolfanger, fået betroet den opgave at fratage deres medfanger alle rettigheder, terrorisere dem og gøre dem til tavse slaver – alt sammen efter ordre fra administrationen.

	Uofficielle straffe

	For at sikre disciplin og lydighed har ledelsen indført et omfattende system af uofficielle straffe. Fangerne kan få ordre til »at blive i lokalkaen [en indhegnet passage mellem to områder i lejren, red.], indtil lyset slukkes« – det betyder, at fangerne skal opholde sig udendørs, indtil det bliver nat, selv når det er efterår eller vinter. I en anden brigade, der består af handicappede og ældre, fik en kvinde så slemme forfrysninger efter at have tilbragt en hel dag i ’lokalkaen’, at de måtte amputere hendes fingre og en fod. »Fratagelse af hygiejneprivilegier« er en straf, der går ud på at forbyde fanger at vaske sig eller benytte badeværelserne, mens »fratagelse af kantine- og tekøkkenprivilegier« er en straf, hvor fanger får forbud mod at spise egen mad og drikke sodavand. Det virker skræmmende og latterligt, når en 40-årig kvinde pludselig udbryder: »Det ser ud til, at vi skal straffes i dag. Gad vide, om vi også vil blive straffet i morgen!« Straffen bestod i, at hun ikke måtte forlade syværkstedet for at tisse. Ej heller måtte hun tage et bolsje fra sin lille håndtaske. Det var forbudt.

	Chikanerede og beskidte fanger, som ikke overkommer andet end at drømme om søvn eller en kop varm te, bliver hurtigt forvandlet til lydige redskaber i hænderne på en administration, som udelukkende ser os som slavearbejdere. I juni beløb min månedsløn sig til 29 rubler (fem kr., red.). Vores brigade kan sy 150 politiuniformer om dagen. Hvad sker der med de penge, de modtager fra salget af dem? Lejren har angiveligt flere gange fået afsat midler til indkøb af nyt udstyr. Men administrationen har ikke gjort andet end at sætte sine arbejdere til selv at give vores symaskiner en ny omgang lak. Vi syr med maskiner, der er slidt helt ned. Ifølge de russiske arbejdsmarkedslove skal kvoterne sænkes, når udstyret ikke lever op til gældende branchestandard. Alligevel stiger kvoterne, og det kan ske uden varsel. »Ser de, at vi kan levere 100 uniformer, hæver de bare minimumkvoten til 120!«, siger en garvet syerske. Ikke at levere, nytter ikke, for det betyder, at hele ens enhed eller brigade vil blive straffet. Straffen kan bestå i, at alle tvinges til at stå ret i gården, uden tilladelse til at bruge badeværelset, uden tilladelse til at tage en slurk vand.

	For to uger siden blev produktionskvoterne for alle kolonibrigader sat vilkårligt i vejret med 50 ekstra enheder. Hvor minimum før lå på 100 uniformer om dagen, er det nu oppe på 150. Ifølge arbejdsmarkedets regler skal arbejdstagere underrettes om ændringer i produktionskvoter, to måneder før de træder i kraft. Hos os i PC-14 vågnede vi bare op en dag til den nye virkelighed, at der nu var indført en højere kvote, fordi det tilfældigvis var faldet administratorerne ind. Samtidig kan antallet af personer i brigaden falde (fordi indsatte frigives eller overføres), og alligevel kan kvoten vokse. Som konsekvens må de tilbageværende arbejde desto hårdere. Mekanikerne siger, at de ikke har de nødvendige dele til at reparere maskinerne, og at de ikke kan få dem. »Der findes ingen dele! Hvornår de kommer? Er det din spøg? Det er Rusland, det her. Hvorfor overhovedet stille sådanne spørgsmål?« I mine første måneder i arbejdszonen måtte jeg selv uddanne mig til en slags mekaniker. Jeg måtte lære det af nødvendighed. Jeg kastede mig over min maskine med en skruetrækker i hånden, desperat efter at reparere den. Ens hænder bliver gennemboret af nålestik og fulde af rifter. Der er blod overalt på arbejdsbordet. Men stadig må man blive ved at sy. Man er en del af samlebåndet og må fuldføre opgaverne med de andre syersker. I mellemtiden bliver ens forbandede maskine ved at bryde sammen. Fordi man er ny, og fordi der ikke er råd til at reparere og udskifte udstyr, ender man med den værste maskine med den svageste motor på hele båndet. Og nu går den igen i stykker, du løber for at finde en mekaniker, men det nytter ikke, for der er ikke nogen til stede. Alle råber ad dig, skælder dig ud for at bremse produktionen. Ej heller er der noget sykursus her i kolonien. Nybegyndere sættes med det samme foran deres maskiner og må selv finde ud af alt.

	»Hvis ikke du var Tolokonnikova, ville de have banket dig sønder og sammen for længe siden,« siger medfanger med tætte bånd til administrationen. Og det stemmer i al fald, at de andre får tæsk. Det sker hver gang, de ikke kan holde normen. De slår dem i nyrerne og i ansigtet. Det er kontrolfangerne, der står for at uddele prygl, og ikke en eneste straffeaktion sker uden administrationens viden og accept. For et år siden blev en roma-kvinde fra Tredje Enhed tævet ihjel – Tredje Enhed er forbeholdt vanskelige fanger, og disse søges disciplineret igennem daglige tæv. Hun døde, mens hun var under behandling i enhed PC-14’s lægeafdeling. Men administrationen dækkede over det: Det hed sig, at den officielle dødsårsag var et slagtilfælde. I en anden enhed blev nye syersker, der ikke kunne holde trit med tempoet, tvunget til at tage tøjet af og sy, mens de var nøgne. Ingen vover at klage til administrationen, for her vil de bare smile og sende fangen tilbage til hendes enhed, hvorefter ’stikkeren’ vil blive gennemtævet på ordre fra samme administration. For koloniadministrationen er kontrolleret ydmygelse en nyttig metode til at tvinge fanger til den totale underkastelse.

	Altid på sammenbruddets rand

	En truende og angstknuget stemning gennemsyrer hele arbejdszonen. Den evige søvnmangel og den konstante stress over det endeløse kapløb om at opfylde umenneskeligt store kvoter betyder, at fangerne altid er på sammenbruddets rand. Dette viser sig ved, at alle råber af alle og kommer i slagsmål om det mindste. For nylig blev en ung kvinde stukket i hovedet med en saks, fordi hun ikke nåede at vende et par bukser til tiden. En anden forsøgte at sprætte sin mave op. De stoppede hende.

	De fanger, som var medlem af enhed PC-14 i 2010 – året for Ruslands store skovbrande – fortæller, at selv om tætte røgtåger nærmede sig koloniens mure, måtte fangerne alligevel møde i arbejdszonen og opfylde deres kvoter. På grund af den gennemtrængende røgtåge var sigtbarheden to meter, men de fik besked på bare at dække ansigtet med våde lommetørklæder og arbejde alligevel. Samtidig, fordi der forelå en nødsituationen, måtte fangerne ikke gå i kantinen og spise deres mad. Flere kvinder har fortalt mig, hvor forfærdeligt de sultede, og at flere skrev dagbog for at dokumentere rædslerne. Men da skovbrandene var slukket, ransagede sikkerhedsvagter alle celler i kolonien og fjernede dagbøgerne for at sikre, at de ikke slap ud til omverdenen.

	Boforholdene og hygiejnen i kolonien er beregnet på at få fangerne til at føle sig som beskidte dyr uden rettigheder. Selv om sovesalene har ’hygiejnerum’, findes der også det ’generelle hygiejnerum’, der bliver brugt til irettesættende og straffende formål. Rummet har kun en kapacitet på fem ad gangen, men alle 800 kolonifanger bliver henvist til det, hvis de vil vaske sig. At vaske os i hygiejnerummene i vores egne sovesale er ikke meningen – det ville være for nemt. I det ’generelle hygiejnerum’ må de kvindelige fanger under konstant pres fra næste hold, der vil til, forsøge at vaske deres ’barnepiger’ (sådan hedder det i Mordovien), så hurtigt de kan, klumpet sammen i lag oven på hinanden. Vi får lov til at vaske hår en gang om ugen. Men selv denne enlige badedag kan aflyses, hvis en pumpe bryder sammen, eller afløbet stopper til. Engang gik der tre uger, før min enhed kunne tage bad igen.

	Når afløbet stopper til, flyder urin og klumper af afføring over i hygiejnerummene. Vi har lært os selv at rense rørene, men det holder ikke længe, for de stopper snart til igen. Kolonien råder ikke over en spuleslange til at skylle rørene. Tøjvask får vi kun lov til en gang om ugen. Vaskeriet er et lille rum med tre vandhaner, der kun afgiver svage strømme af iskoldt vand.

	En anden irettesættende foranstaltning går ud på at give fangerne gammelt brød, stærkt udvandet mælk, vissen hirse og rådne kartofler. I sommer fik vi bragt sække med slimede sorte kartofler i løs vægt. Dem måtte vi så spise.

	Tvinger alle til at tie

	At opregne de mange anslag mod anstændige leve- og arbejdsvilkår i PC-14 er nærmest umuligt. Men min vigtigste og største forurettelse er, at koloniadministrationen med de hårdeste midler forhindrer alle klager over forholdene på PC-14 i at nå uden for koloniens mure. Administrationen tvinger alle til at tie og går ikke af vejen for at bruge de laveste og ondeste metoder. Alle øvrige problemer – de øgede kvoter, den 16 timer lange arbejdsdag osv. – udspringer af dette ene forhold. Administrationen ser sig selv som urørlig og kan hensynsløst og vilkårligt skrue op for undertrykkelsen af fangerne.

	Længe kunne jeg ikke fatte, hvorfor alle tav. Jeg forstod det først, da jeg selv blev konfronteret med den lavine af forhindringer, der møder enhver fange, der vover at sige fra. Klager kommer simpelthen ingen vegne. Eneste chance for at få en klage igennem er via en advokat eller pårørende. Sker dette, vil en smålig og hævngerrig administration gribe til alle tænkelige mekanismer for at lægge et så voldsomt pres på fangen, at hun indser, at hendes klager ikke hjælper nogen, men kun gør alting meget værre. Kollektiv afstraffelse sker pr. rutine: Klager man over, at der ikke findes varmt vand, lukkes der helt af for vandet.I maj 2013 indgav min advokat, Dmitry Dinze, en klage over forholdene på PC-14 til den offentlige anklagers kontor. Den stedfortrædende leder af kolonien, oberstløjtnant Kuprijanov, tog omgående skridt til at gøre forholdene i lejren mere uudholdelige. Jeg fik ransaget min celle gang på gang; der blev udarbejdet en strøm af rapporter om alle mine bekendte; mit varme tøj blev beslaglagt, og jeg blev truet med også at få konfiskeret mit varme fodtøj. På arbejdet hævnede de sig ved at tildele mig særligt komplicerede syopgaver og øge min kvote. Lederne af enheden ved siden af min, oberstløjtnant Kuprijanovs håndlangere, tilskyndede i fuld åbenhed de andre fanger til at sabotere mit udstyr, så jeg kunne blive sendt i en straffecelle for at »have beskadiget statens ejendom«. De beordrede også fangerne til at fremprovokere slagsmål med mig.

	Man kan finde sig i meget, så længe det kun rammer én selv. Men metoden med kollektiv afstraffelse rammer bredere. Konsekvensen bliver, at ens enhed, eller endda hele kolonien, skal udholde ens straf sammen med én selv. Værst af alt omfatter det også mennesker, man kan have fattet sympati for. En veninde blev nægtet en prøveløsladelse, som hun havde stræbt efter at få bevilget i syv år ved at arbejde så hårdt, at hun overskred sine kvoter. Hun blev straffet for at have drukket te med mig: Samme dag overførte oberstløjtnant Kuprijanov hende til en anden enhed. En anden af mine nære bekendte, en meget veluddannet kvinde, blev tilsvarende overført til Tredje Enhed – ’stressenheden’ – fordi hun havde læst og diskuteret et dokument fra justitsministeriet om ’Regler for adfærdskodeks i fængsler’ med mig. De skrev indberetninger om alle, der talte med mig. Det gjorde mig ondt, at mennesker, jeg var kommet til at holde af, skulle lide. Ved en af disse lejligheder sagde oberstløjtnant Kuprijanov grinende til mig: »Snart har du nok ikke en eneste ven tilbage!« Han forklarede, at alt dette skete på grund af Dinzes klage.

	I dag kan jeg se, at jeg burde være gået i sultestrejke allerede i maj, da disse repressalier begyndte at hagle ned over mig. Men det enorme pres, som administrationen lagde på mine medfanger på grund af mine handlinger, fik mig i første omgang til at opgive at klage mere over forholdene i kolonien.

	For tre uger siden, den 30. august, bønfaldt jeg så alligevel oberstløjtnant Kuprijanov om at bevilge fangerne i min arbejdsbrigade otte timers søvn. Jeg foreslog ham også at afkorte arbejdstiden til 12 timer om dagen i stedet for 16. »Fint, fra på mandag arbejder I kun otte timer ad gangen,« svarede han. Jeg vidste på stedet, at det var en ny fælde, for inden for dette tidsrum ville det være fysisk umuligt at opfylde den forhøjede kvote. Brigaden ville ikke kunne klare produktionsnormen og følgelig blive straffet. »Hvis nogen finder ud af, at du står bag det her, vil du nok ikke klage igen,« fortsatte oberstløjtnanten. »Men når alt kommer til alt, har man jo heller ikke meget at klage over, når man er død.« Kuprijanov gjorde en kunstpause og sagde så: »Bed aldrig om noget på andres vegne. Bed kun om ting for dig selv. Jeg har arbejdet i lejrene i mange år, og er nogen kommet til mig og har bedt om gunstbevisninger til andre, er de altid blevet sendt direkte fra mit kontor til straffecellen. Du er den første person, det ikke sker for.«

	’Slå bare løs på dem’

	I de følgende uger blev livet i min enhed og arbejdsbrigade ulideligt. Fanger med tætte bånd til administrationen tilskyndede de andre til at hævne sig på mig. »I har forbud mod at få te og mad, forbud mod badeværelsespauser, og I må ikke ryge i en hel uge. Og vi straffer jer igen og igen. Lige indtil I opfører jer korrekt over for de nye og især over for hende der Tolokonnikova. I skal behandle dem som små uartige børn. Slå bare løs på dem, I vil ikke blive straffet.« (...)

	Mordoviens fanger bliver nu bange for deres egne skygger. De er fuldkommen terroriserede. Hvis de før var velvillige over for mig og sagde til mig: »Prøv om du kan få ændret 16 timers arbejdsdagen!«, er de nu, da administrationen har tilkendegivet sin hensigt om at få ram på mig, blevet alt for bange til overhovedet at tale med mig.

	Jeg har henvendt mig til administrationen med forslag til, hvordan konflikten kan håndteres. Jeg har bedt om at blive sat fri af det pres, de har sat mig under, og som håndhæves af de fanger, der står under deres kontrol. Jeg har krævet, at alt slavearbejde i kolonien afskaffes ved at afkorte arbejdsdagen og sænke kvoterne, så de svarer til lovens forskrifter. Men presset er kun taget til. Derfor har jeg den 23. september indledt en sultestrejke og nægter at deltage i koloniens slavearbejde. Og jeg vil sultestrejke og fortsætte min arbejdsnedlæggelse, indtil administrationen begynder at overholde loven og stopper med at behandle fængslede kvinder som retsløse stykker kvæg for at øge syindustriens produktion; indtil de begynder at behandle os som mennesker.

© The Guardian og Information

Oversat af Niels Ivar Larsen

