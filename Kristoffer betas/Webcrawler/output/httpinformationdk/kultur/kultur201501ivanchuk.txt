Ivanchuk alene i spidsen
Den ukrainske veteran har haft medvind i Holland


 Noget overraskende har Vassily Ivanchuk bragt sig alene i spidsen for superturneringen Tata Steel Masters i den hollandske kystby Wijk aan Zee. Den ukrainske veteran, der er fra samme årgang (1969) som den indiske eksverdensmester Viswanathan Anand og fik sit gennembrud i Kasparov-Karpov-æraen i slutningen af 1980’erne, har indledt med tre gevinster og en remis, langt over hans forventede score – inden turneringen rangerede han blot som nr. 33 i verden.
I tredje runde ekspederede han med kraftfuldt powerplay den hollandske stormester Loek van Wely:
1.e4 c5 2.Sf3 e6 3.d4 cxd4 4.Sxd4 Sc6 5.Sc3 d6 6.Le3 Sf6 7.De2 a6 8.0–0–0 Ld7 9.f4 Tc8 10.Kb1 Dc7 11.Sb3 b5 12.g4 b4 13.Sa4 e5 - (13. - Sxe4 gik naturligvis ikke på grund af 14.Lb6) - 14.g5 Lg4 15.Dg2 Lxd1 16.Lxa6!
I den følgende fase bliver hollænderen på det nærmeste stranguleret.
16. - Sd7 17.Txd1 Ta8 18.Lb5 Le7 19.f5 Db7 20.c4 0–0 21.f6 Ld8 22.Txd6 Scb8 ...
Når man er nødt til at spille sådan et træk, er noget gået grueligt galt.
23.Dg4 g6 24.h4 h5 25.Df3 Lc7 26.Txd7 Sxd7 27.Lxd7 Tad8 28.Sbc5 Da8 29.Dd1 Da7 30.Dd5 Ta8 31.Ld2 Tfd8 32.Lxb4 La5 33.a3 Dc7 34.Sc3 Lxb4 35.axb4 Da7 36.Kc2 Tac8 37.Sb5 Da1 38.Sd6 ...
Se diagrammet.
Slutstillingen – for her opgav sort – er så sigende for Ivanchuks kraftfulde spil, at den fortjener et diagram.
Magnus Carlsen indledte skuffende med to remiser og et nederlag (til Polens førende spiller Radoslaw Wojtaszek), inden han i fjerde runde omsider kunne bogføre en gevinst. Det skete som sort mod Loek van Wely.
Fabiano Caruana har efter to indledende gevinster med et par remiser sat tempoet lidt ned og deler andenpladsen med den kinesiske stormester Ding Liren, der efter sit 1. runde-nederlag til Caruana har vundet tre partier på stribe. På 2,5 points finder vi Wojtaszek og filippineren Wesley So, der nu spiller under amerikansk flag.
Carlsen ligger i en større gruppe på 2 points, og man stadig kan ikke afskrive den norske verdensmester som endelig turneringsvinder. Han møder først Ivanchuk i 10. runde på onsdag og skal da have sort mod ukraineren.

