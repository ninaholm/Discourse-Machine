Sex, vold og begær kendetegner forårets bøger
Det danske bogforår tager fart med hårde temaer som vold og sex, en ny Christian Jungersen efter otte år samt en Karl Marx classic
Trend. Forlagsredaktører forsøger at kortlægge sæsonens bogtrend – og der skydes med spredehagl. Men måske kan der anes en ny bølge i skønlitteraturen med hårde temaer som sex, vold og begær. De fylder i hvert fald i udgivelserne.


 I Paris sidder en antikvitetshandler og forfalsker dokumenter. Det er han god til. Et af dem handler om en jødisk pagt, som er indgået med henblik på at få verdensherredømmet. Antikvaren er en stille mand, men hans forfalskninger kommer til at ændre verdens gang. Så opfindsomt er plottet i Umberto Ecos nye roman, Kirkegården i Prag, som kommer cirka 30 år efter verdensgennembruddet med Rosens navn.
Romanen er forlaget Rosinante & co.’s flagskib i det danske bogforår, godt fulgt herop af fine anmeldelser i udlandet.
Efter en efterårssæson, hvor ikke alt for mange af de talrige udgivelser kunne annonceres med det stolte »nu 2. oplag«, er der en vis tvivlrådighed i branchen, hvor forlagsredaktører som altid forsøger at forudse den næste trend. Krimierne og biografierne, som i flere år har holdt dem oven vande, udkonkurrerer hinanden, og hvad så? Der skydes med spredehagl, men måske kan der anes en ny bølge i skønlitteraturen med hårde temaer som sex, vold og begær. De fylder i hvert fald i en anden af Rosinantes udgivelser, Salome af Mara Lee, et nyt stjerneskud på Sveriges litterære himmel. Her handler det om teenagerlove af den indviklede slags.
Forlaget udgiver desuden Fra skødet af Charlotte Roche, en ung, tysk forfatter, hvis hovedperson, en 33-årig-kvinde, kun føler sig fri, når hun hver dag ved middagstid har sex med sin mand bag nedrullede gardiner.
Rosinante spiller trumf ud med genudgivelser af den litterære bordelværtinde — hendes eget udtryk — Anaïs Nins erotiske noveller, De små fugle og Venusdeltaet. Nin er ikke mindst kendt for sit nære venskab med Henry Miller. Danske Kristina Stoltz er med novellesamlingen Et kød direkte inspireret af Nin. Erotik i avancerede varianter.
Josefine Klougart er på banen med sin tredje roman, En af os sover, og tegneserietegneren Thomas Thorhauge byder ind med Det sidste ord, som er noget helt andet; en mokumentary over filmverdenen.
Tafdrups 60
Nogle forfattere udkommer hvert eller hvert andet år, men ikke Christian Jungersen. Det er otte år siden, han debuterede med Undtagelsen, som straks blev en bestseller. Hans roman nummer to, Du forsvinder, handler om et forstadspar, hvor kvinden under en ferie på Mallorca ser sin mand ændre personlighed som følge af en hjernesvulst, og han afsløres desuden i et millionbedrageri. En djævelsk og filosofisk kærlighedsroman, lover forlaget Gyldendal i foromtalen.
Journalisten Maise Njor debuterer som romanforfatter med Der var engang en mand. Manden har fået nok af livet i forstæderne — det er åbenbart farligt — og kører i en firhjulstrækker til Afrika. Et kærligt mandeportræt med humor, skriver forlaget.
Ida Jessen, som efterhånden har fået et stort publikum, beskriver i Ramt af ingenting — en glemmebog, hvordan en kvinde efter et brat brudt kærlighedsforhold søger svar på livets mening i et hus med en vildtvoksende have. Spørgsmålet er, om svaret netop er … ingenting.
Kim Leine, også en anmelderdarling, har skrevet en historisk roman, Profeterne i Evighedsfjorden. Den er en litterær dramadoc, der bygger på virkelige begivenheder.
Pia Tafdrup fylder 60 år i maj og har skrevet en samling med 60 digte, som forholder sig til hver sit år i forfatterens liv. Salamandersol hedder bogen.
Inden for krimier kommer Ildvidnet af Lars Kepler, som er pseudonym for et svensk forfatterpar. Grusomme løgne gemmer sig bag salvelsesfuld fromhed i socialforsorgens og retssystemets mørke kroge.
Endelig lever Gyldendal smukt op til sin tradition for at tage vare på klassikerne. I en ny serie har forlaget bedt nutidsforfattere skrive forordene, Hanne-Vibeke Holst til Den store Gatsby, Jan Sonnergaard til Hærværk, Dy Plambeck til Gift, Pia Juul til Den kroniske uskyld og Ida Jessen til Lykke-Per. Shakespeare, Coetzee, Hermann Hesse, Borges og Mark Twain er også på forårsprogrammet.
Putins bedrift
Der er fornyet interesse for Karl Marx som filosof og politisk tænker nu, hvor kapitalismen i den vestlige verden er gerådet i krise. Interessen faldt mærkbart efter Murens fald, hvilket ikke er helt retfærdigt, da Marx ikke havde lod og del i den sovjetiske fiasko. Hvor langt interessen rækker, vil måske afspejles, når Informations Forlag udgiver den britiske professor, David McLellans Karl Marx, et standardværk og en klassiker, som både rummer Marx’ biografi og teorier.
Hvad der langt senere skete i Rusland, fortæller Per Dalgaard om i bogen, Arven efter Putin. Uvidenhed eller dumhed har præget beskrivelsen af landet, mener Informations Moskva-korrespondent, som yder Putin oprejsning. Han er bedre end sit rygte. Per Dalgaard sammenligner med De Gaulles vellykkede forsøg på at genrejse Frankrigs demokrati efter Anden Verdenskrig.
Det filosofiske blik hedder en ny bog af Danmarks egen filosof, professor Ole Thyssen. Bogen er en filosofihistorie, som specifikt forklarer 35 filosoffer, men også diskuterer, hvad filosofien er og kan.
Forlaget, som udgiver en halv snes titler dette forår, præsenterer også bøger om blandt andet atombomben, asbestskandalen, feministisk teori, Neuengamme og Hitlers første nederlag ved slaget om Moskva. Anden Verdenskrig er stadig en trend, men det er ikke tunge sager det hele. Sportsjournalisten Kurt Thyboe følger i Mentalisterne Real Madrid og FC Barcelona, fodboldgiganterne blandt klubhold, gennem sæsonen 2011-12. Historien fortalt, selvfølgelig, med masser af anekdoter.

