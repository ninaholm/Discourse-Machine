'Jeg troede, de var vrede på mig alle sammen'
'Antichrist' er en vild, visuelt smuk og rystende voldsom film, lød det i begrundelsen for at give Nordisk Råds Filmpris til Lars von Trier for hans seneste film
Lars von Trier var overrasket og godt tilfreds, da han i går fik Nordisk Råds Filmpris for 'Antichrist'.


 Overraskelsen var ikke stor, da det på et pressemøde i går blev afsløret, at Lars von Trier og hans producer, Meta Louise Foldager, skulle have Nordisk Råds Filmpris 2009 for filmen Antichrist. En 'søvnig' webredaktør hos Danmarks Radio havde nemlig allerede tirsdag ved en fejl lagt historien om årets prisvinder på nettet, hvorfor gassen var gået af ballonen.
Men journalister fra hele Norden mødte alligevel op hos Zentropa i Filmbyen onsdag middag for at spise sushi med de to prisvindere og få et par ord med hjem på bloggen.
Hanne Palmquist, der er direktør for Nordisk Film- og TV-Fond, overrakte diplomer og blomster til Trier og Foldager - der følger også 350.000 danske kroner med til deling - og læste op af juryens begrundelse:
»Lars von Triers Anti- christ er en vild, visuelt smuk og rystende voldsom film om sorg, raseri og skyld (...) Med det perfekte udtryk i billedsproget og skuespillet og et væld af kulturelle referencer placerer Antichrist det filmisk, psykologisk og fysisk velkendte i en udfordrende og fremmed kontekst.«
En turbulent tid
Lars von Trier selv var i godt humør og havde, som for at understrege arrangementets nordiske natur, iført sig en sort T-shirt, hvorpå Ingmar Bergmans hoved svævede mellem nogle hvide skyer.
»Jeg er dog ikke sikker på, at han er i himlen,« sagde den danske instruktør med et smil og fortalte, at han for nylig forsøgte at købe Bergmans stok på auktion. Den var vurderet til 800 kroner, men blev solgt for 52.000, hvilket trods alt var for meget for Trier.
Den danske filmmager fortalte også, at han var overrasket over at få Nordisk Råds Filmpris, fordi, som han sagde, »jeg troede, at de var vrede på mig alle sammen. Det gælder altså ikke juryen, som jeg er meget tilfreds med. Men jeg føler mig også meget nordisk, det må jeg sige, og priser med kontanter kommer i første række.«
Siden Antichrist's verdenspremiere på filmfestivalen i Cannes i maj har Lars von Trier efterhånden givet mange interview, og han føler ikke, at han har så meget mere at sige om filmen.
»Men jeg tror, at jeg bedre kan lide den nu. Det var en turbulent tid, mens jeg optog den. Det var meget ubelejligt for mig selv. Det, man ser på lærredet, er, hvordan jeg selv havde det.«
Kvindehader eller ej
I de nordiske lande har Anti- christ været genstand for ophedede diskussioner, og ikke mindst feminister har angrebet Trier for at være kvindehader.
»Debat er altid godt i livet og samfundet,« sagde han.
»Jeg kan godt lide den slags respons. Jeg tager det ikke personligt. Mange journalister har talt mere om mig end om filmen. 'Hader du kvinder?' spørger de, og så må jeg fortælle dem, at der er noget, der hedder fiktion. Jeg hader ikke kvinder. Jeg prøver hårdt, men det er ikke muligt.«
»Mit problem er, at jeg er forelsket i Strindberg. Han hadede ikke kvinder - hvorfor skulle han ellers bruge hele livet på dem? Men kampen mellem kønnene, som han beskæftigede sig med, er interessant. Vi narrer os selv, hvis vi tror, at kønnene er de samme. Selvfølgelig er de ikke det. Det er det, der gør det så fascinerende. Der vil altid være den kamp, og Antichrist er en film om seksualitet og kønskamp.«
Lars von Trier sluttede af med at fortælle lidt om sit kommende projekt, Melancholia, et psykologisk drama/ katastrofefilm, der handler om en såkaldt exo-planet, altså en planet fra et andet sol- system end vores, der kommer på kollisionskurs med Jorden.
»Men det vil i følge videnskaben tage 100 år for den at nå frem, og det kan man jo ikke byde publikum,« sagde Trier, der skriver på manuskriptet og prøver at finde en løsning på det videnskabelige problem:
»Måske noget med et sort hul.«

www.nordiskraadsfilmpris.com

