Strid om Ulrike Meinhofs moderkærlighed
Ulrike Meinhofs steddatter tegner i ny bog et billede af terroristen som en omsorgsfuld kvinde med forståelse for børns behov. Meinhofs egen datter har krævet alle passager i bogen med hende og hendes tvillingesøster fjernet. Meinhof evnede ikke at elske eller være mor, siger hendes biologiske datter
Bettina Röhl (billedet), datter af Ulrike Meinhof, har anderledes bitre minder om sin barndom end tilfældet er med stedsøsteren Anja Röhl, der er aktuel med en bog om, hvor forstående og lyttende den berygtede terrorist var. Foto fra bogen


 Bogen Min fars kone begynder og slutter med samme episode: Hovedpersonen modtager den 9. maj 1976 på hospitalet, hvor hun er sygeplejerske, meddelelsen om, at RAF-terroristen Ulrike Meinhof har hængt sig i sin celle i fængslet i Stammheim. Den unge kvinde synker i knæ, taber det, hun har i hænderne, og det eneste, hun kan sige, er ordet »nej!«. En kollega giver hende en beroligende sprøjte.
Den unge sygeplejerske er Anja Röhl, bogens forfatter, født 1955 og datter af parret Bruni Röhl og forlæggeren Klaus Rainer Röhl, der grundlagde og udgav det venstreorienterede studentertidsskrift ’konkret’. I sit andet ægteskab blev Röhl gift med Ulrike Meinhof, der snart blev berømt for sine politiske klummer i ’konkret’. Hun blev mor til parrets tvillingepiger, og fra Anja var seks år gammel, var Meinhof en vigtig del af steddatterens liv. Derom handler denne biografi.
Men allerede fra bogens begyndelse står ét klart: Den række af skandaler, der er forbundet med Meinhofs navn, klæber også til denne bogs tilblivelse. Bogen igennem er passager streget ud med sort. Forlaget selv gør i et forord klart, at de storte streger skal forstås som protest. De skyldes, at den ene af Anja Röhls stedsøstre har truet med retssag, hvis ikke alt, hvad der står om Anja Röhls forhold til hende og tvillingesøsteren, bliver fjernet. Samtidig understreger forlaget, at det endog gælder passager, der beskriver omstændigheder, som allerede er offentligt kendt. Oven i købet hovedsagelig af Bettina Röhl selv, den ene af tvillingerne.
Bettina Röhl er i dag en berømt journalist og forfatter. Bogens titel er, for ikke at fornærme tvillingerne, da også blevet ændret fra den oprindeligt påtænkte Mine søstres mor.
Incestoffer
Alligevel kan man ikke kalde Anja Röhls bog skandaløs. Den virker snarere som selvterapi, et forsøg på at skrive sig fri af en barndom, der var alt andet end misundelsesværdig. Den er glimrende skrevet, i en bevidst barnlig stil, hvor Anja kun omtaler sig selv i tredje person som enten barnet, pigen eller den unge kvinde.
Efter forældrenes skilsmisse er hendes mor, Bruni Röhl, som så mange kvinder i den generation, overbevist om, at hun kun er noget værd qua sit udseende. Datteren præsenterer hun ofte som sin lillesøster over for fremmede mænd. Der skal en ny mand på krogen hurtigst muligt. Samtidig klamrer Bruni sig så heftigt til Anja, at Anja flytter sammen med sin kæreste bare 16 år gammel, udelukkende for at slippe væk fra moderen.
Klaus Rainer Röhl, hendes far, er en skørtejæger, optaget af hurtige biler, det intellektuelle jetset og purunge piger. Heriblandt også sin egen datter i en sådan grad, at det ikke bare tangerer incest. Det er incest.
Indimellem bliver det tynde barn sendt på et hjem, hvor hun skal fedes op. Her er forholdene grusomme. En ’Tante Anneliese’ behandler børnene så hjerteskærende forfærdeligt, at man spekulerer over, hvad ’Tante Anneliese’ mon beskæftigede sig med i Hitlers Tyskland 15-20 år tidligere.
Men da Ulrike, som Anja Röhl kalder hende, kommer ind i hendes liv, sker der noget. Ulrike er en ung stedmor, der tager barnet alvorligt. Deres første aften sammen tuder barnet af ærgrelse over at tabe i ludo. Klaus Röhl hidser sig op, men Ulrike trøster hende.
»Man kan slet ikke vinde over to voksne. De voksne har for det meste fordelen i forhold til børnene,« siger Ulrike og tager fra begyndelsen Anja Röhls parti.
Hun bliver det eneste voksne menneske i Anjas nærhed, der tager hende alvorligt og lytter til hende. Bogens konklusion er, at steddatteren i Ulrike Meinhof mødte et menneske, hun kom til at holde af.
Sebastian Hammelehle fra ugebladet Der Spiegel skriver i sin anmeldelse »Den søde Ulrike fra RAF«, at dette er bogens virkelige stridsemne: Anja Röhls barnlige blik på og store sympati for Ulrike Meinhof. Pædofili-anklagerne mod Klaus Röhl fremlagde Anja Röhl allerede for at par år siden i månedsmagasinet Stern.
»Den intellektuelle hjerne bag RAF’s første generation som repræsentant for sympati – det svarer ikke til den herskende mening i den forbundstyske historieskrivning, eftersom Ulrike Meinhof var forbryder og terrorideolog eller i det mindste ’autoritær, elitær og humorforladt’, som Butz Peters skriver i sin bog Dødelig fejltagelse,« skriver Hammelehle.
Butz Peters er journalist og advokat og har skrevet den store samlede fremstilling af RAF-årene.
’Venstre-politisk kampagne’
Det huede ikke hendes halvsøster Bettina, at Anja Röhl i 2010 fremstillede Meinhof som sympatisk og faderen som en pædofil, der misbrugte hende, fra hun var fem, til hun var 14 år i 1969. Bettina Röhl sagde dengang i et interview med avisen ’taz’:
»Med hensyn til Anja Röhls og Jutta Ditfurths bøger (Ditfurth udgav 2009 en biografi om Meinhof, red.) handler det om en overdreven venstre-politisk kampagne. Begge disse damer forfølger, hvad selv en blind kan se, nemlig det mål at gøre Mor Meinhof til en kvinde, der reddede sine børn ud af den onde fars fangarme.«
Det kan Bettina Röhl synge en anden sang om. Da terroristen Meinhof gik under jorden i 1970, sørgede hun for, at tvillingepigerne blev skaffet af vejen og anbragt i en hippielejr på Sicilien. Herfra skulle de være videreekspederet til en palæstinensisk flygtningelejr i Jordan, hvis de ikke forinden var blevet befriet og hentet hjem til Klaus Rainer Röhl af Stefan Aust, ugebladet Der Spiegels senere mangeårige chefredaktør.
I interviewet siger Bettina Röhl om sin mor, at hun i begyndelsen af 1970’erne ikke længere var ved sin forstands fulde brug.
»Evnen til at elske havde hun allerede mistet. Og helt ærligt var det samme sket med evnen til at være mor,« siger hun.
Hun skjuler heller ikke sin fars pædofile tilbøjeligheder, men mener, at de først blev levet ud, efter at hun og hendes søster vendte tilbage fra Sicilien i 1970. Hun afviser pure, at hendes mor skulle have haft sine børns vel for øje, da hun sendte dem til lejren i det sydlige Italien.
»Lejren på Sicilien var fuldkommen uegnet til børn,« skriver hun og tilføjer, at de ville have endt deres dage i flygtningelejren i Jordan, der kort efter blev bombet af israelerne.
»I kontrast til det var min ungdom i Hamburg Blankenese, inklusive belastningerne, som Klaus Röhl udsatte os for, et stærkt privilegeret liv i Paradis,« siger Bettina Röhl.
Hvad hun nøjagtigt mener med ’belastninger’, bliver ikke nærmere uddybet. Klaus Rainer Röhl bestrider begge sine døtres ytringer. Der står sagen så nu.
Anja Röhl: Die Frau meines Vaters – Erinnerungen an UlrikeNautilus Verlag160 sider18 euro
 

