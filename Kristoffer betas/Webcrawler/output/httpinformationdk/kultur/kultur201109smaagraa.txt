De små, grå ord skal have en fest
Han elsker det banale og konkrete. Og hader det ornamenterede og abstrakte. Sådan er det for Jørgen Leth. Det er sådan, det er. Fuldstændig. Og i sin nye digtsamling fører han tankegangen ud i dens yderste konsekvens


 Stemmen er Jørgen Leths fysiologiske hundetegn. Hans rytmisk stødende, nasale klang kan høres i ørerne længe efter, han har talt. Uanset om han sidder i kommentatorboksen i Frankrig og øser af sin cykelviden, eller om han læser op af sin kommende digtsamling i et lille spartansk indrettet lokale med hvide vægge på forlaget Gyldendal en tilfældig eftermiddag i september. Ingen lyder helt som ham, når han i små ryk masserer ordene frem over strubehovedet og ud mellem de smalle læber:
I baren ud mod havet skænkes black label/ En håndfuld is/ og så lidt mere oveni/ Sådan noget er værd/ at skrive om 
Digtsamlingen Hvad er det nu det hedderer Jørgen Leths første i fem år. Tematisk kredser den om en katastrofes efterspil, og om hvordan man genfinder meningen med livet, når alt pludselig mister sin betydning. Det var nemlig det, der skete, da jordskælvet ramte Haiti i 2010, og digterens hus styrtede i grus sammen med præsidentboligen, parlamentet og tusindvis af menneskeliv.
»Jeg har skrevet digtene ud af ren desperation. Haiti var og er én stor ruinhob, og det kan man ikke undgå at blive smittet af. Man kan ikke undgå at tage det ind som en forudsætning for overhovedet at ytre sig,« siger Jørgen Leth, der i dagene, ugerne og månederne efter skælvet også oplevede sit eget sprog komme til kort. Som titlen, Hvad er det nu det hedder,antyder, blev det pludselig en digterisk opgave at grave sproget fri fra murbrokkerne og genopbygge det ord for ord.
»Det er selvfølgelig en sentimental fortolkning, men ikke desto mindre er det sandt, for jeg følte, jeg havde brug for at starte fra scratch. Når man står midt i en katastrofe, bliver man berøvet sit almindelige patetisk ornamenterede sprog — og dét har haft stor indflydelse på, hvordan jeg har skrevet digtene. De er skrabet helt ned, så de svarer til omstændighederne.«
- Men du har vel altid skrevet i et nøgternt og prunkløst sprog?
»Ja, men denne gang har jeg cuttet endnu mere af, dampet det endnu mere ind. Tidligere var der måske alligevel et vist parlando i det, en vis form for talesprog. Men de her digte er mere enkle og skrevet i en nærmest telegrammatisk stil.«
Hun siger jeg skal gå en tur/ gå en tur/ Men det vil jeg ikke/ Jeg vil ikke gå en tur/ ikke gå en tur/ Jeg vil sidde og kigge/ Det er det jeg kan/ Det er det jeg gider/ Det er det jeg vil
Flere af digtene i samlingen handler om noget så basalt som at bevæge sine ben og fødder, og bagerst i bogen takker Jørgen Leth sin veninde Bente Klarlund for at have 'lært' ham at gå. Gå-digtene var de første i samlingen, der blev færdige, og uden dem var der formentlig aldrig kommet flere.
»Da jeg vendte tilbage til Haiti, kunne jeg mærke, der var nogle digte, som ventede på at komme ud, men jeg kunne ikke få hul på det. Så snakkede jeg med Bente Klarlund, som sagde, jeg skulle gå en tur. Det var et satans diktat. Jeg er meget doven og generelt modstander af gode råd om, hvordan folk skal spise og leve. Men jeg begyndte at gå og skrev digte om det samtidig, og fra det øjeblik kunne jeg mærke, at jeg var i gang. At jeg også begyndte at gå poetisk igen.«
Katastrofen i Haiti udgør bagtæppet for digtsamlingen, men bogen består herudover af en række små tableauer — eller fortællinger, om man vil — som i tema og indhold spænder lige fra tennisreferater over køb af Armaniskjorter til glæden ved at sidde på en stol. Intet er for småt eller for banalt til at påkalde sig digterens interesse.
»Jeg har med årene koncentreret mig mere og mere om at skrive om det, jeg kan se. Det, jeg kan mærke. Det, jeg kan smage. De nærmeste ting. Det er en slags disciplin, jeg pålægger sig selv. Og i den her digtsamling er jeg dybt optaget af at forvandle ingenting til noget. Jeg kan mærke, der sker noget elektrisk, så snart man kigger intenst nok på noget banalt og hverdagsagtigt. Det er, som om man varmer materialet op. Så opstår der det, jeg enormt godt kan lide som begreb, nemlig gnidningsvarme. Man betragter noget med en vis kulde, men ved at betragte det intenst bliver det varmet op. Det er min primitive teori.«
Hør nu her, alt/ kan skrives ind/ Det er ikke så svært/ Uro i køkkenet/ Kvindens brune hud/ Den lille søn/ hun har snydt ind i livet/ Erindringen om fausto coppis tynde smil/ Nu de uopslidelige bølger/ Ørevoks/ Kussens elasticitet/ Hårde glatte sten på vejen/ Men også spørgsmål som/ hvor er roger pingeon?
Fascinationen af det banale går igen helt ned på sætningsniveau. Jørgen Leth rutter ikke med ordene, og han bruger ikke sprogets flotteste af slagsen. Men det er netop pointen: at sprogets mest pompøse gloser ikke skal løbe med al opmærksomheden.
»Som den franske digter Jules Supervielle engang sagde: 'Tag sprogets allermindste ord, de mest grå ord, og giv dem en fest'. Det synes jeg er meget smukt sagt. Det har altid interesseret mig at skrive så enkelt som muligt. Det kan du se helt tilbage til mine første digtsamlinger — jeg skriver korte, konstaterende sætninger med mange punktummer og meget få adjektiver. Og jeg vælger altid enkle verber som 'jeg går, jeg står og jeg sidder'. Det er både et kunstnerisk og et eksistentielt projekt at få de enkle ord til at vibrere. Jeg henter jo ikke de banale ord ind i poesien for at banalisere poesien. Tværtimod. Jeg er interesseret i sprogets magi. Men i stedet for at ornamentere sproget og få det til at blomstre, vil jeg hellere inddampe det og gentage ordene flere gange. Det handler om koncentrat, om destillering. Men jeg er selvfølgelig også bevidst om, at gentagelsen er et musikalsk princip.«
- Du siger, du holder af det konkrete og af det banale. Hvorfor har du så meget imod det abstrakte?
»Det interesserer mig ikke at lave teorier om virkeligheden. Det interesserer mig at iagttage virkeligheden. Jeg kan simpelthen ikke holde de folk ud, der har livsløsninger klar. Det kan jeg ikke, det har jeg aldrig kunnet. Jeg er imod budskaber i kunst, og jeg er imod anvisninger om, hvordan man skal leve. Det hader jeg.«
- Men du holder dig ikke selv tilbage for at bruge ret kategoriske formuleringer ...
»Som hvad?«
- Ord som 'absolut', 'fuldstændigt', 'helt sikkert' og 'sådan er det' ...
»Det er rigtigt. Men jeg tror, det er, fordi jeg føler, jeg er på ret kurs i den her digtsamling, og så får jeg lyst til at sætte udråbstegn ved det undervejs.«
- Men det er jo ikke kun i digtene, du bruger de ord. Det er også, når du kommenterer cykelløb eller taler om tennis. Det er nærmest, som om det er naturlige ord, der sidder i kroppen på dig?
»Ja, det har Rytteriet jo også observeret ... Men det er nu ikke, fordi jeg aldrig tvivler. Tværtimod. Mit liv er fyldt med tvivl. Det er det. Jeg har meget svært ved at træffe beslutninger. Jeg udsætter dem, laver om på dem. Jeg er i tvivl om hvad som helst. Jeg er nærmest forpint af tvivl. Men i digtene kan jeg mærke mit overskud, og jeg kan fejre den klarhed, der er i dem.«
Jeg hører et par mænd gå forbi nede/ i haven, de taler sammen, jeg lytter./ Jeg ser dem tale og ved ikke/ hvad de taler om. Det er lige præcis/ som det skal være. 
Det er forkert at sige, at Jørgen Leth er ligeglad med indhold. Men det er rigtigt, at han er mere interesseret i, hvordan ordene lyder, end i, hvad de betyder. De øjne, han ser verden med, er ikke etikerens, men æstetikerens. Ikke fortolkerens, men opleverens. Han skriver gerne om lyden af sproget, men helst ikke om den mening, der ligger bagved. Men hvorfor insisterer han så hårdnakket på at forblive på overfladen?
»Der er jo en vis arbejdsdeling. Nogle kan enormt godt lide at dyrke meninger frem og fortolke alting. Jeg er mere interesseret i at finde ud af, hvordan overfladens tekstur er. Jeg synes, der ligger meget sandhed i den sanselige aflæsning af virkeligheden. Det er kun dig og andre, der siger, at det er æstetikeren kontra etikeren. Jeg mener, de to ting glider ind i hinanden. Æstetikerens måde at tilegne sig livet på har sine egne love — og når der er love, er der også en etik. Det, jeg kan tilbyde, er min sanselige aflæsning af virkeligheden — mit blik på alt det, der viser sig umiddelbart i tid og sted. Det er mit tilbud. Min digtsamling kan ses som en anvisning i at forholde sig til livet på en mere umiddelbar måde«.
- Flere af digtene munder ud i udsagn som 'Det gør mig glad og 'Jeg kan lide det', og du har ligefrem et digt med, der hedder: 'Ikke bruge hjernen for meget'. Er det en nydelsesmoral, du præker — er du hedonist?
»Er jeg hedonist? Det ved jeg ikke. Jeg er først og fremmest melankoliker og døjer meget med at bekæmpe min daglige depression. Men jeg har samtidig smag for, hvad livet kan tilbyde mig af sanselige indtryk. Jeg har god smag simpelthen. Jeg kan godt lide at have godt tøj. Jeg kan godt lide god mad. Jeg har haft nogle heftige kærlighedsforhold. Er det hedonisme? Jeg synes, jeg er meget aktiv i Haiti med at hjælpe folk, og jeg gør, hvad jeg kan for de mennesker, som er afhængige af mig. Det er en myte, at Jørgen Leth er æstetikeren, hedonisten, der glider rundt på overfladen og kun tænker på sin egen tilfredsstillelse. Det er en løgn. Jeg er konstant tynget af skyldfølelse over ikke at levere nok. Der er hele tiden noget, jeg føler jeg kunne have gjort bedre i forhold til andre mennesker.«
Forvandle ingenting/ til noget/ Det er det det handler om/ Altid/ Sidde alene på en plasticbænk/ i en afgangshal i provinsen/ ordne noget langt borte/ på mobilen/ tale med mennesker/ der gerne vil gøre noget/ og få tingene til at ske/ De vil gerne høre lytte/ gerne give et råd/ der måske kan hjælpe til/ At forvandle ingenting/ til noget
Nogle digtere forsøger at beskrive hele verden i ét værk. Det er Jørgen Leth imod. Fuldstændig. Hans arbejdsmetode er notatet. Alt, hvad han med interesse registrerer, nedfælder han i sin notesbog, og flere rå optegnelser glider efterfølgende direkte ind i digtene.
»De flager af livet, jeg sætter sammen, har efter min mening en større sandhedsværdi end noget, der er skrevet for at give mening. Jeg er ligeglad med, om digtene kan bruges til noget fornuftigt. Jeg er interesseret i at forføre folk. I at poetisere hverdagen og besynge det konkrete. Det kan godt være, jeg skriver om ingenting, men jeg forvandler det jo til noget. Og det er nødvendigt for mig, hvis det overhovedet skal give mening at leve. Det nødvendigt, at hverdagen kan skrives om. Det er poesiens potentielle magt. Det er på den måde, jeg selv skaber mig et livsrum.«

