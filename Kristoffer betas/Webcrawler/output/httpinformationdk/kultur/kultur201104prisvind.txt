Prisvinder mistede mælet
Den islandske forfatter Gyrdir Elíasson har en særlig evne til at forbinde det trivielle og banale med det storslåede og ophøjede. I går blev han belønnet med Nordisk Råds Litteraturpris. Men han jublede ikke, da han fik beskeden


I mere end 25 år har den islandske forfatter Gyrdir Elíasson levet af at sætte ord sammen til meningsfulde sætninger. Men da telefonen i går ringede i hans lejlighed lidt uden for Reykjavik, klumpede ordene sig sammen, og sproget gik i baglås.I den anden ende af røret var et medlem fra komiteen bag Nordisk Råds Litteraturpris. 'Du har vundet,' lød beskeden.»Jeg var målløs,« siger Gyrdir Elíasson til Information.»Mine tanker var et helt andet sted, og jeg blev så overrasket, at jeg slet ikke kunne sige noget. Jeg havde ikke i min vildeste fantasi troet, jeg kunne vinde.«Men den er god nok. Den 50-årige forfatter Gyrdir Elíasson løb i går med den eftertragtede pris foran forhåndsfavoritten Beate Grimsrud, der var indstillet af både Sverige og Norge, og som mange mente var et hestehoved foran sine konkurrenter. Det var hun ikke. Gyrdir Elíasson modtager prisen for novellesamlingen Milli trjánna (Mellem træerne), som endnu ikke er udkommet på dansk. Bedømmelseskomiteen lægger i sin motivering især vægt på Gyrdir Elíassons sproglige bemestring:»Der er tale om stilistisk ordkunst på et højt niveau som skildrer indre og ydre trusler i dialog med verdenslitteraturen,« lyder det blandt andet.De to danske medlemmer af bedømmelseskomiteen, Asger Schnack og Lilian Munk Rösing, erklærede sig i går yderst tilfredse med valget af den islandske forfatter til årets pristager.»Vi er meget glade for, at Elíasson fik prisen, for det er ikke bare en god bog, han har skrevet  det er verdenslitteratur,« sagde Schnack på telefon på vej til lufthavnen i Oslo efter at have deltaget i bedømmelseskomiteens afsluttende møde.»Det er en energisk bog, som er fuld af korte, meget præcise og stilistisk utroligt vellykkede noveller, og jeg håber meget, den vil blive oversat til dansk så hurtigt som muligt.«Foreløbigt er kun to af Elíassons bøger oversat til dansk, hvoraf den seneste,Søvncyklen, udkom på forlaget Rosinante i 1995. Rosinantes litterære direktør Jakob Malling Lambert kunne i går ikke sige, hvorvidt forlaget kommer til at udgive den nye novellesamling.»Elíassons koncentrerede prosa er generelt svær at formidle på dansk, men den passer godt til vores forlagsprogram, og med Nordisk Råds Litteraturpris er der jo tilføjet endnu et perspektiv, som kan gøre det hele lidt mere interessant,« siger Jakob Malling Lambert.Sindssygt højt niveauGyrdir Elíasson (1961) var oprindeligt lærerstuderende, men har siden han i 1983 debuterede som forfatter udgivet kortprosabøger, lyrik og romaner på fuldtid. Et af hans særkender er den korte, men sanselige og stemningsfulde prosastil, der formår at blande hverdagsrealisme, ofte inspireret af barndomserindringer, med drømmende magi, humor og melankoli. I hjemlandet Island er Gyrdir Elíasson af samme grund kendt som »den store stilist«.»Hans tekster befinder sig på et sindssygt højt niveau, hvor meget af betydningen ofte ligger i det usagte,« siger Kim Lembæk, der har oversat flere islandske forfattere til dansk, herunder Sjon der vandt Nordisk Råds Litteraturpris i 2005.Han fortæller, at han så sent som for to dage siden talte med en dansk forlagsredaktør, der havde overvejet at udgive Gyrdir Elíassons novellesamling, men nu havde droppet ideen igen, fordi der ikke »skete noget« i bogen. Det er en typisk fejllæsning, mener Kim Lembæk.»Elíassons prosa kan bedst beskrives som krimibølgens diametrale modsætning. I krimierne sker der noget dramatisk på hver eneste side, mens det, der foregår hos Elíasson, hovedsageligt sker i sproget og mellem linjerne,« siger han.Erik Skyum-Nielsen, der foruden at være kritiker ved dagbladet Information er Elíassons danske oversætter, fremhæver især den islandske forfatters evne til at gøre det hverdagslige storslået.»Elíasson formår at ophøje det banale på samme måde som Peter Seeberg, der også gav det trivielle fuld skrue, mens han samtidigt filosoferede og fantaserede med sine tekster,« siger han.Første gang Erik Skyum-Nielsen personligt mødte Elíasson var i midten af halvfemserne umiddelbart inden romanenSøvncyklenudkom på dansk i 1995. I løbet af mødet, som fandt sted i den lille islandske by Akranes, gik det op for ham, at der var mange flere lag i Elíassons litteratur, end han først havde antaget.»Det, jeg først troede var almindelige dagligsbeskrivelser og 'lige ud ad landevejen', viste sig at rumme litterære henvisninger til hele verdenslitteraturen. Der åbnede sig simpelthen en hel afgrund af trans-tekstualitet i løbet af den eftermiddagssamtale,« husker den danske kritiker og oversætter:»Det var dér, det gik op for mig, at der ikke bare er en minimalistisk Raymond Carver gemt i ham, men også en fabulerende Borges.«Nu med humorGyrdir Elíasson blev første gang nomineret til Nordisk Råds Litteraturpris tilbage i 2002. Nu ni år senere kan han ikke bare glæde sig over at have vundet, men også at det er sket med en novellesamling, som på mange måder føjer nye aspekter til forfatterskabet.Det islandske medlem af bedømmelseskomitéen Jón Yngvi Jóhannsson skriver i begrundelsen for sin indstilling af Elíasson til prisen, at novellesamlingen er en »moden forfatters værk« og spørger man Erik Skyum-Nielsen viserMilli trjánnaogså for første gang Elíasson som en forfatter med store humoristiske reserver.»Der er mange flere grin og små sjove spjæt, end man før har været vant til, og teksterne er ikke nær så sorgfulde som tidligere,« siger han og fremhæver som eksempel novellesamlingens første tekst, hvor man møder Strindberg alene i en kantine i en islandsk IKEA, omringet af shoppere der guffer svenske frikadeller i sig med tyttebærsyltetøj. Selv er Gyrdir Elíasson ikke meget for at beskrive sin egen bog.Han nøjes med at konstatere, at nogle af teksterne er humoristiske, mens andre er melankolske.»Der er mange forskellige stemninger i dem, for jeg gør generelt brug af alle de forskellige impulser, jeg får, og forsøger så at omforme dem til et personligt udtryk. Min egen tone. En intim tone,« siger Gyrdir Elíasson til Information.Med prisen følger en check på 350.000 danske kroner, som vil blive overrakt den 2. november 2011 i forbindelse med Nordisk Råds session i København. For Elíasson falder pengene på et tørt sted, fortæller han  men det var alligevel stoltheden og æren, der i går sad dybest i forfatteren.»Jeg er glad for pengene  men først og fremmest er jeg både stolt og ydmyg. Alene det at være kommet i selskab med min yndlingsforfatter William Heinesen er for mig en meget stor og overvældende oplevelse.«Der var i år nomineret 13 forskellige forfattere fra de nordiske lande og selvstyrende områder. Fra Danmark var forfatterne Josefine Klougart og Harald Voetmann med i opløbet med henholdsvisStigninger og faldogVågen. Sidst en dansk forfatter løb med prisen var i 2008, da Naja Marie Aidt blev belønnet for novellesamlingenBavian.
