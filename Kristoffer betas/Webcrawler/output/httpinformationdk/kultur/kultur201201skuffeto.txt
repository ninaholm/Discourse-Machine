Skuffet operachef siger op
Chefen for Operaen i Det Kongelige Teater Keith Warner har opsagt sin stilling på grund af besparelser


 Den kongelige operachef Keith Warner har på et personalemøde i Operaen her til aften meddelt, at han har indgået aftale med teatret om at blive løst fra sin kontrakt, der løber frem til 31. juli 2014.
Det er budgetnedskæringer, der får Keith Warner til at trække sig.
- Under de nuværende omstændigheder, er jeg ude af stand til at realisere mine store drømme for virksomheden. Det er med stor sorg, jeg forlader min stilling, siger han i en meddelelse.
Keith Warner lægger vægt på, at han ikke har noget at bebrejde personalet.
Besparelserne rammer ikke mindst operakoret, som skal skæres ned fra 56 til 40 mand.
Teaterchef Erik Jacobsen beklager Keith Warners beslutning.
- Jeg er oprigtigt ked af, at Keith Warner ikke ønsker at blive i København. Sammen med den øvrige ledelse og teatrets bestyrelse vil jeg nu sikre en smidig overgangsperiode, indtil en ny operachef er fundet.
- Operaens repertoire er allerede nu planlagt et par år ud i fremtiden, så vi vil bruge den nødvendige tid på at finde en ny operachef, der kan sikre fastholdelsen af et højt kunstnerisk niveau, siger han.
Som en konsekvens af fratrædelsen har Jakub Hrusa, der siden oktober 2011 har fungeret som kunstnerisk konsulent for Keith Warner, meddelt, at han ikke ønsker at tiltræde stillingen som musikchef fra sommeren 2013.
Indtil en ny operachef er udpeget, vil ensemblechef Sven Müller varetage den kunstneriske ledelse i Operaen.
Tidligere operachef Kasper Holten har tidligere i et åbent brev til kulturministeren kritiseret beskæringen af operakoret.
- Hvis operakoret nu må barberes ned med hele 16 stillinger, vil det føre til, at man end ikke er i nærheden af at være konkurrencedygtige med byer som Stockholm eller Oslo længere. Hvad skulle vi så med Operaen, spørger Kasper Holten.
