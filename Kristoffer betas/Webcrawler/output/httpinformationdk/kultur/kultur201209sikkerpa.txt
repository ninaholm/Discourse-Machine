’Jeg er ikke sikker på, at Jesus og Jørgen Leth er enige’
Tro: Det er ikke rationelt at tro, siger Jørgen Leth, og pointerer, at det uperfekte menneske netop ikke er rationelt. Han er den sidste forfatter på prædikestolen i en række af 16 i Sankt Jakobs Kirke på Østerbro


 Der er fyldt i Sankt Jakobs Kirke denne søndag formiddag, for rygtet har spredt sig: Jørgen Leth skal prædike. Faktisk er der så fyldt, at nogle må stå op bagerst i kirken, og man kunne tro, at det var juleaften. Det er ikke kun det trofaste, men sparsomme, klientel, der udgør menigheden denne søndag, men også Jørgen Leth-beundrere og andre nysgerrige er kommet til Østerbro for at høre, hvad den populære ordjonglør har på hjerte. Ind slentrer en ung fyr med rød kasket, røde Converse og armyjakke, og i hånden har han ikke en salmebog, men i stedet en kop kaffe to-go fra 7-eleven, klar til at blive underholdt sammen med sine venner. Gennemsnitsalderen for den gængse kirkegænger er ligesom efterårsbladene faldet denne formiddag i det begyndende efterår, og forsamlingen er ready to go. Der pludres uhæmmet, indtil der med ét falder en andægtig tavshed over tilhørerne, da Jørgen Leth går med kirkens præster hen ad kirkegulvet.
Gud og Haiti
Lige pludselig står han der. Højtideligt klædt i slips og jakke, men med en stille ydmyghed over sig. Fra prædikestolen skuer han ud over tilhørerne, kigger derefter ned og læser teksten til 14. søndag efter trinitatis højt. Den handler om ti spedalske, som alle bliver helbredt af Jesus, mens kun én af dem vender tilbage for at sige tak. Men Jørgen Leth mener ikke, at dagens tekst handler om utaknemmelighed. Han mener, at den handler om at få jord og himmel til at tale sammen. At forene det åndelige med det verdslige. Han har ikke prædiket i mange sekunder, før tilhørerne befinder sig på Haiti og mærker efterskælvene fra det store jordskælv, der lagde Jørgen Leths hus i ruiner tilbage i 2010. Han oplever, at tro og det moderne liv forenes hos haitianerne og kobler denne forening således til dagens tekst: »Når jeg læser bibelteksten, får jeg et umiddelbart indtryk af konflikt. På den ene side står de ni, der ikke kom tilbage. De repræsenterer det rationelle, fornuften, det selvberoende. På den anden side står den tiende, der kom tilbage. I ham har vi troen, det åndelige, det mystiske. En gængs indstilling er, at jo mere fornuften og det vidende vinder indpas, jo mindre plads og behov er der for det mystiske.« Han oplever en sammensmeltning af det åndelige- og moderne liv i sin kok fra Haiti, som er meget troende, men samtidig tror på, og benytter sig af, moderne lægevidenskab. Selv kalder Jørgen Leth sig ikketroende, men han ytrer en fascination af det åndelige og snakker om haitianske vodooceremonier og zombiefænomenet.
Leonard Cohen og et åbent sind
Jørgen Leth fortæller, at han for nyligt var til Leonard Cohen-koncert i København, og at han er mangeårig beundrer af digteren og sangeren. Når han citerer Cohen for at sige: »Jeg har så meget at sige jer, før jeg går,« ja, så kunne det lige så godt være Jørgen Leths egne ord. 14. juni i år fyldte Jørgen Leth 75 år, og han spørger i sin prædiken: »Skal jeg tænke på døden?« Han fortæller, at han stadig ikke har fået en vejledning fra oven om, hvordan han skal leve sit liv. Han er altså stadig en søgende sjæl, som forsøger at bevare et åbent sind og sanse verden, som var den ny for ham. Han mener, at han har det tilfælles med Cohen, at han værdsætter det enkle liv, selvom han har svært ved at få jord og himmel til at tale sammen, selv om han mener, at det lader sig gøre. Jørgen Leth understreger, at hans fortolkning er subjektiv, når han siger: »Jeg er ikke sikker på, at Jesus og Jørgen Leth er enige.« Han mener dog godt, at det rationelle og det åndelige kan forenes, og derfor fortolker han dagens tekst, som bestående af disse to niveauer, som ikke udelukker hinanden. Han afslutter prædikenen: »Det er ikke rationelt at tro. Det uperfekte menneske er jo netop ikke rationelt.«
Der er ikke meget albuerum på kirkebænkene denne søndag, men er der højt til loftet? Det mener præst ved Sankt Jakobs Kirke, Rasmus Nøjgaard, som forklarer, at forfattergudstjenesterne har haft til sigte at udtrykke menighedens åbenhed, og at kirken ikke ønsker at lukke sig om sig selv. Den holdning deles ikke af alle landets præster – eller kirkegængere – men initiativet har skabt positiv opmærksomhed omkring folkekirken og fået nogle mennesker i kirke, som ikke normalt kommer der. Spørgsmålet er, om de kommer igen, eller om de allerede har meldt sig ud?
Jørgen Leth har holdt sin prædiken, og fyren med kaffekoppen har benyttet nadveren til at udvandre sammen med cirka en fjerdedel af tilhørerne.

