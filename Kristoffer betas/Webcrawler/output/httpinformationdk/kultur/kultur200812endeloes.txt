En endeløs krig



 Det er 37 år siden, at den amerikanske filminstruktør William Friedkin var med til at forny politifilmen med 'The French Connection', hvor Gene Hackman spiller den brutale narkostrømer Popeye Doyle. Nu kommer filmen på dvd i en ny udgave, og 73-årige Friedkin har talt med Independent om blandt andet sin forbløffelse over filmens indflydelse på moderne computerspil og tv-serier som The Wire og 24 timer:
"Vi troede, at vi var i færd med at lave en lille B-film, en lille politi-og-røvere-film. Det faktum, at den blev så fejret og mindeværdig og en standard i genren - som, kan jeg se, er blevet kopieret igen og igen, inkl. dens attitude - var en stor overraskelse. Det, filmen sagde på det tidspunkt, var, at krigen mod narko var en endeløs kamp, som politiet aldrig ville kunne vinde. Der var dengang en såkaldt krig mod stoffer, som regeringen for længst har tabt. The French Connection handler om de tidligste sammenstød i den krig."

