Filmfestival om udramatiske, jordnære unge
Der er langt til X-Factor og Talent 2009 i dokumantarfilmene på filmfestivallen Buster. Her rettes lyset mod stillepiger og handydrenge. Instruktørerne har i stedet for sensationen opsøgt unge med helt almindelige glæder og sorger


 »Jeg var helt desperat til sidst,« siger instruktør Sidse Stausholm.
»Jeg annoncerede efter piger, der var ensomme, over tekst-tv, hjemmesider og gennem skoler. Det var lettere at finde cuttere, anorektikere eller unge, der havde forsøgt at begå selvmord. Men at være ensom er der ingen, der har lyst til at blive bemærket som,« fortæller instruktør Sidse Stausholm. Hun bidrager med den rørende film Usynlige Piger til dokumentarserien Næsten Voksen, der vises på Buster: filmfestival for børn og unge. Usynlige Piger følger tre piger og deres kamp for at blive hørt uden at skulle råbe højt, som én af pigerne så rammende siger det i filmen.
Filmrækken Næsten Voksen består af otte film af 40 minutters længde, som alle beskriver det at være ung og i udvikling. Da Sidse Stausholm blev spurgt om at bidrage med en film til serien, ønskede hun at lave en mere almindelig film, som hun udtrykker det.
»Man kommer let til at lave noget meget dramatisk, når man skal beskrive ungdom,« siger instruktøren, som i sin research til filmprojektet fik øje på de knap så dramatiske, såkaldte stillepiger. »Jeg snakkede med en medarbejder på rådgivningslinjen Børnetelefonen, som fortalte mig, at langt de fleste unge ringer, fordi de har problemer med vennerne. Ikke på grund af vold, stoffer eller misbrug. Noget af det mest forfærdelige som ung er ikke at have venner.«
Dem ingen taler med
Selv om Sidse Stausholms research om de ensomme unge viste, at der i hver klasse skulle sidde mindst én stillepige, var det ikke let at komme i kontakt med dem. Ingen har lyst til at lade sig stemple med det meget lidt ønskværdige mærkat. Sidse Stausholm var i hele sit arbejde med filmen også meget opmærksom på pigernes sårbarhed.
»Jeg ledte efter nogle piger, som var stærke på trods af det, de havde været igennem. Hvor der var en spire til, at de kunne komme ud af deres rolle som udenfor og tavs og se, at deres ensomhed ikke var selvforskyldt.«
Sidse Stausholm fandt en af pigerne på en hjemmeside for stillepiger. Det forum genskabte hun i filmen. Via avatarer med alfevinger mødes pigerne i et virtuelt rum og taler sammen om deres daglige forsøg på ikke at forsvinde i klasseværelset og, ikke mindst, ikke at opgive håbet om en dag at få bare én ven.
Helst være almindelig
I filmen Jagten på den eneste ene, som også er en del af Næsten Voksen, er det heller ikke det sensationelle, der er på dagsordenen. Filmen beskriver med varme og humor to unge drenge i fynske Munkebo og deres spekulationer omkring, hvordan de finder én, der kan smøre madpakken i stedet for mor. Meget symbolsk indledes filmen med en bil, der cirkler rundt i en rundkørsel: Her foretrækkes ydmygt det, man kender så godt.
»Bare hun kan finde ud af at lave mad og vaske tøj og smøre madpakkerne, så er hun godkendt,« beskriver filmens ene hovedperson Anders sin kommende udkårne med. Hans bedste ven siden 1. klasse og filmens anden hovedperson, Peter, istemmer:
»Hun skal kunne lave mad ligesom min mor,« men på et område må der dog gerne være forandringer:
»Bare hun ikke har den samme røv.«
I Jagten på den eneste ene inviteres vi inden for i det parcelhus-Danmark, der præger de små provinsbyer med to rundkørsler og en tankstation, der ligger spredt ud over landet. Instruktør Cathrine Asmussen tog til Munkebo for midt i byens almindelighed at finde et alternativt billede af unge.
»Når man skal lave film om unge, handler det tit om identitetsforvirring og unge i opposition til det etablerede. Jeg ville gerne møde nogle, der greb livet anderledes an - med en lethed, og som var klar til at tage et skridt videre i stedet for endeløst svælge i deres problemer. Anders og Peter har det godt med at følge i deres forældres fodspor og har en helt særlig ro med livet.«
Uden store protester
Udover at forelske sig i de to drenge blev Cathrine Asmussen også begejstret for hele miljøet, der ligger langt fra hendes eget i København.
»Suppe-steg-is-miljøet fascinerede mig. Det var lige så anderledes for mig som at komme til et andet land, hvilket jo er lidt tankevækkende, når det på den anden side er noget af det mest almindelige. Der er mange mænd og kvinder i Danmark, der stadig lever i de her tydelige kønsroller, hvor drengene er som mænd i 50'erne, og pigerne samler på stel.«
Det meget dagligdags og jordnære gav dog Cathrine Asmussen nogle udfordringer i forhold til at bygge en historie op.
»Det kunne være svært at drive historien frem, fordi Anders og Peter var så lidt i konflikt med tingene. De tog jo det hele, som det kom. Derfor blev tiden den fremaddrivende faktor, hvilket jeg forsøgte at vise ved årstidernes skiften,« fortæller Cathrine Asmussen med et grin.
Trods Anders og Peters harmoniske livsførsel rummer filmen på anden vis en lille konflikt.
»Hvis der ligger en lille protest i historien findes den ved at sætte fokus på, at ikke alle unge er ens. Der er nogle, der ikke har store identitetsproblemer eller har brug for oprør. Nogle, der er i stand til at gribe livet ukompliceret an. Sådan en historie kunne jeg godt selv have haft brug for at høre som ung,« siger Cathrine Asmussen.

Buster Filmfestival for Børn og Unge. Løber fra den 17. til den 27. september. Festivalens film bliver vist i 14 forskellige biografer samt på andre lokaliteter i Københavnsområdet. Se program på www.buster.dk

