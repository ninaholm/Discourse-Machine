Sudansk racismebeskyldning er propaganda-stunt
Sudans regering raser over Susanne Bier-film, som de mener ligger i forlængelse af Muham-med-tegningerne. Sudan-ekspert understreger, at beskyldningerne kun bør ses som propaganda


 Den danske instruktør Susanne Biers endnu ufærdige film Hævnen har vakt den sudanske regerings vrede. Filmens handling trækker spor fra flygtningelejrene i Sudan til den almindelige hverdag i en dansk provinsby, og nu har den sudanske regering meldt ud, at man finder filmen racistisk og islamfjendsk.
Talsmanden for Sudans udenrigsministerium, Muawiya Osman Khalid, sammenligner ifølge det officielle sudanske nyhedsbureau Suna filmen med Muhammed-tegningerne og den hollandske politikers Geert Wilders film Fitna, der kobler islam med terrorisme.
Selvom filmselskabet Zentropa ikke vil uddybe filmens handling nærmere, afviser direktør Peter Aalbæk Jensen, at den skulle være antimuslimsk eller racistisk.
»Intet kunne være firmaet mere fremmed, og jeg skal hermed fastslå, at Zentropa altid har og altid vil respektere alle religioner og alles ret til at dyrke disse religioner på egen måde,« skriver han i en pressemeddelelse.
Alligevel har de sudanske beskyldninger fået alarmklokkerne til at ringe hos oppositionen herhjemme efter overfaldet på tegneren Kurt Westergaard.
»Vi har jo set, hvor forfærdeligt situationen omkring Muhammed-tegningerne har udviklet sig. Og skulle det her på nogen måde overhovedet få en lille ansats af det, så er det alvorligt, siger Socialdemokraternes kulturordfører, Mogens Jensen til DR. Sammen med SF's kulturordfører Pernille Frahm kræver han derfor handling af det danske udenrigsministerium og opfordrer udenrigsministeren til at forklare sudanerne, at Susanne Biers film ikke har noget antimuslimsk indhold.
Rygter
Udenrigsministeren selv vil ikke blande sig i det kunstneriske indhold i filmen. Dog har han allerede sendt et svar på kritikken til den sudanske regering.
»Udenrigsministeriet svarer, at der er kunstnerisk frihed og ytringsfrihed i Danmark. Vi forsvarer, hvad der er lovligt i Danmark. Det skal andre ikke blande sig i,« meddelte Per Stig Møller til Ritzau i går.
Desuden understreger han, at Udenrigsministeriet ikke har fået negative reaktioner fra andre muslimske lande. Selv om det forsat vækker bekymring hos oppositionen, at Danmark atter er kommet i fokus, vurderer Anders Hastrup, der er ekspert i arabiske forhold og Ph.d.-studerende ved Københavns Universitet, at det danske udenrigsministerium ikke behøver forholde sig yderligere til kritikken. I stedet for at tale om en ny Muhammed-krise, mener han, at beskyldningerne er den sudanske regerings forsøg på at vende nogle løse rygter om en dansk film til egen fordel.
»Den sudanske regering har øjne og ører åbne overalt. Alt dansk er i forvejen dæmoniseret, så er nogle danskere ved at lave en film om Sudan, kan regeringen nemt gøre en lille fjer til fem høns og derved skabe mistillid til alt vestligt i befolkningen,« forklarer han og tilføjer:
»Jeg tror ikke, den danske regering gør klogt i at indgå dialog om noget, der ikke er et reelt problem.«
Anders Hastrup understreger, at den sudanske regering bruger enhver lejlighed til at sætte konflikten i Dafur i sammenhæng med civilisationskonflikten mellem den vestlige og den islamiske verden.
»Regeringen betragter Dafur som et internt anliggende og er derfor utilfreds med den vestlige fordømmelse af det, der foregår. Derfor fordrejer man så ofte som muligt de vestlige fordømmelser, så man kan skaffe støtte i den arabiske verden,« forklarer han.
Ud over balladen om Susanne Biers film er det senest sket i forbindelse med klimatopmødet. Præsident Omer Hassan Al-Bashir var inviteret, men fik samtidigt at vide, at han ville blive anholdt og sigtet for krigsforbrydelser, hvis han dukkede op. Alligevel begrundede han sit afbud med striden om de danske Muhammed-tegninger.
»Hele balladen minder mig om den måde, som den sudanske regering har behandlet humanitære hjælpearbejde på. Jævnligt beskylder man hjælpearbejderne for spionage og smider dem ud af landet, så det ligger til regeringen at reagere med hysteri og censur,« tilføjer Anders Hastrup.

