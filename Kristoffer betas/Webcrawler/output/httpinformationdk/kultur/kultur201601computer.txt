Computerspillet That Dragon, Cancer viser sorgens væsen
Computerspillet ’That Dragon, Cancer’ bygger på spiludviklerne Ryan og Amy Greens egen familietragedie og handler om døden som en levet erfaring. Gennem interaktive tableauer fortælles om et kræftramt barns sygdom og død på en måde, der får denne skribent til at mindes sin fars kræftsygdom og sorgens forløb
Når nogle af scenerne i spillet ’That Dragon, Cancer’ bliver næsten uudholdelige, giver roen i det visuelle udtryk og muligheden for at udforske miljøet en velgørende følelse.


 Som mennesker har vi svært ved at bearbejde tragedier mentalt. Meget af det, vi gør i vores tilværelse, er automatiseret. Vores dage består af tankeløse rutiner – fysiske og følelsesmæssige. Processer, der gør det muligt for os at fungere uden konstant at skulle træffe nye beslutninger.
Men en gang imellem sker der noget forfærdeligt. Nogen, vi elsker, bliver meget syg – og ender med at dø. Når det forfærdelige sker, afsløres alle vores systemer med ét som absurditeter og kunstgreb. Intet vil længere give mening. Den proces kalder vi for ’sorg’.
Computerspillet That Dragon, Cancer, der udkom tidligere på måneden, handler om netop dette. Kreeret af spiludvikler Ryan Green og hans kone Amy i samarbejde med et lille hold af kunstnere og programmører er det et spil om parrets søn, Joel, der fik diagnosticeret terminal kræft, men kæmpede imod den i årevis indtil sin død i marts 2014.
Via interaktive tableauer bliver spilleren ført gennem vigtige øjeblikke på en hjerteskærende rejse. Vi er sammen med Joel og hans familie, da den første diagnose stilles. Vi oplever Joel på intensivafdelingen. Vi ser hans skrøbelige krop forbundet med drop og hospitalsudstyr. Vi ser Ryan og hans familie, der forsøger at holde humøret oppe. Vi ser, når det ikke lykkes.
That Dragon, Cancer tilhører en helt ny spilgenre, hvor fokus ligger på den følelsesmæssige oplevelse snarere end på traditionelle interaktive elementer som det at skyde, hoppe eller løse gåder. En stor del af tiden har man ingen kontrol over de scener, som udspiller sig. Man kan blot dirigere kameraet eller opsamle de objekter, der bevæger fortællingen videre – men er frem for alt til stede. Og er via lydsporet, der er indtalt af Ryan, Amy og deres sønner, tilhører til deres historie om kærlighed, tab og tro.
Der er finurlige scener som for eksempel i indledningssekvensen, hvor man styrer en and, som Joel smider brød ud til. Andre gange er det sindsoprivende situationer som i den scene, hvor en læge fortæller Ryan og Amy, at behandlingen ikke har virket, og at kræften er terminal. Her deltager man ved at ramme knapperne på Joels legetøj, som han åndsfraværende spiller på.
Dødsangst
Men selv om spillet har faser, der er ulideligt triste og gribende, har familien Green været fast besluttet på at vise, at Joels liv, selv i hans allersidste tid – og deres egen oplevelse af hele forløbet – ikke var én konstant nedtur med sorg og ulykke.
»Jeg forstår så udmærket, at det er et spil, som mange nok ikke har lyst til at komme i nærheden af,« har Ryan sagt. »Men jeg håber også, at det fremgår, at hensigten for os ikke har været at trække folk igennem noget smertefuldt. Der er selvfølgelig en del barske scener, men der er også søde scener og sjove scener og fjollede scener og magiske scener. Jeg tror, at det er noget af det, man finder ud af på hospitalet. Det ene øjeblik græder man, og så taler man om ting, man aldrig havde troet, man skulle tale om. Og i næste øjeblik griner man. Livet består af alt det.«
Hvad skal man gøre og føle?
Det er meget præcist udtrykt, synes jeg. Jeg kan nikke genkendende til disse stemningsskift i hele oplevelsen af dødsangst og sorg. Som vi føres igennem spillets scener fra hospitalets korridorer til vandreturen i skoven og de symbolske oceansekvenser, føles forløbet hele vejen igennem slående autentisk.
Den 29. januar 2003 ved totiden om natten fik jeg en opringning fra min storesøster.
»Hvis du gerne vil se far for sidste gang«, sagde hun blot, »må du hellere komme nu.«
Jeg boede i Bristol på det tidspunkt, og mine forældre boede i Cheltenham, en times kørsel væk. Jeg var træt og fortumlet, men fik vækket min kone. Vi klædte os på og fik i hast pakket noget tøj og satte os ind i bilen.
To år før havde min far opdaget en smertefuld knude på sin tunge. Først havde han bagatelliseret det, hvilket var typisk for ham, men da han omsider fik den undersøgt, viste det sig at være kræft. Han gik til kemo og andre behandlinger, og det blev en lang, smertefuld og foruroligende proces. På et tidspunkt troede han, at han ville klare den, men så spredte kræften sig. Først langsomt og siden hurtigt. Vi måtte nu indse, at der ikke var noget at stille op. Alle de tidshorisonter, vi havde fået af lægerne, alle de muligheder og prognoser, vi havde klynget os til, kollapsede som korthuse.
Min søster tilkaldte mig fra vores forældres hus, fordi hun vidste, at min far var døden nær. Da jeg ankom, var min lillesøster og hendes mand der også, og min mor serverede te. Min far lå i en seng i gæsteværelset. Hans vejrtrækning var besværet, hans hår, der normalt var pænt kæmmet, var uglet. Han var pumpet fuld af smertestillende medicin og var kun halvt ved bevidsthed. Men dette var min far, og sådan var virkeligheden. Her stod vi alle og vidste ikke rigtig, hvad vi skulle gøre eller føle.
Processen er kaos
Netop dette er det interessante ved That Dragon, Cancer. Spillet forsøger gennem en række surrealistiske, ofte tåbelige og tilsyneladende meningsløse øjeblikke at formidle den forvirring og vildrede, der er forbundet med hele processen. På et tidspunkt i begyndelsen opløses en hospitalsscene i en Mario Kart-lignende racerløbssekvens, hvor Amy tager Joel med på en vild tur gennem hospitalets gange, og spilleren styrer handlingen som i et kørespil. For nogle vil den slags afledninger måske forekomme underlige, malplacerede og distraherende – især fordi det sker på et tidspunkt, hvor spillet skal forberede os på de forfærdelige nyheder. Det er, som om dette indslag bryder fortælletempoet. Men sandheden er, at afbrydelsen er særdeles karakteristisk, for der findes aldrig et bestemt og fast tempo. Der er ikke en definerende stemning, ikke et ubrudt forløb. Hele processen er et kaos.
En surrealistisk drejning
Vi sad med min far i to dage, imens han langsomt gled fra os. Mine minder fra den tid er dog ikke kun fyldt med sorg – der var også lyse øjeblikke. Vi dumpede ned på sengen over for ham, fortalte vittigheder, lo, genopfriskede minder. Nogle gange kunne han selv bidrage. Han fortalte om en af sine venner, der havde ejet en Porsche, men da historien holdt op med at give mening, svarede vi igen med kærlige drillerier, som vi altid havde gjort over for ham. På et tidspunkt indskærpede min far over for min mor, at hun skulle passe på ikke at glemme sin dulletaske, hvilket hun så måtte forklare var, hvad hun plejede at kalde sin makeuptaske i tresserne. Hans hukommelse blev flagrende. Han var både til stede med os i rummet, men også uden for det og langt væk. Han sagde til min mor, at hun skulle beholde sin flotte frisure.
Vi lo alle. Indimellem spiste vi eller så tv, mens han sov. Igennem hele den næste nat holdt jeg mig vågen og lyttede til hans vejrtræknings langsomme hvæsen. Selv om jeg vidste, at det lakkede mod enden, trøstede lyden mig. Vi var sammen som en familie og forsøgte at tackle situationen, så godt som vi kunne. Livet havde taget en surrealistisk drejning – det var, som om vi midlertidigt eksisterede uden for vores eget liv, uden for tiden selv. Det var hårdt, men nogle gange var det sjovt. Ligesom spillet.
I lang tid kunne jeg ikke fortælle andre om den latter, som også kunne lyde i disse forfærdelige dage. Jeg tænkte, at andre mennesker, som måske ikke havde oplevet et nært og elsket familiemedlems død, ikke ville kunne forstå det – og at de måske ville dømme mig.
For der forekommer mig at være en udtalt forventning om, at der eksisterer et manuskript, som vi skal følge. Et manuskript, som vi har fået indprentet gennem tusindvis af filmiske dødslejescener. De dystre ansigter hos de forsamlede omkring sengen. Kampen for at holde modet oppe. På film sker det sjældent, at nogen bryder ind for sige: »Hvem vil have mere te?« Men sådan var min oplevelse.
Spil giver handlekraft
Her kan videospillet som massemedium noget. Fordi det er interaktivt, får vi mulighed for at udnytte dets potentiale til også at få sære og dumme ting til at ske. Ligesom sorgen får også videospil os til at bryde med vores vante måder at tænke og handle på. Alle spil giver os historier, men det gode spil giver os mulighed for at undergrave fortællerens intentioner. Det lærer os om kontrol og om tab af kontrol. Det er ifølge selve deres natur anarkistiske.
Mange computerspil handler også om døden på en måde, som ingen andre kulturelle udtryk gør. Spil leger med døden, de systematiserer den, så den ofte ikke er andet end en kortvarig distraktion. Men har et uendeligt antal liv i et spil, og når man dør, genopstår man – det er alt sammen en del af den samme maskine. Dette er også grunden til, at spil ofte på samme tid er skræmmende, hjerteskærende og latterlige. I Half-Life, det store science fiction-skydespil, hvor aliens invaderer en skjult forskningsbase, kan man opleve forskere, der trygler om hjælp, mens man springer rundt i lokalet eller pander dem ned med et koben. Spil giver os den handlekraft tilbage, som vi nogle gange føler, at vi har måttet opgive i livet – en handlekraft, der kan være både bizar, legende og upassende.
Det er derfor, vi nogle gange kan opleve, at vi hengiver os til kærligt drilleri, når en elsket person er ved at dø fra os.
That Dragon, Cancer tager livtag med disse komplekse, sjælsrystende spørgsmål. Der findes i spillet en scene, der foregår på en slags symbolsk hav, og hvor Ryan og Amy skændes om fremtiden. Amy er sikker på, at Joel vil overleve – hun tror på, at Gud vil redde ham. Men Ryan tillader ikke sig selv at håbe. At overhøre denne dialog fra et sikkert autentisk øjeblik i deres liv er næsten uudholdeligt. Men roen i det visuelle udtryk og mulighederne for at udforske miljøet som en måge, der styrtdykker for at hapse den ene aborre efter den anden giver en følelse af velgørende afstand.
Signalet forsvinder ikke
Jeg var der ikke selv i det øjeblik, da min far døde. Efter at have våget i to døgn var jeg kørt hjem for at hente nogle flere ting, og da jeg kom tilbage, åbnede min mor døren og fortalte mig, at han var gået bort, ganske få minutter før.
»Kom og sig farvel,« sagde hun.
Da jeg gik ind og så ham ligge der under dynen, vidste jeg, at alle de ting, folk siger, var sande: Døden er umiskendelig; den døde ligner overhovedet ikke en sovende person. Min far og alt, hvad han nogensinde havde været, var borte fra dette værelse og fra denne verden. Jeg tog hans hånd. Det var ikke længere tid til vitser og drillerier. Eller rettere: Det var, hvad jeg troede. Jeg tog fejl.
For dette er et andet vigtigt budskab, som afspejles og udforskes i That Dragon, Cancer – og som jeg håber vil bringe trøst til Ryan, Amy og deres børn, som årene går. Spillet er et meget håndgribeligt bevis på, at relationer kan fortsætte efter døden. De behøver ikke at forsvinde. Noget bliver tilbage.
Det, som vi skal forstå – og som kunsten altid forsøger at fortælle os – er, at når man elsker et andet menneske, eksisterer der mellem os og dette en ubrydelig binding. Der findes en art følelsesmæssigt wi-fi-signal, som opretholder alle de delte følelser, minder og erfaringer og private vittigheder. Men når en person dør, afbrydes signalet ikke. Det bliver ved med at sende.
Hvilket er grunden til, at jeg så tit tænker på sjove ting, jeg ville ønske, at jeg kunne dele med min far. Men jeg kan fint forestille mig hans svar. Det er ikke tale om fantasi, men om simulation. En virkelighed, som ganske vist ikke blev til noget, men som kunne være blevet det, hvis vi havde fået noget mere tid sammen. Signalet bliver muligvis svagere, men det forsvinder ikke.
Vi må føle, hvad vi føler
That Dragon, Cancer er, må det siges, også et spil om Ryans og Amys kristne tro, hvilket måske kan lyde afskrækkende, hvis man ikke er religiøs. Det handler et barns død, ikke en forælders – og det er ikke en sorg, jeg selv har oplevet, og derfor hellere ikke vil foregive at kunne forstå.
Men budskabet formidles via et spil, der kan forstås af alle. At elske en person, indtil han eller hun dør er en kompliceret, overvældende og lykkelig livserfaring. Når vi mister et elsket menneske, kan ingen fortælle os, hvordan vi skal reagere. For ingen andre ved, hvad det var, vi havde sammen. Det meste af tiden klarer vi os igennem på rutine og konventioner, men når den mest uafviselige virkelighed bryder ind i vores liv, bør vi ikke være bange for at føle, hvad vi føler.
En scene i spillet viser netop det. Vi ser en hospitalsgang fyldt med lykønskningskort – de sidder fast på væggene, på skabene og ligger på bordene. Man kan klikke på hver enkelt og læse ordene. De fleste synes at være henvendt til afdøde familiemedlemmer, som måske også kæmpede imod dragen kræft. Et af dem lyder: »Jeg elsker dig, far. Selv nu kan du stadig få mig til at grine«.
Dette er sandheden – sandheden om spillet og måske alt andet. Lyset går ikke ud. Båndet brydes ikke. Hvad vi havde sammen, er mit for altid.
© The Guardian og Information 
Oversat af Niels Ivar Larsen

