Klods Hans, Nora og alle de andre partiledere ...
Hvis de ti partiledere skulle svare til en figur fra verdenslitteraturen – hvem skulle det så være? Kristen Bjørnkjær givet et bud


 Lars Løkke Rasmussen: Klods Hans  
Lars Løkke Rasmussen har klodset godt og grundigt rundt i det, men hvordan var det nu, det gik med Klods Hans i H.C. Andersens eventyr? På slottet rynkede de på næsen, da han kom ridende ind på en gedebuk med en død krage, en gammel træsko og noget pludder. Modsat broren, der kunne den latinske ordbog udenad, vandt han prinsessen og hele kongeriget. Løkke kan stadig nå at lave en Klods Hans. Op på bukken, Lars!
Uffe Elbæk: Fyrst Mysjkin
Uffe Elbæk vil alt det bedste i verden og er – som Fyrst Mysjkin i Dostojevskijs Idioten – et åbent menneske med stor forståelse for andre menneskers følelser og tankegang, men lider han ikke også af naivitet, hvis han tror, at godhed vil føre ham langt? De andre partier vil ikke tøve med at mase ham. Nuvel, den gode Mysjkin var ingenlunde idiot, og Uffe Elbæk har indtil videre scoret point med sin afslappede feelgood-stil og anderledes tilgang til politik.
Søren Pape Poulsen: Gulliver
De Konservatives nye kaptajn har et ambitiøst mål om at rette sit nødlidende parti op. Efter en svag start har han indtaget den meget jyske position: At han er klogere og mere fornuftig end politikerne i København. Lidt som titelpersonen i Jonathan Swifts roman Gullivers rejser, der kommer til landet Lilleput, hvor indbyggerne kun er 15 centimeter høje. Desværre må Pape nok på et tidspunkt indse, at han i virkelighedens verden er kommet til Storeput. Med andre ord: En omvendt Gulliver.
Kristian Thulesen Dahl: Flemming
I det gamle Danmark, som vi ikke længere kender, var Gunnar Jørgensens Flemming-bøger overordentligt populære. De handler om en rask dreng, en anfører-type, der ikke har meget til overs for sine lærere, når de bruger deres autoritet forkert. Så træder han i karakter. Tilsvarende har Dansk Folkepartis drengede leder ikke megen respekt for de gamle partier, som han ustandseligt udfordrer. Han ser sig selv som en helt almindelig dansker, der tør, hvor andre tier.
Johanne Schmidt-Nielsen: Oskar  
I Bliktrommen af Günter Grass slår drengen Oskar på tromme for at overdøve menneskenes dårskab. Forsøger nogen at tage trommen fra ham, skriger han så højt, at glas splintres. Johanne Schmidt-Nielsen taler i stedet med store bogstaver og nægter som drengen at blive voksen i betydningen regeringsduelig. De andre politikere frygter hendes skarpe tunge, og der er også noget Pippi Langstrømpe over hende. Vælgernes darling giver gerne de andre ledere baghjul.
Don Quijote: Anders Samuelsen
Anders Samuelsen har fået medvind på en ide om, at mennesker skal have lov til at være sig selv og begrænses mindst muligt af staten. Liberal Alliances leder kæmper ikke som Don Quijote i Cervantes’ roman direkte imod vindmøller, men så sandelig heller ikke for. Kun trevent har hans parti erkendt, at verdens klimaforandringer er menneskeskabte. Hans ordfører er stadig ikke overbevist. Derfor må Anders Samuelsen finde sig i at blive udnævnt til partiledernes Don Quijote.
Stig Grenov: Sisyfos  
I græsk mytologi trillede Sisyfos en sten op ad et bjerg, men hver gang, han var lige ved at komme helt op, trillede stenen ned igen. Stig Grenov fra Kristendemokraterne er på en lige så håbløs mission, men kan varme sig ved, at den franske forfatter Albert Camus i Sisyfos-myten, en nyfortolkning, mente at Sisyfos egentlig var en lykkelig mand i og med, at han havde affundet sig med sin skæbne. Det er årevis siden, at de kristnes parti har spillet en rolle i dansk politik.
Pia Olsen Dyhr: Alice  
Ikke for ingenting er SF blevet kaldt for Surrealistisk Holgerparti, og Pia Olsen Dyhr forsøger bravt at navigere i forhold til sit bagland, hvor hun blandt andet skal forholde sig til en dæmonisk figur, kaldet Vikaren fra Helvede. På samme måde skal titelpersonen i Lewis Carrolls Alice i Eventyrland forholde sig til blandt andet Den Gale Hattemager. Der er ikke noget galt med Pia og heller ikke med Alice. Det er blot deres omgivelser, der må føles utrygge.
Morten Østergaard: Peter Plys
Morten Østergaard er så afgjort den allersødeste af partilederne. En, man sådan rigtigt får lyst til at kramme. Det kan han ikke løbe fra. Selv når De Radikales komet forsøger at puste sig op og gøre sig lige så skrap og skarp som sin forgænger, Margrethe Vestager, ligner han mere et tøjdyr end en tiger. En udmærket egenskab alle andre steder end lige netop politik, hvor vælgerne endnu ikke har belønnet ham for hans sweetness, men et stort bamsekram herfra.
Helle Thorning-Schmidt: Nora
I Henrik Ibsens drama Et Dukkehjem forlader Nora sin mand og det borgerlige ægteskabs mandsdominerede og kedsommelige normer. Helle Thorning-Schmidt fortsætter, hvor Nora slap. Hun har insisteret på et anderledes ægteskab og er ligeglad med hvad folk siger. Som Hillary Clinton, der siger, at en kvindes plads er i Det Hvide Hus – ikke i køkkenet – er hun gået direkte efter magten. Efter en masse kritik kan hun nu, muligvis, se frem til at høste frugterne.

