Blød som smør i mandens arme
Britt Bendixen, dommer i 'Vild med Dans', mener, at Helle nok ville være for dominerende som partner i en vals eller slowfox med Villy


 Opringning direkte til danseskolen på Pejsegården:
Britt Bendixen, du var lidt ude efter både Tommy Kenter og Ole Kibsgaard i sidste uges 'Vild med Dans'. Tommy bevægede armene som en færdselsbetjent, og Ole fra 'Kaj og Andrea' havde stive bevægelser i cha-cha-chaen?
»Altså store mænd kan jo være flotte, når de danser. Men det bliver nemt stift, når nydansere skal vise alt, hvad de har lært.«
Hvad hedder den slags dans, man danser i 'Vild med Dans'? Sportsdans eller selskabsdans?
»Egentlig hedder det vel ballroom-dance eller turneringsdans. Ifølge de internationale regler er der to kategorier: standard og latin. Standard er for eksempel quickstep, og latin blandt andet rumba eller cha-cha-cha. Og egentlig er det underligt, at tango hører under standard, og jive under latin. Men det har nok noget at gøre med damernes sparsomme påklædning i den kategori.«
Hvad så med twist for eksempel?
»Det er et eksempel på dét, vi kalder en periodedans, så den hører ikke med.«
Hvorfor er de reglementerede turneringsdanse så kolossalt stiliserede, med strakte lemmer og parallelle fødder?
»Det er fordi, de to dansende skal spejle hinanden.«
Men der er stadigvæk søgning til danseskolerne?
»Jeg har mange ægtepar, der måske har set Vild med Dans og gerne selv vil prøve, og har det hyggeligt. Selv om det også kan ske, at et par kommer op at skændes over trinene. Det er jo ikke så godt.«
Nej, det var vel ikke meningen ...
»Nej, men det er meget rart at kunne være med på dansegulvet ved moster Agnes' fødselsdag eller niecens konfirmation. Og så giver det motion at danse måske i stedet for badminton ...«
Hvis nu vi skulle prøve at sammensætte dansepar af de politikere, vi har fulgt på tv under valget, hvad så med Helle Thorning og Villy Søvndal?
»Så tror jeg hun i for høj grad ville tage teten. Det ser ikke godt ud, hvis det er damen, der fører manden. Hun skal være som smør i hans arme. Så tror jeg, at det ville gå bedre med Lars Løkke som Helles dansepartner.«
Medmindre han skulle have Johanne Schmidt-Nielsen?
»Ja, de passer måske bedre sammen i højden.«
Og Pia Kjærsgaard ...
»Jamen, hun danser faktisk udmærket. Det ved jeg fra engang, jeg underviste et tværpolitisk dansehold i lanciers. Hun har sikkert gået til dans som barn.«
Hvis nu du og jeg skulle danse sammen, hvad skulle det så være?
»Nu kender jeg jo ikke din fremtoning. Men mon ikke vi kunne finde ud af en engelsk vals? Eller en forsigtig jive?«

