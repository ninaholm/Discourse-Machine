Mine inspirationskilder er hverdagsliv og science fiction
Ivan Andersen blander hverdagsliv og uvirkelighed i sine malerier. Han er aktuel med udstillingen 'It's all downhill from here' på Galleri Bo Bjerggaard


 Kunstnerens poesibog interviewer hver uge en ny kunstner, der er aktuel med en udstilling og giver til slut et bud på weekendens spændende ferniseringer.
Hvad er din største styrke?
Hvis mine malerier er upræcise, har jeg stor tålmodighed og vedholdenhed - jeg bliver ved, indtil det er rigtigt. Og så er jeg også god til at veksle mellem at være rationel og impulsiv når jeg arbejder. Det vil sige, at selvom jeg arbejder organiseret, så kan jeg stadig give efter for improvisationer, hvis en idé pludselig opstår.
Din største fejl?
Min svaghed handler også om min vedholdenhed. Dét at jeg bliver ved, til jeg synes det bliver rigtigt betyder, at jeg for eksempel kan bruge lang tid på at arbejde med et lag maling, som slet ikke kommer til at blive set når maleriet er færdigt. Jeg investerer en masse tid i en lille ting, og så det kan blive svært at male den over til sidst, selvom det måske er nødvendigt.
Hvordan arbejder du bedst?
I mørke med hawaii-skorte... Nej, jeg arbejder bedst under pres, ellers har jeg en tendens til at udskyde beslutninger i forhold til ting jeg er usikker på. I forbindelse med min soloudstilling på Bo Bjerggaard har jeg de sidste 14 dage arbejdet 15 timer om dagen. Jeg kommer ind i arbejdsprocessen på en anden måde og der kan opstå nogle idéer, som ellers ikke nødvendigvis ville være opstået.
Hvem er din vigtigste samarbejdspartner?
Galleri Bo Bjerggaard. Og så er der kunstnergruppen Paint Over (Ivan Andersen, Troels Aagaard, Lars Christensen, Jonas Hvid Søndergaard ). Vi snakker meget sammen og giver hinanden feeedback på de ting vi arbejder med.
Hvad er din største kunstneriske inspirationskilde?
Jeg bliver nok ret inspireret af den kunst, der bliver lavet lokalt, men jeg prøver da også at orientere mig i forhold til hvad der sker andre steder i verden. Konkret bliver jeg meget inspireret af dagligdagen. For eksempel når jeg cykler hjem fra atelieret med billderne af mine malerier på nethinden. Her blander de indre billeder sig med de billeder jeg ser, når jeg cykler gennem byen. Det er en stor inspiration. Der er også 3d arkitektmodeller på nettet af huse, som endnu ikke er bygget færdige. Der står måske en glad person foran huset. Det er animeret så det ser næsten rigtigt ud, men det mangler lige en lille smule for at være virkeligt. Denne uvirkelighed, fremmedgjorthed kan jeg godt lide at arbejde med. Det er lidt det samme med Science fiction. Jeg kan godt lide at lege med ideerne om hvor vi er i tid og rum og rykke ved de gængse forestillinger.
Hvilket udstillingssted er dit foretrukne?
Jeg går egentlig mere op i kunsten der hænger på udstillingsstederne, end i stederne selv. Det er måske lidt konservativt, men Guggenheimmuseet i New York og Tate Modern fascinerer mig. Det er nogle meget smukke, monumentale bygninger.
Hvilken nulevende, dansk kunstner sætter du mest pris på?
Det kan godt være det bliver lidt nepotistisk og jeg glemmer sikkert nogen. Torben Ribe er  en ven, men jeg kan også godt lide hans ting. Han har humor og selvironi og respektløshed over for hvad man kan og ikke kan. Det samme med  Pind og  Ferdinand Krag. De laver nogle skæve ting, der giver stof til eftertanke. Igen synes jeg, at jeg kan spore denne her science fiction-idé bag tingene. Men det handler nok også om, at jeg tit kan genkende mig selv i nogle af de ting jeg synes er spændende.
Hvad savner du på den danske kunstscene?
Det ved jeg ikke helt - jeg har ikke lyst til at være dommer. Men måske kan der være en tendens til at orientere sig meget lokalt - en tendens jeg nok selv er en del af. Danske kunstnere kigger meget på sig selv og hinanden, måske glemmer vi at kigge lidt udad.
Hvad værdsætter du på den danske kunstscene?
At alle kender hinanden, det er måske lidt indspist, men det betyder, at det er let at komme til at lave projekter med hinanden, og at der ikke er så meget hierarkisering - efter min opfattelse.
Hvad er den største bedrift i din karriere?
Det var da jeg vandt VM i kunst i 2002, ha ha.. Ej, det var da jeg kom ind på kunstakademiet i fjerde forsøg. Det er svært at samle sig selv op igen efter at være blevet afvist, især tredje gang var hård. Fjerde gang arbejdede jeg meget målrettet i 8 måneder – det betød selvfølgelig, at jeg blev mere præcis i det jeg lavede. Dét år var jeg 31, og jeg havde på fornemmelsen at det var sidste chance, fordi jeg vidste at nogen i optagelseskomitéen mente, at de optagede ikke måtte være alt for gamle.
Lige nu er en af mine størte bedrifter også min soloudstilling på Bo Bjerggaard, men det er måske også fordi jeg har arbejdet så hårdt med den de sidste tre måneder.
Hvad var dit første kunstværk?
Jeg har tegnet i meget lang tid. Øvet mig i at tegne så det lignede, for eksempel på Glyptoteket, hvor man kan tegne efter skulpturerne. Men der skete noget med mit arbejde, da jeg var på en daghøjskole i 1995. Det var en koncentreret proces og i slutningen blev mit arbejde mere personligt. Det gik mere ud på det personlige end på at det lignende. Måske var det her der opstod noget, som kan kaldes kunst. Det ved jeg ikke om man kan sige.
Hvad er din største kunstoplevelse?
Det er Thomas Hirschhorns Bataille monument på Documenta 11.
Den dag vi så Hirschhorns kunstværk var virkelig a day to remember. Vi var en god flok mennesker. Tyrkiet spillede mod Senegal i VM. Der boede mange tyrkere i boligbyggeriet, hvor Hirschhorns installation også lå. Solen skinnede, og en familie tog deres fjernsyn med ud på græsplænen. Tyrkerne vandt, og så  kørte de rundt og rundt i deres biler på en allé der lå ved siden af.
Og så er der dette års Venedig Biennale, hvor kunstneren Kara Walker var ret tryllebindende.
'It's all downhill from here' på Galleri Bo Bjerggaard indtil d.5. april 2008.
Ferniseringer i weekenden
Den Frie Udstillingsbygning
Oslo Plads, 2100 København Ø
Radical Software
Copenhagen Free University, Superflex, TV-TV, Learning Site, Swop Network, Raindance Corporation, San Fransisco Mime Troupe, Solvognen, University of Openess, VideoFreex, Craig Balwin, Amy Balkin, Community Memory, The Diggers, Dean & Dudley Evenson, Charlotte & Sture Johannesson, Ant Farm, Ferdinand Kriwet, National Center for Experiment in Television, Malmö Fria Kvinnouniversitet, Sarah Lewison & Erin McGonigle
d. 9. februar -  9. marts 2008
Fernisering fredag d. 8. februar, 18-21
www.denfrie.dk
Kunstforeningen Gl. Strand
Gammel Strand 48, 1202 København K
Randi og Katrine
Randi Jørgensen & Katrine Malinovsky
d. 8. februar -  4. maj 2008
Fernisering fredag 8. februar
www.glstrand.dk
Galleri 21
Rådmansgatan 5, Malmö
Björn O. Olson (SE)
d. 9. februar -  2. marts 2008
Fernisering lørdag d. 9. Februar kl. 12-16
www.galleri21.com

