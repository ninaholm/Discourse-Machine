Vild med dans på skråplan
Fejlcastet. Venstres næstformand, Kristian Jensen, springer i danseskoene til den nye sæson af Vild med dans.  Det ville nok have været mere underholdende at se Traktor-Troels Lund Poulsen i wienervals med kæp i bagen


 Måske er det alligevel ikke nogen god idé, tænker jeg resigneret. Den havde ellers gjort mig fyr og flamme og desforuden hensat mig i en tilstand af heftige drømme om søde skandaler og pludselig berømmelse. De kulørte blade, fablede jeg om, ville langt om længe begynde at interessere sig for mit privatliv, der med garanti ville blive krænket, med klækkelig erstatning til følge, evt. som følge af et forlig mellem parterne  mig på den ene side, Billed-Bladet på den anden.
Min gode idé var, som den kvikke læser selvfølgelig allerede har gættet, at stille op til Vild med dans. At jeg ikke skulle være kendt nok, er noget sludder, enhver må kunne se Ritzaus forstørrede overskrift for sig: Prisbelønnet forfatter og stjerneskribent på Information også med i Vild med dans!
Næe, det var såmænd fru Ida Rosa, der lyseslukkerisk kom og ødelagde det hele. Du kan ikke danse, Nielsen, sagde hun kort og godt. Først protesterede jeg naturligvis: Kunne Anne Mette Rasmussen det? spurgte jeg. Ingen kommentarer, lød det.
Sagen er, kære læser, at min hustru faktisk kan danse. Hun har såmænd lært det på Britt og Bo Bendixens danseskole i sin tid. Du må da kunne lære mig et par basisgreb, sagde jeg. Hun studsede over udtrykket, men sagen var uddebatteret for hendes vedkommende, det kunne jeg godt mærke. At hun ligefrem skulle assistere mig som dansepartner, kunne slet ikke komme på tale. Jeg overvejede, stadig opsat på at gennemføre planen, om end noget slukøret, allerede, om jeg måske skulle spørge Helle Helle. Hun vil sikkert være tolerant over for sådan en udkantstype som mig. Om ikke andet, så fordi hun kender Nykøbing Falster, hun ved godt, at vi er lidt tunge i røven hernede.
Men den lammende skepsis fra konens side af endte alligevel med at gøre kål på mine drømme om en dansekarriere. Ellers ærgerligt, for Britt Bendixen plejer at være en af dommerne, måske kunne jeg opnå noget dér på det bekendtskabsmæssige område.
Men nej, der var ikke andet for. Så jeg har skrinlagt projektet. Det er nok også meget fornuftigt  af rent principielle grunde, mener jeg. Jo, for hvis jeg stiller op i år, så gør Peter Rønnov-Jessen det sikkert næste gang. Skråplan, skråplan. Til sidst bliver det nøjagtig ligesom Tour de France, hvor man ikke har en chance for at vinde, hvis man ikke doper sig ligesom de andre. Lad os nu være modne og pragmatiske, Nielsen, sagde jeg til mig selv: Så længe der alligevel ikke er nogen, der gider se én på et dansegulv, kan man jo lige så godt holde sin sti ren.
Hvad tv-seerne angår  de stakler!  så må de jo så nøjes med forhenværende skatteminister Kristian Jensen. Han ligner en teenager, der har stået for længe i lære i Ringkøbing Sparekasse, men det kan selvfølgelig godt være, han har gået på danseskole også. Det ville nok være mere underholdende, hvis det var den nuværende skatteminister, Troels Lund Poulsen, der stillede op. Traktor-Troels, som de kaldte ham, dengang han var miljøminister. Og kørte rundt i den sjællandske natur på sin kæmpestore John Deere, når han havde fri. Som den daværende landshøvding gnæggede ved en bestemt, tv-transmitteret lejlighed: Ægge en fuwl, ægge en fæsk har nogensinde taget skade af lidt dieselolie! Det var partiet Venstres politik, det er det stadigvæk, og det vil det være for al fremtid. Også den dag, hvor snobberne oppe i Gl. Holte må bruge robåd, når de skal spille galf.
Men hvad nu Troels Lund Poulsen angår, så har han en slående lighed med Manden, der var fast tilbehør til ens legetøjstraktor, da man var barn. Det eneste, han mangler, er at blive malet blå og få en pind i røven. Så han ikke falder af, når traktoren suser hen ad spisebordet. Det ville da være flot at se ham, lyseblå og med et fremmedlegeme stikkende ud bagtil, i en fejende, adstadig wienervals på dansegulvet. Der vil slet ikke være nogen tvivl: Britt Bendixen vil falde i svime, hun vil ufortøvet bedømme præstationen med karakteren DENMARK, twelve points!
Nå, skide nu være med alt det pop. Det er alligevel under ens værdighed. Tænk, at man overhovedet kunne tænke i de baner! Godt man har en klog og forstandig kone til at tale én til rette. Dumme selskabslege i fjernsynet er selvfølgelig kun for dumme mennesker.
Men ærligvis, så nager det stadig. Det kunne nu være meget skægt at se sig selv på forsiden af Se & Hor, som det folkelige segment kaldte det i gamle dage  dvs. dengang en minister ville blive fyret på gråt papir, hvis han stillede op til sådan noget som Vild med dans. Det er selvfølgelig ikke noget, almindelige mennesker forstår noget af, men det kan være forbundet med stor sorg  såvel som pine og smerte  når man nu engang er for fin til at være med til alt det platte. For selv om de er en flok ulækre småborgere, dem på dansegulvet, så ser de da ud til at have det meget sjovt. Og programmerne samler så mange seere, at man simpelthen er nødt til at kigge med engang imellem. For at holde sig orienteret.
Jeg kan i øvrigt fortælle, at en ikke-etnisk dansker af mit fjernere bekendtskab var ved at dø af grin, da han for et par år siden så den daværende statsministerfrue svinge lårene. Han troede ikke sine egne øjne. Tårerne trillede ned ad hans muslimske kinder  af grin. Men at grine, fordi man synes, noget er åndssvagt, det er skam også at more sig.
Det er noget værre noget, hvad?


