’Det er løgn, spiste du sukker, mens du var gravid?!’
Vores sundhedsdyrkelse minder om religiøs fanatisme. Taberne i samfundet er de fede, rygerne og dem, der ikke kan leve op til de sundhedsråd, vi bombarderes med konstant. Det mener manuskriptforfatteren Mette Heeno, der er aktuel med teaterstykket ’SygtSund’ på Grob
 ’Vi vil ikke acceptere, at vi kan blive syge, selvom det er en del af livet’, siger Mette Heeno, der har skrevet manuskriptet til teaterforestillingen ’SygtSund’


 »Jeg har lige købt kalendergaver til mine børn nede på caféen. Se, det er marshmallows!«, Mette Heenos ansigt lyser op i barnlig begejstring over de cellofanposer med små skumfiduser, som hun hiver op af en indkøbspose.  Hun er ikke en af dem, der har indført stram sukkerpolitik i hjemmet. Men hun har været typen, der skrev lister over alle råd om kost om motion, hun fik i dameblade og medierne. Bare for at være sikker på, at hun huskede det hele. Hun endte ligesom mange andre, der prøver at finde op og ned i de mange sundhedsråd, med at blive »snotforvirret«.
»Der kommer et nyt livsstilsråd hver anden dag. Så er det livsfarligt at drikke kaffe. Dagen efter viser en undersøgelse, at kaffe forebygger sukkersyge, så man skal huske sine 3 kopper kaffe HVER dag. Så skriver BT på forsiden, at man kan undgå kræft, hvis man spiser en bestemt madvare. Det gør jo, at en masse folk tænker: Fedt – hvis jeg bare spiser nok af det, får jeg ikke kræft. Og anbefalingerne ændrer sig jo hele tiden i takt med forskningen. Tænk, hvis man om 20 år siger: »Det er løgn, spiste du sukker, mens du var gravid? Du er da fuldstændig sindssyg! Det er da derfor, der er så mange børn, der har ADHD! « Samtidig har mange mistet troen på autoriteter og den traditionelle lægevidenskab og er pludselig blevet til selvudnævnte sundhedseksperter. Sådan var det i hvert fald med hele 'Kernesund Familie'-bølgen.«
 ’Vi vil ikke acceptere, at vi kan blive syge, selvom det er en del af livet’, siger Mette Heeno, der har skrevet manuskriptet til teaterforestillingen ’SygtSund’
Per Morten Abrahamsen
At vinde over sygdommen
Som manuskriptforfatter har Mette Heeno skrevet en lang række film og tv-serier som 'Lærkevej', 'SuperVoksen', 'Terkel i knibe' og senest Hella Joofs kommende film 'All Inclusive'. ’SygtSund’ er hendes første teaterforestilling og er skrevet til det lille teater Teatret St. tv. I forestillingen rammes en af hovedpersonerne af en alvorlig sygdom. Men hun vil ikke acceptere sin diagnose, fordi hun jo har levet sundt hel sit liv og »er ikke sådan en, der bliver syg«, som hun formulerer det. Mette Heeno har oplevet samme vrede og følelse af uretfærdighed, da hendes datter for syv år siden blev alvorligt syg af en sjælden hjertesygdom.
 »Vi vil ikke acceptere, at vi er organismer, der kan blive ramt af sygdom. Derfor bliver kampen mod alvorlige sygdomme tit beskrevet som en krig, man kan vinde eller tabe. Og våbene er både den traditionelle lægevidenskab, alternativ behandling, kost og vitaminkure. Sådan var det også for mig. Da min datter blev syg, brugte jeg formuer på fjernhealing og fiskeolie. Man vil jo gøre alt, når ens barn er dødeligt sygt. Men hvis nu det ikke var endt galt, og hun var død – skulle jeg så føle skyld over, ikke at have gjort nok?«
 Mette Heeno slap med skrækken. Hendes datter er i dag rask, men skal fortsat tage medicin. Men hun er en mere afslappet mor i dag, end inden datteren blev syg.
»Jeg tager mere afslappet på mange ting. Fordi hun var jo dødssyg, og hvis jeg også skulle stresse over, at hun fik et stykke kage, så gik jeg i stykker af bekymring. Jeg ved, at raffineret sukker ikke er det værste, der hun kan komme ud for. Det værste er, hvis hun bliver syg igen. Men sygdomme er jo ikke fair – det er ikke en eller anden form for bibelsk straf. Meget af vores sundhedsdyrkelse handler i mine øjne om, at vi tror vi kan forebygge os fra al dårligdom. For hvis vi har gået til spinning og drukket grøntsagsjuice hver dag, tror vi, at vi kan leve længere og undgå sygdom. Sådan er virkeligheden bare ikke altid, selv om vi godt kunne ønske det.«
En orgasme i døgnet
Forestillingen handler om en familie, hvor alle er opslugt af hver deres sundhedsideal. Teenagedatteren Emilie lider af anoreksi og drømmer om at komme ned på 36 kg til sin konfirmation, og moderen Annette går rundt med en ’Controlmaster’ – en slags app, der konstant minder hende om, at hun skal drikke otte glas vand om dagen, motionere i 30 minutter dagligt og have en orgasme i døgnet. Faderen, Jens, er skabsryger og ender med at søge tilflugt i et træ sammen med andre rygere.
»Jeg har portrætteret en familie, der er så optagede af deres eget projekt, at de ikke ser hinanden. De er alle sammen meget ensomme og vil egentlig helst være i fred. Tror de. Men de bliver heldigvis klogere,« siger Mette Heeno.
Selv om tingene er sat på spidsen i den absurde komedie, er forestillingen inspireret af en virkelighed, hvor billeder af flade maver og tonede lår indtager sociale medier og slankebøger topper bestsellerlisterne.
»Hvis du åbner et dameblad, så står der, hvilken kur du skal følge i denne måned for at blive slank. Min mor er f.eks. på den kur, hvor man kun må spise 500 kalorier om dagen. Den der sundhedsdyrkelse er noget, der bor i rigtig mange mennesker – enten som en byrde eller en glæde. Og for nogle bliver det en trods mod helsebølgen at f.eks. ryge eller leve usundt. Men det er også enormt skamfuldt at være tyk, når alle andre i samfundet sværger til træning, kostråd og palæomad. Det virker som om, der er mange, der ikke rigtig kan finde en mellemvej – enten går folk helt vildt meget op i sundhed, ellers vælger de det nærmest fra.«
Skyld
– Hvorfor er det problematisk, at folk går meget op i sundhed?
»Det er dyrkelsen, der er farlig. Den der sult efter ’likes’, som man kender fra sociale medier, er rykket ind i vores krop. Så hvis man løber ti kilometer, skal det straks dokumenteres på et socialt medie. For vi vil vel alle sammen gerne bekræftes. Men det er ikke længere nok at være almindelig. Vi vil gerne være unikke, løbe halvmaraton og have en flad mave, selv om vi er fyldt 40 år. Kroppen er blevet et projekt for mange mennesker,« siger Mette Heeno.
Hun er ikke i tvivl om, at sundhedsfanatisme for de flestes vedkommende handler om at have kontrol over tingene.
»Når verden er så kompleks, som den er, så klynger vi os fast til noget, vi kan kontrollere. Og det bliver så vores mad og vores kroppe. For nogle mennesker bliver den kontrol en besættelse, om det så er at løbe 15 kilometer seks gange om ugen eller at bruge en app, der tæller kalorier ved hvert måltid. Jeg tror, det handler om, at vi gerne vil bestemme vores egen skæbne. Vi vil ikke acceptere, at vi kan blive syge, selvom det er en del af livet,« siger Mette Heeno, der understreger, at hendes agenda ikke er at pege fingre ad folk, der lever sundt.
»Jeg prøver da også at leve nogenlunde sundt og løbe. Men fanatismen er farlig. For så bliver sundhed din religion, og så ofrer du dig for det. Det at leve sundt bliver lig med at have styr på tingene. Vi vil jo alle sammen gerne udstråle overskud og kunne klare både at løbe 15 kilometer om dagen, lave simremad hver weekend og have 10 mennesker til middag samtidig med, at vi dyrker yoga og får otte timers søvn. Men hvis man skal leve op til alt det, så skal man jo have 200 timer i døgnet. Og det er der jo ingen, der har. Og så kan man føle skyld over, at man ikke kan leve op til det.«

