George Bush som forfatter



 Tidligere præsident George W. Bush kan snart skrive forfatter på sit cv. Næste år udkommer hans bog Decision Points nemlig. Bush har ganske vist før stået opført som forfatter på bogen A Charge to Keep, men har senere indrømmet, at det ikke var ham selv som skrev den. Denne gang skulle den imidlertid være god nok. Decision Point beskriver 12 situationer, som afkrævede store personlige og politiske beslutninger fra ekspræsidenten - heriblandt invasionen af Irak og orkanen Katrina. Bush har fået voldsom kritik for sin håndtering af begge tilfælde, og spørgsmålet er om han overhovedet kan forsvare sine beslutninger. 
Ifølge velorienterede kilder har Bush allerede skrevet 30.000 ord, og selv om han arbejder tæt sammen med sin tidligere taleskriver Christopher Michel, er det hovedsageligt ham selv som står bag projektet. Føromtalte A Charge to Keep blev i flere medier beskyldt for at være ufrivillig morsom, så det bliver interessant at se, hvorvidt det gentager sig, nu når Bush selv fører pennen.

