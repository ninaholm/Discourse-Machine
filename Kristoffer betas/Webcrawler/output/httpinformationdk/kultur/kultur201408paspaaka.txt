Pas på, kabelklipperne kommer
Forandringerne i vores måde at se tv på, som blandt andre Netflix og YouTube har stået i spidsen for, kommer meget hurtigere, end tv-branchen havde troet. Seerne og dermed pengene forsvinder, og der skal nytænkning, eksperimenter og en stærk identitet til, hvis de traditionelle, danske tv-kanaler skal overleve


 »Kender I dem?«
Ben McOwen Wilson fra YouTube kigger ud over de 3-400 mennesker, der er samlet i Tivoli Congress Hall til hans foredrag, YouTube – The Power of Choice, på årets TV-Festival.
På den store skærm bag ham ser man to unge mænd med lækkert hår. De står på en gade med huse og butikker i baggrunden og smiler til kameraet. Stort set ingen i salen kan åbenbart genkende de to mænd, og kun en lille håndfuld rækker hånden i vejret.
Det viser sig så, at de to mænd er århusianere, og at de har deres egen kanal på YouTube, Slikhaar TV, hvor de dyrker deres passion for hår, og deler ud af deres viden om, hvordan vi mænd får den fedeste frisure. Kanalen har små 500.000 abonnenter, og nogle af parrets videoer er blevet set både to, tre og fem millioner gange. Og det tjener de penge på via reklamer.
Sådan går det flere gange i løbet af Ben McOwens præsentation. Han introducerer salen for nogle af de entreprenante unge mennesker, der på meget kort tid har indtaget internettet og verden via deres YouTube-kanaler, og kun meget få af de tilstedeværende danske tv-folk synes at vide, hvad han taler om. Og det er måske i virkeligheden en af de største udfordringer, den etablerede tv-verden står overfor: Den er blevet overhalet indenom af en udvikling, den enten ikke forstår eller hidtil har ignoreret. Nu kan udviklingen blot ikke længere ignoreres.
Danskerne ser i gennemsnit tre timers tv hver dag. Men hvor det for bare fem år siden foregik på de traditionelle tv-kanaler, det såkaldte flow-tv, hvor programlæggere bestemmer, hvad man skal se og hvornår, foregår en større og større del af tv-seningen – især blandt de yngre og unge – via internettet og streamingtjenester og platforme som for eksempel Netflix og YouTube.
Takket været bærbare computere, smartphones og tablets kan man nu se lige præcis, hvad man har lyst, hvor man har lyst til det, og hvornår man har lyst til det. Seerne er blevet sat fri, og nu vil de selv bestemme.
Mister markedsandele
Og det er en udvikling, der er gået stærkt. Netflix blev lanceret i Norden, inklusiv Danmark, i efteråret 2012 og har siden fået fat i cirka en tredjedel af alle danskere. Andre tjenester er fulgt efter – ikke mindst HBO Nordic og Viaplay – og selv om mange stadig ser flow-tv og vil blive ved med at gøre det i mange år, så mister de traditionelle tv-kanaler og broadcastere hele tiden seere og markedsandele.
Tv-verdenen, som vi og branchen kender den, er blevet vendt på hovedet, og det tvinger folk til at tænke anderledes. Det var formentlig også en af grundene til, at der på årets TV-Festival var oplæg med ildevarslende titler som Sådan overlever du TV-apokalypsen, The Future of Broadcasting – Heaven or Hell? og Flagskibene synker – det sidste handlede om DR og TV 2’s hæderkronede nyhedsudsendelser, der er hårdt ramt.
YouTube er den største ’tv-kanal’ i Danmark blandt de unge, dem under 40, fortæller Carsten Andreasen, der tidligere har arbejdet med medieanalyse for både SBS, Gallup og DR, og som i dag arbejder for Google, der ejer YouTube. Og også han er blevet overrasket over, hvor hurtigt udviklingen er gået.
»For nogle år siden lavede jeg et estimat af – og det var stort set det samme estimat, som BBC kom med – at i 2020 ville 20 procent af tv-seningen være online,« siger Carsten Andreasen, da jeg mødes med ham på TV-Festival, hvor han netop har talt om sine analyser og danskernes tv-vaner.
»Det estimat, vi lige har lavet sammen med Gallup, ser sådan her ud: 25 procent af tv-seningen af danskere over 15 år er allerede nu streaming. Netflix har overrasket mig meget. Det er gået sindssygt hurtigt.«
Carsten Andreasen kan også fortælle, at 40 procent af befolkningen, det vil sige to millioner danskere, hver uge bruger YouTube, og at han er sikker på, at det er YouTube, Netflix og en sideløbende teknologisk udvikling, der har været med til at sparke døren ind så hurtigt.
Der er dog andre ting på spil, blandt andet en stigende generationskløft, hvad angår tv-vaner. Det fortæller tidligere kanalchef på TV 2, Keld Reinicke, der sammen med Palle Strøm var manden bag både Zulu og Charlie, og nu udvikler strategier og koncepter til tv.
»Alle siger Netflix, men jeg synes faktisk, at den største udfordring er generationskløften mellem en 25-årig og en 55-årig dansker,« siger Keld Reinicke.
»I gamle dage, og det er ikke så lang tid siden – fem år – var de to aldersgrupper ret ens i vanerne omkring tv-sening. Danskerne ser stadig tre timers tv om dagen, men den 25-årige ser ikke de tre timer på samme måde som den 55-årige. Generationskløften er blevet markant større, og hvis man går ned til 15-årige danskere, er YouTube en større kanal end alle flow-kanalerne. Der er nogle skred i det her, som ingen i vores branche kender omfanget af.«
Kabelklipperne
Et af de problemer, som følger med de ændrede tv-vaner, er, at indtægterne falder i den traditionelle del af branchen. Præcis ligesom det er sket i dagbladsverdenen – og til dels også i musik- og filmverdenen – efter at flere og flere annoncekroner bliver flyttet fra de trykte medier og over på internettet.
»DR går en langt mere sikker tid i møde (fordi DR er licensfinansieret, red.), hvor de andre kommercielle kanaler, inklusive TV 2, vil have markante udfordringer, når reklamemarkedet flytter sig, og når kabelpengene ikke kommer ind, som de plejer,« siger Keld Reinicke.
Det kan godt være, at tv-kanaler og produktionsselskaber, der leverer indhold til tv-kanalerne, kan leve komfortabelt nogle år endnu – ifølge Keld Reinicke er der lige nu mange penge i branchen, fordi der aldrig før er blevet produceret så meget dansksproget tv, som der bliver nu. Men snart begynder de forskellige led i værdikæden at lide under udviklingen.
»I første omgang vil det gå ud over kabel-tv-distributørene,« siger Claus Bülow Christensen, digital tv-analytiker, da jeg også møder ham på TV-Festival.
»De snakker ikke så højt om det endnu, men de oplever, at der er kunder, som laver beregningen: ’Vi betaler for noget kabel-tv, men hvad er det egentlig, vi betaler for? Hvor mange kanaler er det egentlig, vi ser? Hvor meget når vi at se?’ Fordi der pludselig er kommet et tillokkende alternativ et andet sted fra. Så kabel-tv-distributørerne mister indtægter. På dansk vil vi kalde dem kabelklippere, dem, der helt siger deres abonnementer op og kan klare sig med Netflix, DR’s onlinetjeneste, og hvad der ellers er på nettet. Der er også dem, der skærer ned på de store, dyre tv-pakker. Det er virkelig mange penge, det drejer sig om.«
Pengene forsvinder
Claus Bülow Christensen har lavet nogle beregninger, der viser, at det på årsbasis drejer sig om manglende indtægter på mere end en halv milliard kroner. Og de mange penge forsvinder ud af den danske tv-branche.
»Rigtig mange af dem ryger til Netflix i USA,« siger han.
»Mange seere har betalingsvilligheden, men nu forsvinder pengene bare et andet sted hen. Og når kabel-tv-distributørerne, for eksempel YouSee, ikke længere får så store indtægter, må de gå tilbage til tv-kanalerne, broadcasterne, og sige, ’desværre, vi må sætte prisen ned på jeres tv-kanal, fordi der er ikke så mange penge i kassen, som der var før’. Og så går broadcasterne tilbage til produktionsmiljøet og siger det samme. Og så kommer de til at mærke det meget brutalt meget snart, hvis ikke de allerede er begyndt at mærke det.«
Den gode nyhed er dog, at tv-seningen – eller forbruget af levende billeder – stiger, understreger Keld Reinicke, der ikke tror på, at flow-tv ligefrem er dødt.
»FM-radioen, der blev opfundet i 1939, er heller ikke død endnu, men man hører musik og radio på alle mulige andre måder også,« siger han.
Carsten Andreasen er enig: »Tv har det fantastisk. Vi ser mere tv nu, end vi gjorde i 2008. Vi ser otte procent mere tv end dengang. Tv er bestemt ikke dødt, men det er under forandring.«
Og vi kommer til at konsumere flere levende billeder i fremtiden, siger Keld Reinicke.
»Opgaven er at sikre, at vi får public service og danskhed ind i det her game. Jeg kan ikke sige hvordan – det må man se på og arbejde med – men der er mange modeller, og nogle af de modeller vil falde sammen, mens andre vil vise sig at være rigtige. Der er en professionalisering på vej i den måde, man laver video til nettet på, og man kan ikke længere skelne mellem web og tv. Dem, der stadig gør det, går galt i byen. Det er Netflix det bedste eksempel på. Med House of Cards har de ikke lavet en fed web-serie. De har lavet en fed tv-serie, og så lægger de den på deres service.«
Forsøg og eksperimenter
Det handler blandt andet om, hvordan de traditionelle tv-stationer brander sig selv, mener Claus Bülow Christensen. Hvilken identitet omkring sig selv og det, de laver, de formår at opbygge.
»De skal analysere sig frem til essensen af sig selv,« siger han.
»’Hvad er det, vi repræsenterer? Hvad er vores brand og eksistensberettigelse?’ Og så suge det bedste af det ud og kanalisere det ud til den nye måde at få adgang til tv på. TV 2 står måske værst i det her, fordi det er blevet en kommerciel kanal med knap så skarp en identitet som DR, der har public service som en stor del af sin identitet. Meget af det, TV 2 tilbyder, er der virkelig meget af andre steder.«
Carsten Andreasen mener, at de danske tv-stationer for så vidt gør det rigtige for at imødegå udviklingen, men at de ikke gør nok. Der skal eksperimenteres og prøves af, siger han.
»Men det er også svært at gå forrest. Nogle gange er der en kæmpegevinst i at gå forrest, andre gange er det bedre at komme ind på den sikre andenplads. Men der er nogle, der er nødt til at kaste sig ud i det, og det er der ikke rigtig nogen, der har gjort radikalt nok endnu – af de gamle.«
Konkurrence fra Silvan
Og hvilket radikalt greb kunne man så forestille sig for eksempel Danmarks Radio tage i brug?
»Flow er stadig utroligt vigtigt, så hvis DR nedlagde DR3, ville det være svært kun at have DR3 på streaming, selv med så ung en målgruppe,« siger Carsten Andreasen.
»Flow udgør over halvdelen af de unges tv-sening. Men vi skal nok den vej, hvor vi flytter det hele, inklusive pengene, over på nettet. Det nytter ikke noget kun at bruge det halve budget på internettet, fordi internettet er billigt. Nej. Det koster det samme. Når jeg ser The Daily Show (populært amerikansk, satirisk nyhedsprogram, red.), kan jeg vælge hele udsendelsen, jeg kan vælge en række highlights, jeg kan vælge interviewet, jeg kan vælge 30 sekunders resumé. Det er et tv-program, jeg kan bruge på fire-fem forskellige måder. Det er godt tænkt og kunne være en mulighed for f.eks. DR.«
For hvis ikke tv-kanalerne produktudvikler og finder på nye måder at nå seerne og forbrugerne på, forsvinder de, og så er der åbent for andre måder at lave levende billeder og tjene penge på – som Slikhaar-drengene på YouTube.
»Om fem år kunne man forestille sig, at Silvan havde det mest populære byg selv-program,« siger Keld Reinicke.
»Man kunne forestille sig Matas have det vildeste talkshow for kvinder. Det behøver ikke at være product placement-programmer, men de har en ekspertise og en viden, som de vil kunne bruge. Man kunne forestille sig, at nogle af aviserne, hvis de gør det rigtigt, kunne blive lige så store som Zulu eller Charlie på deres egne præmisser. Og når man kan det, kan man også tjene de penge, der ligger i det. Jeg tror i dén grad, at seerne er der, hvis indholdet er der.«

