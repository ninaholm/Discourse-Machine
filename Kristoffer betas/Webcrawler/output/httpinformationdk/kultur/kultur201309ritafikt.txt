Er Rita fiktion eller et ideal i folkeskolen?
Autoritet og personlighed er vigtige kvaliteter, når den moderne lærer skal begå sig blandt elever, forældre og resten af lærerværelset. Rita har begge dele. Hun er udtryk for et generationsskifte inden for lærerstanden, mener lærer og eksperter
 
	Er Rita fra tv-serien ’Rita’ den ideelle lærer? Foto: TV2


 
	Hun er rapkæftet, engageret og aldrig bange for at tage kampen op – hverken med forældre eller ledere. Rita er ifølge TV 2 »en fandens god lærer«, og nu har hun fået lov til at underholde danskerne med endnu en sæson i bedste sendetid. Men er Rita bare fiktion, eller er hun også et ideal i folkeskolen uden for skærmen? Ifølge professor i uddannelse og pædagogik Ning De Coninck-Smith kan Rita ses som et udtryk for, at klassekrav og synlig skoleledelse er blevet et mantra, der har manifesteret sig i den dansk lærerpraksis.

	»Hun mimer de krav, der har været de senere år om synlig ledelse i folkeskolen. Samtidig er hun ekstremt feminin, og det er også det, der gælder, hvis du træder ind på et lærerværelse i dag. De unge kvindelige lærere er feminine med høje hæle og makeup. Når du ser på mange af deres ældre kolleger, er stilen en helt anden, anonym, afslappet og fritidspræget. Bukser, der kan lynes af ved knæet, er der ikke nogen ung kvindelig lærer, der vil optræde i – med mindre hun underviser på wild life-linjen,« siger Ning De Coninck-Smith.

	Lærere skal lede

	I løbet af 1970’erne blev lærerne anklaget for at være venstreorienterede, og de ville ikke længere være en autoritet, forklarer Keld Grinder Hansen, der er tidligere museumschef for Dansk Skolemuseum og forfatter til en ny bog om lærerroller. Lærerne blev usynlige og deres status undergravet, og forestillingen om rundkredspædagogik og Fjällräven-tasker har mere eller mindre hængt fast i danskernes bevidsthed lige siden. Men forestillingen er under forandring. For at nutidens lærere kan fungere i jobbet mener Keld Grinder-Hansen, at de skal træde frem og være synlige. De skal på mange måder gøre som Rita.

	»Rita hører ind under den kategori, jeg kalder den professionelle lærer. Der er kommet en meget stor bevidsthed om, at lærerne skal træde i karakter i lærerrollen og turde være en autoritet over for eleverne og forældrene. Samtidig er der også kommet en ny anerkendelse af, at den gode lærer er den personlige lærer, der tør bruge sin egen personlighed på eleverne, og det er Rita jo et godt eksempel på, « siger han.

	Ning De Coninck-Smith bakker op:

	»Jeg tror helt sikkert, at der er en forventning fra forældrene om, at lærerne træder i karakter og dyrker en mere synlig klasseledelse. Derfor vil vi i fremtiden se Rita-typen komme til at præge skolen i højere grad. Men jeg er usikker på, om retorikken og hele den der banden og svovlen-del følger med. Mit gæt vil være en blanding, nemlig et krav om, at en lærer skal have kant og synlig klasseledelse, men også en forventning om, at man taler ordentligt til hinanden,« siger hun.

	De gamle og de nye værdier

	På Pilegårdsskolen i Tårnby har matematik- og historielærer Christian Arendt fulgt serien. Han mener, at de danske lærerværelser groft set kan opdeles i den gamle erfarne garde, der kæmper for de gamle værdier, og et nyt hold af lærere, der er dygtige til at skabe relationer.

	»Nogle vil med det samme sige, at Rita er meget ung med de unge. Andre vil sige, at hun er enormt dygtig til at skabe relationer. Det er den måde, jeg vælger at se det på. Hun rammer de unge, der hvor de er,« siger Christian Arnth. »Det vil du også se i den rigtige folkeskole. Du vil ofte have to sider på lærerværelset. Dem der måske er lidt Rita-agtige og så de mere erfarne lærer, der undrer sig over, hvor kæft, trit og retning er blevet af.«

	Netop Ritas personlige engagement i børnene er ifølge Christian Arendt en vigtig del af arbejdet som lærer.

	»Rita bruger sin personlighed som relationskompetence, og det er bestemt også det, der er på spil ude i virkeligheden. Der er nogle, der arbejder med den deling, der hedder professionel og privat. Jeg plejer at arbejde med en deling, der hedder professionel, personlig og privat. I dag ser vi nogle lærere, inklusiv mig selv, der godt kan blive enormt personlige, men aldrig private,« siger han.

