En ny bygning til fødsel, frieri og farvel – men uden gud
Højtideligt, men ikke religiøst. Kirkeligt, men ikke en kirke. Ceremonirummet er et rum for alle, der ønsker at markere livets overgange uden kristne salmer eller islamisk bøn. Det er et menneskeligt behov, siger religionshistoriker, men ikke en opgave for staten, siger kirkeministeren
Svendborg Architects bud på et nyt ikke-religiøst ceremonirum, hvor folk, der ikke føler sig religiøse kan markere mærkedage – eller bare søge ro. Illustration: Svendborg Architechts


 
	En 20 meter høj, rund bygning lavet af glas i en form for lameller, der lader lyset sive ind og spejle sig. Ét stort vindue med indsyn og udsyn. Uden et tårn, en minaret eller en klokke. I bunden er der døre hele vejen rundt, så man kan gå ind, hvor man lyster. Intet er vendt for eller mod Mekka eller mod øst som kirkerne.

	Sådan ser modellen til ceremonirummet ud. Det er Humanistisk Samfund, firmaet Livsceremonier, Rambøll og arkitekttegnstuen Svendborg Architects, der er initiativtagerne til projektet. Rummet er tilegnet ikkereligiøse og andre mennesker med et behov for mere end forsamlingshuse til at markere vigtige datoer.

	»Tankerne bag det er, at man skal have et rum, der rumligt og arkitektonisk kan det samme som de kirkerum, som vi beundrer for deres arkitektur, hvor man får en opfattelse af, at man er kommet til et særligt sted. Så man har en ramme omkring de vigtige tidspunkter i ens liv,« siger arkitekten bag, Johnny Svendborg.

	Ideen til ceremonirummet opstod tilbage i 2009, hvor initiativtager og talsperson for projektet Anna Balk-Møller, der er udannet mag.art. i religionsvidenskab og psykologi med specialisering i sekularisme fra Københavns Universitet, var i gang med sine studier og selv skulle giftes, men ikke kunne finde et sted at gøre det, fordi hun ikke ville i kirken eller på rådhuset.

	»Der er en række mennesker, som står uden for de traditionelle religiøse rammer. Vi kalder dem ceremonielt hjemløse. Alle mennesker har brug for værdige og højtidelige steder til at markere livets betydningsfulde begivenheder. Det behov går på tværs og har ikke rigtig noget med religion at gøre,« siger Anna Balk-Møller.

	Humanistisk Samfund og Livsceremonier stod også ugentligt med det problem, at det var svært at finde egnede huse til folk, når de skulle markere fødsler, konfirmationer, ægteskab eller begravelser. Ifølge Anna Balk-Møller er langt fra de fleste nemlig tilfredse med forsamlings- eller rådhuse.

	»For mange er valget af kirken baseret på traditionen i. De vægter ikke al det religiøse i en kirkelig rituel handling, men de har ikke noget værdigt alternativ. Det er svært at finde lokaler, der har den højtidelighed. Det kræver noget bestemt af lokalet, som man ikke finder nogle steder,« siger hun.

	Initiativtagerne ved ikke, hvor mange der rent faktisk vil benytte sig af rummet, men Anna Balk-Møller mener, at efterspørgslen vil vise sig, når bygningen er opført, og det er meningen, at enhver skal kunne bruge det.

	»Sandsynligheden for, at religiøse mennesker vil bruge rummet er nok ikke så stor. Det er ofte sådan, at jo mere religiøs man er, desto større behov er der for at lukke sig ind med religionen. Men ceremonirummet skal kunne rumme alle,« siger hun.

	Som en kirke

	Åbenheden har også betydet meget for selve den arkitektoniske udformning af rummet, som skal afspejle selve tanken bag projektet. Det vigtigste for arkitekten Johnny Svendborg har været, hvordan man skaber en ramme for de her ceremonier, »der giver den samme fantastiske oplevelse, som man kender fra kirken.« Derfor er han dykket ned i historien og sin egne oplevelser.

	»Det er måske i virkeligheden nogle af de oplevelser, som jeg selv har fået i religiøse rum. Vi kender jo alle det med at snige os ind i de store, flotte kirker, og nogle kender Pantheons ene hul i rummet. Det er vigtigt, at lyset falder på en særlig måde, og det er også vigtigt, at skalaen er anderledes, end det hverdagsrum, vi bevæger os i. Så er der også noget med akustikken, når vi bevæger os i de her rum. Når vi kommer ind i kirker, er der ofte en tendens til, at vi bliver lidt stille eller mærker, at der er noget særligt på færde,« siger han.

	Hele bygningen er lavet af glas, der står på tværs, så facaden bliver meget mere rummelig, end hvad man er vant til med et glashus, fordi den får dybder og spejlinger hele tiden.

	»Det handler lidt om, at det skal være et neutralt rum. Jeg synes, det kunne være smukt, hvis det eneste, der definerede det, var den måde, som lyset faldt på og de folk, der er en del af ceremonien.«

	Johnny Svendborg har ladet sig inspirere meget af naturen og de elementer, man kender derfra. Lys, vand og refleksioner. Det er blandt andet meningen, at væggene inde i rummet skal være vand, der siver ned fra loftet.

	»Lys, vand og refleksioner og en anderledes åbenhed, end det vi tit kender fra en kirke, hvor det er tykke mure. Ideen er, at omverdenen skal have lov at være der hele tiden. Du kender også de ture, man går i skoven, hvor der er lysninger, og bladene er den eneste membran mellem dig og omverdenen. Det måtte gerne være så porøst, så det var mere flimmer, end det var en væg,« forklarer han.

	Religiøs ligestilling

	Men hvorfor har nogle folk overhovedet et behov for den slags højtidelige bygninger til at markere overgange i deres liv? Ifølge Mikael Rothstein, der er mag.art. og ph.d. i religionshistorie og arbejder som lektor i sammenlignende religionshistorie ved Institut for Historie på SDU, er det et kulturelt behov.

	»Religiøse fænomener ligner som regel ting, der ikke er religiøse. Folk, som ikke er religiøse, har derfor ofte de samme behov, men de begrunder dem anderledes. Højtidelige rum er et kulturfænomen, som findes i religionerne, men også i alle mulige andre sammenhænge,« siger han.

	Der skal være en vis overensstemmelse mellem det sted, man er, og de ting, man gør, fordi mennesker forstår sig selv ud fra deres fysiske omgivelser. Det går heller ikke bare at holde brylluppet i gymnastiksalen, med mindre man har et meget specielt forhold til den gymnastiksal, som ophøjer rummet.

	»Steder og bygninger spiller en rolle i alle religioner. De forstås bedst som en form for udsagn, der understøtter religiøse forestillinger og ritualer. Templer er store, fordi guderne er store, og den forskel, som markeres i den særlige arkitektur, ophøjer de handlinger, der finder sted i dem. En person, der tager fint tøj på, kan noget, som en person i laser ikke kan. På samme måde kan religiøse aktører noget, mentalt som fysisk, i imposante rum, som er vanskeligere at etablere i en skurvogn eller i en fabrikshal,« siger Mikael Rothstein.

	Anna Balk-Møller og Humanistisk Samfund mener heller ikke, at de bygninger, der er til rådighed lige nu er højtidelige nok til fødsel, frieri og farvel. Desuden betyder den ideologiske side af projektet meget for dem, og derfor vil de helst have, at det bliver et helt eller delvist stats- eller kommunalt finansieret projekt.

	»Vi ser gerne, at stat eller kommune kommer ind over, fordi der er et ligestillingsperspektiv i det. Vi vil gerne have, at staten leverer lignende alternativer til befolkningen, som ikke vil benytte statskirken,« siger Anna Balk-Møller.

	De ser det som et plus for samfundet, at der kom et ceremonirum til den del af befolkningen, som ikke vil benytte statskirken.

	»Den ideologiske side er også vigtig for os. Det er ikke lige meget, hvordan vi får det op at køre. Vi vil gerne have det til at stå som et tydeligt symbol på rummelighed og ligeværd i samfundet,« siger hun

