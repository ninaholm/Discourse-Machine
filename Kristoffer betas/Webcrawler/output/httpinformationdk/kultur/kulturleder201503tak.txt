Tak for lemfældig kongelig jagt
LEDER


 Føj! Man kender billederne fra venteværelsernes ugeblade: Skuddræbte dyr ligger stablet foran en prestigiøs bygning, hvor et selskab af samfundets spidser snart skal indtage en udsøgt frokost. Kort sagt: Der har været kongelig jagt.
Man kan grine hult af, hvor latterlige kostumer samfundets top finder det passende at iføre sig, når de poserer som jægere. Man kan have ondt af de vilde dyr, der med deres liv betaler for herligheden. Man kan også filosofere over kulturhistorien: Fra de tidligste tider har magthavere demonstreret deres magt ved at gå på påfaldende jagt.
Jagtscenerierne har fået ny kolorit, efter at den journalistiske enhed med det skrækindgydende navn DR’s Undersøgende Databaseredaktion er gået på klapjagt efter den kongelige danske jagt. Ud af buskadset er nu jaget den kendsgerning, at de kongelige til deres fem-seks årlige jagter kun udnytter en tredjedel af de skovarealer, der står til eksklusiv kongelig rådighed.
Endvidere at kongehuset årelangt har modsat sig, at de ikkeudnyttede kongelige jagtmarker udlejes til private. Jagtudlejekyndige anslår, at det ville kunne indbringe statskassen et beløb på 30 til 50 millioner kr. årligt.
Det kalder på politikeres mening. Her byder SF’s folketingsmedlem Lisbeth Bech Poulsen revolutionært ind:
»Det er helt urimeligt, at kongehuset overhovedet har ret til at gå på jagt i statens skove. Det er på høje tid, at den ret bliver frataget dem.«
Jamen dog. Som folketingsmedlem har Lisbeth Bech Poulsen afgivet »en højtidelig forsikring om at ville holde grundloven«. Et forfatningsretsligt studium ville tænkeligt bibringe hende en erkendelse af, at grænsen mellem konge og stat kan være ganske flydende. Da enevælden ophørte i 1849, blev der søgt gennemført en bodeling ved den såkaldte civillistelov, der opregner, hvad der fortsat ubestridt er kongens. Denne lov revideres ved hvert regentskifte, men siden Frederik IX’s tiltræden i 1947 har det været sådan, at majestæten til sin jagt råder over de arealer, der dengang bestyredes af Direktoratet for Statsskovbrug. Således vil det efter traditionen kræve et skift på tronen, før kongehuset eventuelt kan tvinges til at indskrænke sin jagtret.
Og er det overhovedet klogt? Lediggang er formentlig den største trussel mod royale sinds ligevægt i disse tider, og jagten er en meningsfuld sysselsætning på de lange formiddage, inden en frokost kan indtages. Tilmed kan det at jage give deltagerne en oplevelse af, at de selv skaffer sig føden. Og prinsgemalen leverer den fortrinlige vin. Hvor selvforsynende kan det blive?
Blot kunne man ønske sig, at kredsen af kgl. jagtgæster blev omend ikke udskiftet, så dog kendeligt suppleret. Da den socialdemokratiske politiker Hans Sølvhøj i 1976 blev udnævnt til hofmarskal, forlød det, at en af Sølvhøjs opgaver ville være at få flere sociale lag ind i majestæternes omgangskreds. Hvis sådanne bestræbelser har fundet sted, har de været frugtesløse. Jagtselskaberne præges af det sædvanlige slæng af typer, der ved højtidelige lejligheder pryder sig ved at sætte en omvendt sovsekande på hovedet. Af de politikere, der får lov til at deltage i de kongelige skyderier, er de 14 ud af 15 fra Venstre og Konservative, viser DR’s undersøgelser.
Den enlige SF’er, der er indbudt, formanden for Holstebros Udvalg for Natur, Miljø og Klima, Karsten Filsø, bedyrer fromt: »Der er ikke forskel på folk, når vi er på jagt.« Venstres deltagende folketingsmedlem, Thomas Danielsen, tilstår: »Man netværker jo på sådan en jagt.«
Meget af dette kan man socialt fortørnes over. Men skal det rykkes op med rode, må det ske ved, at monarkiet får en tilsvarende tur ud af grundloven. Og det er der ingen, absolut ingen tilstrækkelig folkelig tilslutning til.
I mangel af andre handlemuligheder må man se positivt på sagen. Den lemfældige kongelige jagt giver i det mindste dyrene i de såkaldte regale arealer (det hedder de i jargonen) en slags fredshelle fra den livsfare, de er udsagt for i de stærkt jagtbelastede dele af landet. Når det nu forlyder, at hoffet – skræmt af DR-kampagnen – overvejer at afgive nogle af arealerne til privat jagttryk, må svaret være: Nej, nej, yd dog de stakkels dyr en beskyttelse ved fortsat royal skødesløshed.

