Et løfte om mangfoldighed
200 kort- og dokumentarfilm fra hele verden bliver i løbet af de næste fem dage vist på Odense International Film Festival


 »Film kan stimulere, provokere og give brændstof til hjernen. De kan overraske, forarge og glæde,« skriver den kunstneriske leder af Odense International Film Festival (OFF), Cecilia Lidin, i programavisen for den 24. udgave af festivalen, som begynder i dag.
Og hun fortsætter med at love, at »mangfoldigheden af filmoplevelsen er også repræsenteret i dette års program, hvad enten det er konkurrencefilm eller fokusprogrammer.«
Bladrer man programavisen igennem, synes OFF da også at kunne overholde sit løfte. Festivalen, der er helliget kort- og dokumentarfilm og i år viser 200 af slagsen fra hele verden, har også fået en visuel ansigtsløftning, hvilket bestemt klæder den - det er lidt mere frisk og moderne i farver og udtryk end tidligere - men også får den til umiddelbart at ligne en nær slægtning til de københavnske festivaler, Buster, CPH:DOX og CPH:PIX.
Nu er det jo filmene, folk kommer for at se, og da der er gratis adgang til samtlige forestillinger, skal der nok blive fuldt hus i løbet af de blot fem dage, som festivalen varer.
Kort og langt
Som sædvanlig består programmet ikke mindst af en international del, der når verden rundt med både fakta og fiktion, og et nationalt program, som består af det seneste års bedste kort- og dokumentarfilm produceret i Danmark.
Der er afgangsfilm fra Den Danske Filmskole, både fra instruktør- og animationsdelen, ligesom Filmværkstedet i København og Videoværkstedet i Haderslev er solidt repræsenteret med film. Personligt kunne jeg f.eks. godt tænke mig at se Mette Rank Tranges animerede Pig Me, der handler om en gris, der lader, som om den er en fugl for at undgå at blive slagtet, og Bodie Jahn-Mulliners Trainbombing, der skildrer en graffitimalers forsøg på at lave et togmaleri, han er tilfreds med.
Det er dog de dokumentariske værker, som fylder mest. Anders Østergaards multiprisvindende, kritikerroste Burma VJ, der handler om videojournalister i Burma, er på plakaten. Det samme er Jesper Ravns Fiktion, et seks minutter kort portræt af Jørgen Leth og hans kærester; Maja Friis' En balletdansers historie, hvor en aldrende ballerina fortæller om sit liv med dansen; Anders Johnsons portræt af den afdøde sangerinde Natasja; Janus Metz' Fra Thy til Thailand, der handler om unge thaikvinders forsøg på at få en dansk mand, som kan sikre familiens eksistens; og Michael Njors energiske De vilde hjerter, der er en slags roadmovie om flok unge mænds knallerttur ud i Europa.
Klimaforandring
Odense vil være en klimavenlig by, og under festivalen underskriver borgmester Jan Boye en såkaldt klimakommuneaftale, der forpligter Odense kommune til at reducere sin CO2-udledning med mindst to procent om året. I den anledning byder Odense International Film Festival naturligvis også på en filmserie, hvor overskriften er 'bæredygtighed'.
Our Arctic Challange fortæller om klimaforandringerne i Østgrønland og introduceres af klima- og polarforsker Sebastian Mernild. I John Websters Recipes for Disaster overtaler instruktøren sin familie til at prøve at leve miljøvenligt uden at skulle lægge livsstilen om, hvilket viser sig at være meget svært. Rosling's World handler om Hans Rosling, der er professor i folkesundhed, rådgiver for Al Gore og Bill Gates og en efterspurgt foredragsholder, som vil have folk til at sætte spørgsmålstegn ved deres fordomme. Og Franny Armstrongs scifi-dramadokumentarfilm The Age of Stupid, som også snart kan ses i Cinemateket i København, tager os med 50 år ud i en postapokalyptisk fremtid, hvor en arkivar ser klip fra fortiden og spørger om, hvorfor vi ikke stoppede klimaforandringerne, mens vi have muligheden for det.
Talentudvikling
Odense International Film Festival fokuserer desuden på unge talenter. Der vises film fra den alternative filmskole Super16 og Odense Film Værksted, og en række unge filminstruktører og manuskriptforfattere er inviteret til Odense for at deltage i Talent Camp Odense, som blandt andet omfatter masterclasses med professionelle filmfolk.
Også skolebørn får mulighed for at prøve at lave film, når Cinematekets FILM-X gæster festivalen i en mobiludgave. Inden da kan eleverne passende deltage i to værksteder, som introducerer dem for hhv. dokumentarfilmgenren og den gode historie. Hvordan laver man en dokumentarfilm, og hvordan fortæller man en god historie?
Festivalen slutter på fredag, hvor juryerne - én for de internationale film, én for de danske - vil uddele Grand Prix til bedste film og priser til Mest Opfindsomme Film og Mest Overraskende Film.
Med 200 film på programmet skulle man mene, at det var muligt for juryerne at blive genuint overrasket.

www.filmfestival.dk

