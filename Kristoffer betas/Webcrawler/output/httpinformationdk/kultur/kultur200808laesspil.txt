Læs spillet, tænk offensivt, flyt ham rundt
I dag sendes den første serv af sted i den olympiske bordtennis-turnering. Eneste dansker ved de små borde er kinesernes yndling, Michael Maze, der skal forsøge at overgå sin fire år gamle bronzemedalje
Når Michael Maze som en af de få vesteuropæiske bordtennisspillere kan hamle op med de altdominerende, asiatiske boldkunstnere, skyldes det i høj grad uforudsigelig-heden og de uventede slag og server.


 "Når jeg slutter min karriere, skal jeg i hvert fald ikke sidde tilbage og tænke, 'hvorfor gjorde du ikke sådan og sådan?' Jeg vil hellere sidde tilbage med en masse medaljer eller i hvert fald en tilfredsstillende karriere, hvor jeg gjorde, hvad jeg kunne," sagde Michael Maze til Jørgen Leth og Euroman for små tre år siden.
I dag begynder den olympiske bordtennisturnering, men Maze tager den med ro lidt endnu. Danmark er ikke repræsenteret i holddelen, som afvikles først, så den ambitiøse, 26-årige danske bordtennisspiller, der lige nu er nr. 20 i verden og seedet som nr. 16 ved OL i Beijing, skal først i ilden om otte dage. Det mener landstræner Peter Sartz er en fordel. Så har Danmarks bedste batmand nemlig rig lejlighed til at studere nogle af sine værste konkurrenter, inden han udsætter dem for sit aggressive, kompromisløse og opfindsomme spil.
Til OL for fire år siden i Athen vandt han bronze i double sammen med den faste makker Finn Tugwell - under dette OL er doublen afløst af en holdturnering med 16 deltagende lande - og der er nok ingen tvivl om, at Maze og Sartz har en medalje af ædlere metal på ønske-listen i år.
Grus i maskinen
Det er da også i Kina, at Michael Maze har opnået et af sine bedste resultater nogensinde - bronze ved VM i Shanghai i 2005, hvor han slog flere af kinesernes bedste spillere - hvilket gjorde ham til en populær skikkelse hos de bordtennis-begejstrede kinesere. Det er ikke mange vesteuropæiske spillere, der har opnået det - Mazes store forbillede, den nær ved legendariske svensker Jan-Ove Waldner er en anden, og ligesom hos Waldner er det uforudsigeligheden og de uventede slag og server, der er en af de vigtigste grunde til, at danskeren overhovedet kan hamle op med de altdominerende, asiatiske boldkunstnere.
"De asiatiske spillere er utrolig gode teknisk, men de er også lidt som maskiner, og kan du kaste grus i maskinen, så ved de simpelthen ikke, hvad de skal gøre," sagde Maze til Jørgen Leth.
"Der har været en del eksempler i rigtig vigtige kampe, hvor jeg har brugt legen til at vende kampen til min fordel. Specielt den VM-kvart-finale er et glimrende eksempel på det."
Maze var bagud 3-0 i sæt, og den unge, kinesiske stjerne Hao Shuai havde tre matchbolde i fjerde sæt. Men så begyndte Maze noget så usædvanligt i en presset situation som at lobbe bolden tilbage til kineseren, der i ren befippelse smed sejren væk. Maze vandt kampen 4-3 og blev kinesernes nye bordtennisdarling, hvorfor han vil have i hvert fald noget af publikums velvilje, når han næste uge skal i gang med at spille.
Kunsten at holde fokus
Michael Mazes seneste store resultat er en bronzemedalje i single ved EM i 2007, og det må krible i fingrene på den danske spiller for at komme i gang og bevise, hvad han kan. En mindre skade for knap en måned siden forstyrrede forberedelserne til OL, og man kan frygte, at det har påvirket Maze, der tidligere har haft problemer med psykisk at håndtere skader. Han er en meget humørsyg spiller, og hans iltre temperament er ikke nogen hemmelighed.
Omvendt er Maze blevet meget bedre til netop at tackle modgang.
"Jeg blev klar over, at temperamentet var blevet en hæmsko for min karriere," sagde han i 2005 til Euromans Jonas Langvad Nilsson.
"Hvis man som jeg har ambitioner om at komme op blandt de allerbedste spillere, så går det ikke, at man har de store mentale svingninger under en kamp. Prøv at lægge mærke til de bedste spillere; de fortrækker aldrig en mine, når de taber en bold. De vil ikke risikere at miste fokus."
Så når Maze for første gang under dette OL stiller sig for enden af et bordtennisbord for at spille kamp med sit specialdesignede Butterfly-bat, skal man holde øje med hans ansigt. Kan han holde masken og koncentrationen? Lad os krydse fingre for det - blot må man håbe, at uforudsigeligheden ikke går fløjten samtidig, og med Peter Sartz' ord minde Maze om at huske det vigtigste: "Læs spillet, tænk offensivt, flyt ham rundt."

