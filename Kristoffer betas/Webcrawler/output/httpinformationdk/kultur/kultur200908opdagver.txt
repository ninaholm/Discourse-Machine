'Opdag en verden af salt'
Der står faktisk ikke længere 'opdag en verden af salt' på saltkoncernen Jozos danske pakker. Sloganet kan dog sagtens dukke op igen - selvom det måske kan lyde lidt uhyggeligt


 »Det bliver, ehrm, ikke brugt i samme omfang som tidligere,« forklarer produktchef Jonna Løth fra saltkoncernen Jozo om sloganet 'Opdag en verden af salt', som indtil for ganske nylig svang sig hen over bagsiden af firmaets saltkartoner. Der var ikke rigtigt plads på de nye pakker, som blev lanceret i maj med et design dikteret fra hovedsædet i Holland. Men Jozo har skam ikke opgivet at få danskerne til at opdage en verden af salt, forsikrer produktchefen.
»Vi vil gerne have det ind igen, men har ikke haft mulighed for det her lige til at starte med,« siger Jonna Løth. »Men jeg vil så sige, at vi har kørt en fortløbende PR-kampagne siden maj, og dér har det nok været hovedoverskriften i vores briefing til PR-bureauet, at det drejer sig om at opdage ('opdage' i kursiv, tak) en verden af salt, netop at lære forbrugerne noget om salt. Det er vores erfaring, at man bruger salt i hverdagen uden at kende til alle anvendelsesmulighederne, f.eks. hvilken slags salt der passer til hvilken slags mad.«
Saltbjerge
»Det er vores danske oversættelse af et slogan, som hedder 'Discover salt', som man så oversatte til 'Opdag en verden af salt'. Det passer ligesom lidt bedre. 'Discover salt' var temaet på en stor kampagne tilbage i 2001 med en opdatering af layoutet på Jozo-pakkerne. Der fulgte også en masse illustrationer med af, hvad man mente med at opdage en verden af salt.«
- Hvad mente man så?
»Det kunne være sådan noget som saltbjerge, salt i vandet og det at holde våde saltkrystaller i hænderne - man ville ligesom skabe billeder af, at man kan røre ved salt, af hvad man kan gøre med salt, og at der er forskellige typer af salt - såsom havsalt, salt fra miner, og salt fra undergrunden.«
Ikke spor uhyggeligt
-Dajegfortalte,atjegskullelavedenherhistorie,synes noglepåredaktionen,atdet lødheltuhyggeligtmedså-dan'enverdenafsalt'-mendetvaraltsåikkederfor,sloganetikkerøgpåpakkerne?
»Fordi det lød uhyggeligt?«
-Ja.
»Nej, det synes vi da absolut ikke - saltets verden er da spændende, men vel ikke uhyggelig - hvordan skulle den komme til at være uhyggelig?«
- Man kan vel komme til at tænke på Lots kone, som vendte sig om og blev forvandlet til salt?
»Nååå ... haha ... ja ok, salt kan jo ende med at blive til mange ting, kan jeg så se. Men jeg synes jo, at salt - og det er noget af det, vi bruger i vores pressemeddeleser - er et 'livsnødvendigt krydderi'. Vi har jo brug for salt.«
- Ja, det lagde jeg godt mærke til, at I skrev. Men det er altså ikke en erstatning for det gamle slogan, 'Opdag en verden af salt' - som I har tænkt jer at snige ind igen, når I kan komme til det, kan jeg forstå?
»Den ligger i hvert fald i baghovedet, vil jeg sige, og vil også være oplagt senere hen. Det tema, vi har lagt an - med at fortælle noget mere om salt - vil også blive ført over på hjemmesiden, hvor sloganet nok vil være. Det er stadigvæk godt!«


