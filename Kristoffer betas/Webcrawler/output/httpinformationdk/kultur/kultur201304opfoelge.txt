Opfølger til ’MGP Missionen’ på vej
Filmen blev så stor en succes, at ASA Film nu arbejder på at lave en to’er. Men denne gang skal finansieringen ikke findes gennem markedsordningen, som med producentens ord ’med syvtommersøm har slået fast, at den ikke støtter film med andet cast end dansk’, siger producenten


 Karl fra Hvide Sande og Sawsan fra Nørrebro kæmper som de unge hovedpersoner i MGP Missionen for at deltage i Børne MGP og for at nedbryde stereotype forestillinger om Danmarks befolkningssammensætning.
Filminstituttet afslog i sin tid at støtte den med henvisning til, at skuespillere med anden etnisk baggrund end dansk ikke er »specielt salgbare i provinsen«.
Men det var tydeligvis en fejlvurdering. Foreløbig har 80.000 mennesker set MGP Missionen i biografen. 72 procent af billetterne er blevet solgt i provinsen, og ifølge ASA Films forventninger vil filmen nå op over 125.000 solgte billetter hen over sommeren.
Succesen betyder, at ASA Film nu planlægger en opfølger – men denne gang uden at søge støtte hos den markedsordning, som i to omgange afslog at støtte den første film.
»De har slået fast med syvtommersøm, at markedsordningen ikke støtter film med andet cast end dansk. Et etnisk cast er altså ikke noget, som man klapper i hænderne over hos markedsordningen,« siger producenten Henrik Møller-Sørensen.
ASA Film vil i stedet forsøge at skaffe finansiering gennem konsulentordningen, som støtter den gode fortællekunst og ikke har brug for en lige så bred folkelig appel i filmene for at give støtte.
Grim formulering
Henrik Møller-Sørensen mener ellers, at de foreløbige salgstal har bevist, at MGP Missionen’s folkelige appel var bred nok til at gøre sig berettiget til støtte fra markedsordningen.
»Vi har bevist, at vi kan lave de billetter, der skal til for at klare os på markedsordningen. Når vi runder 100.000 billetter, vil jeg mene, at vi som ungdomsfilm har bevist, at vi kan opfylde kravet. Men vi søger ikke der, fordi vi er stødt på så meget modstand, at vi ikke synes, at det er besværet værd,« siger Henrik Møller-Sørensen.
Filminstituttets områdedirektør for Produktion & Udvikling, Claus Ladegaard, ønsker ikke at kommentere antallet af solgte billetter.
»Det vil jeg først tale om, når filmen ikke længere er i biografen, og vi ved, hvad resultatet er blevet. Denne spekulative diskussion er der simpelthen ikke nogen, som bliver klogere af,« siger Claus Ladegaard og afviser igen, at afslaget havde noget at gøre med farven på de medvirkende skuespillere.
»Vi lavede bestemt en grim formulering i det første afslag, men afslaget handlede ikke om det etniske cast, men om, hvor stor en kommerciel succes filmen ville have. Vi vurderede, at filmen ikke ville komme op og sælge over 200.000 billetter, som er det leje de film vi støtter, normalt befinder sig i,« siger Claus Ladegaard.
 

