Prismodtager takkede fra alle sine hjerter
En kortfattet og benovet Ursula Andkjær Olsen modtog Montanas Litteraturpris på 100.000 kroner for digtsamlingen ’Det 3. årtusindes hjerte’
’Jeg vil gerne sige tak – fra alle mine hjerter,’ lød det kortfattet fra en tydeligvis benovet Ursula Andkjær Olsen, da hun fredag aften modtog Montanas Litteraturpris på 100.000 kr. i en tætpakket festsal på Testrup Højskole


 Harald Voetmann, Thomas Boberg, Christina Hesselholdt, Jonas Rolsted og Nielsen blev alle forbigået, da Montanas Litteraturpris fredag aften blev uddelt for syvende gang.
Dommerkomiteen valgte i stedet at tildele prisen – som ud over æren består af 100.000 kroner – til Ursula Andkjær Olsen for hendes digtsamling Det 3. årtusindes hjerte.
Ledsaget af klapsalver modtog den 42-årige forfatter fredag aften prisen i en tætpakket festsal på Testrup Højskole på den sidste dag for ugekurset Tag og læs!, der arrangeres i samarbejde med Dagbladet Information.
»Jeg vil gerne sige tak – fra alle mine hjerter,« lød det kortfattet fra Ursula Andkjær Olsen med slet skjult reference til titlen på den nu prisvindende bog.
Herefter skyndte hun sig at læse op fra digtsamlingen for at aflaste sig selv fra den smigrende, men tydeligvis også belastende opmærksomhed.
I sin begrundelse for at tildele Ursula Andkjær Olsen prisen skriver dommerkomiteen, at Det 3. årtusindes hjerte »betegner et nybrud i forfatterskabet og et kæmpe skridt frem for dansk poesi gennem sin forening af systemisk stringens med en lidenskab, der uvægerlig forplanter sig til den for hvert nyt afsnit mere bevægede og betagede læser«.
Ursula Andkjær Olsen dimitterede fra Forfatterskolen i 1999 og er desuden uddannet cand.mag. i musikvidenskab og filosofi fra Københavns Universitet. Hun debuterede i 2000 med digtsamlingen Lulus sange og taler, men det var først med den anmelderroste og bredt solgte Ægteskabet mellem vejen og udvejen (2005), hun for alvor trængte igennem til et større publikum. Det 3. årtusindes hjerte er hendes niende og seneste digtsamling, men forfatterskabet rummer også både noveller, dramatik og faglitterære bøger om musik.
Montanas Litteraturpris er indstiftet af Dagbladet Information og Testrup Højskole i 2006 og gives hvert år til et dansk værk, som inden for sin genre er fornyende eller som formår at fremstille virkeligheden på en ny og overraskende måde. I år bestod dommerkomiteen af litteraterne Elisabeth Friis, Lilian Munk Rösing, Erik Skyum-Nielsen, Thomas Thurah og forfatteren Pia Juul.
Årets publikumspris, også kaldet champagneprisen, der findes via en afstemning blandt Tag og læs!-kursets deltagere, gik i år til Christina Hesselholdt. Hun modtog prisen for prosabogen Selskabet gør op, som hun selv kalder for ‘en fortællekreds’. Med æren følger traditionen tro en kasse champagne.

