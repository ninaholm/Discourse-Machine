Henning Mankell - en stridsmand
Israelerne fik en fangst i nettet, som de næppe brød sig om at tænke på, en verdenskendt, svensk kriminalforfatter, som opnåede det, han ville: at sætte ekstra fokus på vilkårene i Gaza


 Det svenske folkehjem åndede lettet op, da det viste sig, at Henning Mankell alligevel ikke var blevet skudt og såret, som det først forlød. Det fejlagtige rygte blev bragt til torvs af den norske venstrefløjspolitiker Erling Folkvord i en tale til demonstranter foran den israelske ambassade i Oslo. Han beklagede senere fejlen, og det svenske udenrigsministerium bekræftede, at den verdenskendte krimiforfatter var uskadt. Han blev sammen med andre først ført til havnebyen Ashdod.
Næste melding gik ud på, at Mankell var blandt de svenskere, som havde fået forelagt et ultimatum: Enten skulle de for retten, eller også skulle de underskrive nogle papirer, hvorefter de kunne rejse hjem.
Med Henning Mankells tilstedeværelse blandt aktivisterne på et af skibene i hjælpekonvojen til Gaza, havde israelerne gjort en fangst, som de næppe brød sig om at tænke på. Den verdenskendte forfatter af populære krimier havde opnået det, han ville: i endnu højere grad at rette verdens opmærksomhed mod det palæstinensiske folks vilkår i Gazastriben. Derfor havde israelerne interesse i at få ham ud hurtigst muligt.
En anden lige så kendt svensk krimiforfatter og ven med Mankell, Jan Guillou, var også inviteret med, men takkede nej med den gode grund, at han skulle have bryllup.
»Bortset fra de moralske aspekter virker det som politisk vanvid,« sagde han om den israelske fremfærd.
Endnu en kunstner, Muhammed-tegneren Dror Feiler, var også om bord og fik lettere skader i ansigtet under tumulterne. Hans svenske advokat kunne fortælle, at Dror Feiler var blevet afhørt i flere timer af de israelske myndigheder.
Internationalist
Henning Mankells bøger er tilsammen udkommet i millionoplag i oversættelser til en lang række lande verden over. Hans fortælling om kriminalkommissæren Kurt Wallander fra Ystad Politi og kriminaliteten i Sverige har ofte tråde ud til internationale politiske spændinger, hvad enten det er i Sydafrika, Algeriet eller Baltikum, et karakteristika, som senere er fulgt op med held i blandt andet danske tv-serier.
Trods millionindtægter har han aldrig lænet sig velbehageligt tilbage for at hvile på laurbærrene, men tværtom engageret sig i diverse konflikter, og ifølge ham selv har han doneret halvdelen af sin indkomst til velgørende formål - eller kunstneriske, som han gør til teater- og skuespillertalenter i Mozambique, hvor han bor en del af året. Eksempelvis har givet 15 millioner svenske kroner til SOS børnebyerne.
Apartheid
Henning Mankell har også udtalt, at »det vigtigste sted i verden« er øen Lampedusa, som ligger mellem Italien og Nordafrika, hvor mange fattige afrikanere strander, når de forsøger at nå Europa for at kunne tjene nogle penge. Overfarten sker ofte i primitive både, og mange er druknede undervejs.
Den palæstinensiske sag har han fulgt nøje og var i fjor til stede ved et litterært symposium i Jerusalem, som blev afbrudt af de israelske myndigheder med den begrundelse, at den udgjorde en sikkerhedsrisiko. Bagefter fortalte han:
»For en uge siden besøgte jeg Israel og Palæstina. Jeg var en del af en delegation af forfattere med repræsentanter fra forskellige steder i verden. Vi kom for at være med i en palæstinensisk litteraturfestival. Åbningsceremonien fandt sted i palæstinensernes nationalteater i Jerusalem. Vi havde lige forsamlet os, da bevæbnet israelsk politi og militær stoppede ceremonien.«
Han har draget paralleller til situationen under apartheid i Sydafrika og synes at kunne se tilsvarende adskillelser flere steder i verden. Det vil han bekæmpe, i tilfældet med konvojen til Gaza med sig selv som indsats.

