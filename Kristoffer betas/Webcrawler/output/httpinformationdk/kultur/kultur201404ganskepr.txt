’Det er ganske privat’
Krigsfotografer er både junkier og idealister, der agerer talerør for mennesker uden stemme, siger den norske filminstruktør og tidligere krigsfotograf, Erik Poppe, som fortæller sin egen historie i sin nye spillefilm, ’A Thousand Times Good Night’
’Jeg var så skidebange for at romantisere og ikke at have nok materiale til at kunne lave en kompleks, troværdig fremstilling af Rebecca. De diskussioner, jeg har haft med mine døtre og min kone, blev for mig sande og ægte, og jeg måtte have dem med i filmen. Men der er selvfølgelig også meget, som ikke er med,’ siger Erik Poppe.


 
	Som krigsfotograf er det sværeste ikke at være udsendt til alverdens krigshærgede områder og skulle overleve dem. Det farlige og det vanskelige er at komme hjem igen. Det siger den norske filminstruktør Erik Poppe, der selv har arbejdet som krigsfotograf, blandt andet for Verdens Gang, er uddannet filmfotograf, og som ved siden af filmarbejdet stadig laver levende billeder til tv fra krige og konflikter.

	»Men kommer hjem og skal overleve hverdagslivet og erkendelsen af, at folk ingen interesse har i, hvad der sker derude. Og det giver bare én lyst til at rejse tilbage og tage endnu stærkere billeder.«

	Poppes nye film, A Thousand Times Good Night, fortæller i vid udstrækning hans egen historie og handler om en kvindelig krigsfotograf, Rebecca (Juliette Binoche), som har svært ved at forene sit arbejde – hun kommer til skade, da hun følger en gruppe kvindelige selvmordsbombere i Afghanistan – med livet som mor til to og hustru til Marcus (Nikolaj Coster-Waldau), der også har brug for, at hun er der for dem.

	Forstærket dilemma

	»Det var centralt for mig, at filmens tematik var dilemmaet mellem at have et arbejde, som man brænder for, og så det at måtte rejse væk fra familien for at kunne udføre det,« siger 53-årige Erik Poppe, da jeg møder ham på filmfestivalen i Marrakech, hvor hans film lige er blevet vist.

	Og det dilemma og den tematik forstærkes kun af, at hovedpersonen i hans film er en kvinde og ikke en mand.

	»Havde det være en mand, havde man ikke reageret på samme måde. Fordi det er en kvinde, en mor, der rejser væk, sidder alle i salen og tænker, ’en sådan kvinde findes ikke’. Og derfor stod det klart for mig, at det måtte være en kvinde. Desuden har jeg, gennem de seneste seks-syv år, når jeg mellem spillefilmene er rejst ud for at filme i krigsområder, mødt mange kvinder, småbørnsmødre, for eksempel Lynsey Addario fra New York Times, og så længe de findes, kan jeg godt tillade mig at foretage det greb.«

	Fiktion og virkelighed

	Erik Poppe kunne også lægge lidt afstand til sit eget liv ved at gøre hovedpersonen i A Thousand Times Good Night til en kvinde. Det var i forvejen meget svært at lave filmen og fortælle historien, fordi den i så høj grad handler om ham, hans kone og deres to døtre.

	»Det er ikke bare en personlig historie, men en ganske privat historie,« siger han.

	»Jeg har hentet oplevelser og erfaringer direkte ud af mit samliv med min kone og to døtre og skrevet dem ind i historien. Sådan måtte det være, for at det skulle blive troværdigt. Jeg var så skidebange for at romantisere og ikke at have nok materiale til at kunne lave en kompleks, troværdig fremstilling af Rebecca. De diskussioner, jeg har haft med mine døtre og min kone, blev for mig sande og ægte, og jeg måtte have dem med i filmen. Men der er selvfølgelig også meget, som ikke er med. Min kone læste manuskriptet, og jeg talte med min ældste datter om det. De fik også lov til at se forskellige versioner af den færdige film og diskutere, om der var nogle scener, der skulle ud. Jeg tog én scene ud, og det var ikke, fordi de reagerede på den, men fordi jeg selv tænkte, at det måske ville være for svært for min datter.«

	Undervejs talte Poppe og hans medmanuskriptforfatter, Harald Rosenløw-Eeg, med andre krigsfotografer, ikke mindst Lynsey Addario, der er en af Poppes venner, i et forsøg på at få andre erfaringer med i filmen.

	»Men da vi var færdige, endte det alligevel med, at det i vid udstrækning var min historie og det, jeg selv kendte til. Nu opfatter jeg filmen som fiktion, men den bygger på mit liv.«

	Empati og distance

	Krigsfotografer er ifølge Erik Poppe både junkier, der ikke kan lade være med at gøre det, de gør, konkurrencemennesker, der gerne vil vinde priser, og engagerede individer, idealister, der forsøger at gøre en forskel og være talerør for folk uden stemme.

	»Vi kan jo godt se, hvor glad Rebecca bliver, når hun arbejder, og hvor god hun er, når hun er god,« siger han. »Men jeg prøvede også at finde ud af, hvornår man står i en situation, hvor man ikke kan fortsætte med at tage billeder. Hvad skal der til? Alle, der har været derude, har oplevet situationer, hvor man af en eller anden grund tænker, ’nu kan jeg ikke fotografere mere, jeg må gøre noget’, eller ’dette er for stærkt’.«

	I det hele taget er det en svær balancegang at være krigsfotograf, hvor man på den ene side ikke må engagere sig for meget og på den anden er nødt til at have hjertet og empatien med sig.

	»Hvis man distancerer sig for meget, bliver det for køligt, og man kan ikke fortælle en historie,« siger Poppe.

	»De bedste fotografer og journalister er dem, der også har et hjerte og empati og forstår og kan føle med de mennesker, de møder. Men de ved også, at de bare kan rejse hjem igen. Det skal dog ikke være til hinder for, at de alligevel gør det, de gør, og mener, det er vigtigt. Rebecca ved, at hun får billederne trykt i New York Times, og at det kan presse for eksempel Pentagon til at svare på spørgsmål eller de lokale myndigheder til at gøre noget. Hun kan se, at hendes billeder har en effekt. Det får man lov til at opleve på en god dag.«

	Hårfin grænse

	Men hvis Erik Poppe selv har oplevet, at man kan ændre verden med et billede, hvorfor har han så skiftet fotografiapparatet ud med et filmkamera?

	»Jeg tror på, at jeg med min film kan få folk til at tænke og sætte gang i en diskussion,« siger han.

	»Da A Thousand Times Good Night havde premiere i Norge, afstedkom den en ganske stor debat i de journalistiske miljøer omkring noget af det, filmen handler om. Det kan lade sig gøre, og jeg ved heller ikke, om jeg ville bruge tre år af mit liv på at fortælle en historie, hvis ikke jeg havde et ønske om at stille spørgsmål.«

	Jeg spørger Poppe, om det er engagementet og vreden over det, man ser, der forhindrer én i at bryde sammen over alt det voldsomme, man ser og fotograferer.

	»Grænsen er hårfin, men man lærer den ganske godt at kende, og så kan man skubbe til den,« siger han.

	»Nogle gange, når man kommer til et sted og ser, hvad der er sket, bliver man vred. Det er vanskeligt at rejse i disse områder uden at blive vred på for eksempel Pentagon. Man prøver at undgå at blive politisk, fordi man vil kunne være objektiv og holde øjnene åbne, men man bliver vred, og der er ingen, som rejser ud på den måde, som ikke har erfaret, at der eksisterer nogle få magtcentre, som styrer livet for alle de uskyldige mennesker i verdens krigshærgede områder.«

	Et påtrængende spørgsmål

	Omvendt kunne man forestille sig, at der også var en risiko for at blive følelsesløs, når man igen og igen konfronteres med så megen død og ødelæggelse. Det er der ikke, siger Erik Poppe – man får det dårligt hver gang, fysisk og mentalt.

	»I begyndelsen jagter de fleste krigsfotografer en Pulitzer eller en World Press Photo-pris. Men så kommer der et øjeblik, hvor den ambition forsvinder. Og det er ofte, fordi man ser et eller andet voldsomt. I dét øjeblik er man faktisk tættere på en Pulitzer, end hvis man jagter den og fokuserer på, at man deltager i en konkurrence. Man er der for at gøre et arbejde, for at være disse menneskers talerør. Man er deres eneste stemme, og derfor undgår jeg for eksempel altid at være udsendt med militæret i Afghanistan. Jeg rejser nordpå og ind i Pakistan, fordi der er ingen journalister. Der bor mennesker, og det er deres historier, man skal fortælle.«

	Interviewet er ved at være slut, og jeg spørger Poppe, hvorfor det har været vigtigt for ham at lave A Thousand Times Good Night netop nu.

	»Det er det mest påtrængende spørgsmål i mit liv,« siger han med henvisning til, hvordan man som krigsfotograf overlever at være hjemme.

	»Og det er det spørgsmål, som jeg forestiller mig har relevans for flere mennesker. Vi er så trætte af konflikter, at man må understrege betydningen af, at der er faktisk er nogle mennesker, fotografer og journalister, som gør det arbejde og ser de mennesker, de ofre, der er.«

	Han holder en pause, inden han fortsætter.

	»Det handler om at gøre folk opmærksomme på, at der findes konflikter andre steder i verden, og hvordan medierne håndterer dem. Nogle aviser prøver at præsentere os for et nuanceret billede af verden, men de fleste bruger alligevel mest tid på Paris Hilton uden trusser.«

’A Thousand Times Good Night’ har premiere i dag. Anmeldelse her på siden

