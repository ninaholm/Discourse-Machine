’Udkanten er blevet panikkens arena’
H.C. Andersen og Blicher så heden i et dobbeltskær af farlighed, forførende skønhed og frihed. I dag ser politikerne og opinionen udkanterne som noget ragelse, der koster penge. Måske kan en ung generation af kunstnere give den slidte provinskultur nyt liv


 Den danske litteratur rummer mange skildringer af livet på landet. Faktisk har forholdet mellem ’ude på landet’ og ’inde i byen’ været et af de store hovedtemaer siden Guldalderen, hvor H.C. Andersen, Steen Steensen Blicher, Grundtvig, Ingemann og andre satte provinsen i scene. Danmark har jo været et land, hvor landbruget og dermed livet på landet havde vægt både kulturelt og erhvervsmæssigt, så det er ikke mærkeligt, at landet også er i litterære skildringer. Danmarks vigtigste litterære kanon, Højskolesangbogen, er et eksempel på betydningen af landet og naturen uden for byerne. Mindst halvdelen af højskolesangbogens sange har blik på land.
I sommeren 1859 var H.C. Andersen på rejse i Jylland og kørte med postvogn fra Randers over Viborg til Nørre Vosborg. Undervejs forfattede han digtet »Jylland mellem tvende Have«, hvor han skildrer »Heden Alvorsstor« og »Ørknens Luftsyn«. Andersen var ikke forudsætningsløs, men rejste ind i et allerede skabt eksotisk billede. Han kendte og beundrede Blicher, der i digte, noveller og topografi havde skildret Jylland og den jyske hede som et fremmed land med sære folkestammer og egen natur. Her kunne det københavnske borgerskab spejle sig i jysk ’andethed’ fjernt fra deres egne saloner og dannelse.
Digterne var opdagelsesrejsende, der skabte heden som et eksotisk land. Læs blot Blichers fantastiske »Vestlig Profil af den Cimbriske Halvø« (1838), hvor hedens beboere er »de Vilde«, eller H.C. Andersens »O.T.« (1836), hvor heden repræsenterer hovedpersonens mørke og farlige sider. Det var på den måde måske Guldalderens digtere, der skabte et billede af et Danmark, der var et absolut modbillede til København. De skabte forestillingen om provinsen med dens dobbelthed af naturens fred og byens kulturelle liv.
Nyt litterært land
I det moderne gennembrud laver Henrik Pontoppidan og J.P. Jacobsen skildringer af en provins, der er præget af realisme og symbolkraft, men det er det folkelige gennembruds forfattere, der erobrer nyt litterært land ’ude på landet’. Jeppe Aakjær, Thøger Larsen, Marie Bregendahl, Johannes V. Jensen skriver provins og landdistrikter ind i litteraturens kassebog. Hos Aakjær, til eksempel, sker det i en dobbelthed. Landbokulturen er under hastig forvandling, det er andelslandbruget, der tordner frem og industrialiserer det danske landskab. Aakjær og andre med ham beundrer fremskridtet, men ser samtidig det dybe tab af tradition, natur, historie, menneskelighed, åndelig rigdom. Det er kernen i Aakjærs, Bregendahls, Larsens og Jensens digtning, at de skildrer dobbeltheden af omkostning og gevinst ved det moderne, som folder sig ud på landet.
Ved indgangen til det 20. århundrede er landområder ikke udkant. De er tværtimod midten af Danmark. Det er det moderniserede landbrug, andelsbevægelsen, der tjener pengene og sætter dagsordenen. Landbokulturen udgør med sine grundtvigske arvestykker en særkultur, der etablerer sig med sine egne værdier og egne kulturelle former. Landbokulturen er ikke en afbleget funktion af eller i et misundelsesforhold til den ’fine’ bykultur. Andels- og sognebondekulturen er tværtimod sin egen herre, om end også med egne voldsomme sociale og magtmæssige konflikter. Det handler Hans Kirks, Albert Dams og Jørgen Nielsens forfatterskaber om. Den provinsielle særkultur er ikke rustik og ’hyggelig’, men ofte barsk og særegen.
Senere i århundredet optræder steder på landet hos Martin A. Hansen, Frank Jæger, Tage Skou-Hansen, Thorkild Bjørnvig og andre, der ser provinsen som scene for særlige åndeligt-sociale problemstillinger. Men det gælder stadig, at de, som det gjaldt for Aakjær-generationen, kan pege ud på en eksisterende provins og på et landboland, hvor gårde, landsbyer, stationsbyer og købstæder ligger spredte som livsrum og lokale centre for et liv, der leves.
For den næste, store generation af forfattere, som skildrer provinsen, er dagen og dermed deres litterære værker imidlertid anderledes. Næste generation er født under eller lige efter 2. verdenskrig. De vokser op, så at sige, sammen med velfærds- og velstandssamfundet, amerikaniseringen, rockmusikken, ungdomsoprøret. De fleste af denne generation er, hvad man kunne kalde ’fraflyttere’. De er påvirkede af skriftmodernismens konkrethed, de er modernister, urbane unge, men har en anden type erfaring fra et liv i en anden kultur og livsform med i bagagen. Det gælder Jens Smærup Sørensen, Arthur Krasilnikoff, Marianne Larsen, Kirsten Thorup, Vibeke Grønfeldt, Knud Sørensen og flere med dem, at de skriver på en dobbelterfaring. Erfaring fra det ny-urbane, medievirkeligheden, velfærdssamfundet på den ene side og en kvalitativ anderledes landbo- eller provinskultur på den anden. Tænk på værker som Krasilnikoffs Som landet ligger og Lindas tid, Grønfeldts række af hovedværker, Smærup Sørensens Mærkedage, Marianne Larsens Gæt, hvem der elsker dig, Kirsten Thorups romaner om lille Jonna, Knud Sørensens digte på bondeslutspillet. Her skyder provinsen op i dansk litteratur med enorm styrke som et område for erfaringens og følelsernes konflikter. For disse digtere har fødderne placeret i to slags virkeligheder, og de er i stand til at forme konflikten og ’fraflytterbevidstheden’ på kunstnerisk vis, så den ikke forfalder til nostalgi. Knud Sørensen har sagt det præcist: Det var, da han stiftede bekendtskab med konkretismen og skriftmodernismens ’tømning’ af sprogets og fortællingens henvisninger, han følte sig i stand til at digte om noget så ’banalt’ som dagliglivet på landet. Denne generation af forfattere, hvis man kan kalde dem en generation, løftede skildringen af provins højt op i kunstnerisk henseende. De gør det på baggrund af, at den verden og virkelighed, de skildrer, er i fuld gang med at gå under.
Bykulturen spreder sig
Der er en almindelig, men fejlagtig tese, om at landet vandrer ind i byerne i årtierne fra og med 1950’erne. Der finder en stor afvandring af mennesker sted fra land til by, men det er langt mere afgørende, at bykulturen, den moderne, amerikaniserede, medie-moguliserede urban-virkelighed spreder sig langt ud i alle afkroge af landdistrikterne. Alle unge går i samme slags skole, alle ser TV – samme TV – hører samme musik, indtager den samme kultur, har samme referencer. Forskellen forsvinder. Landbokulturen løbes over ende i sit eget land. Værdinormer stammer ikke længere fra en grundtvigsk eller missionsk sognekultur, ikke længere fra et næsten selvforsynende lille landbrug, ikke længere fra forsamlingshusets gymnastikopvisning og dilettantteater. Nej, nu er det urbankulturen, der sætter dagsordenen, ofte med Elvis og Beatles i spidsen, og de trænger ind i alle porer og sprækker. Det er, hvad Krasilnikoff, Grønfeldt, Smærup Sørensen og Marianne Larsen rister en kunstnerisk set meget dyb rune over. Dermed er problemet ikke længere, at provinsen er anderledes, men at der er for lidt by og urbanitet, for få tilbud, for lidt adspredelse og infrastruktur.
Det er altså byens kulturelle former, den åndelige urbanisering, der besætter provinsen. Byerne spreder sig, symbolsk også i asfaltering af alle veje, varmt vand i alle haner, samme vaner, samme værdier. Landbokulturen kan ikke længere svare igen, for nu er provinsen blevet til en kulturel og erhvervsmæssig udkant. Et problem, ikke noget anderledes. Og når det gælder en udkant, så er udfordringen som sagt ikke, at der er for meget land, men for lidt urbanværdi. Unge mennesker savner noget, når de bor på landet. De savner byens puls. For en generation siden savnede de (vi) muligvis også noget, men vi havde noget andet. En særkultur, der godt kunne være åndsforsnottet og sær, men den var der.
En ny generation af unge forfattere må skildre deres provins, deres landdistrikter, deres udkanter. Det gør Bent Vinn Nielsen, der ganske vist ikke er af den unge generation, men til gengæld superskarp på mangeloplevelsen og tilværelsen efter det sociale fald, som har ramt landdistrikterne. Det gør Dy Plambech, Dennis Gade Kofoed i Skifting og Nancy. Hos dem er udkanten blevet panikkens arena. Sådan må den unge generation af skiftinger fra de yderste kanter selv erobre deres virkelighed i et kunstnerisk togt. H.C. Andersen og Blicher så heden i et dobbeltskær af farlighed, forførende skønhed og frihed. I dag ser politikerne og opinionen udkanterne som noget ragelse, der koster penge. Måske kan en ung generation af kunstnere give den slidte provinskultur nyt liv ved at skabe forståelse for, at der bor og lever mennesker med værdier i udkanten af den centripetale aluminiumskultur.
Johannes Nørregaard Frandsen er i dag professor i litteratur- og kulturvidenskaber ved Syddansk Universitet samt leder af universitetets H.C. Andersen Center

