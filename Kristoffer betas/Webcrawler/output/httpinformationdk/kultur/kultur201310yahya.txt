Yahya!
Yahya Hassan vil ikke være nogen præmieperker som Hassan Preisler eller Farshad Kholghi


 
	Danmark har endelig fået sin helt egen Zlatan Ibrahimovic. Han spiller ikke fodbold, men udgiver om lidt en digtsamling på Gyldendal. Digtene er der godt nok ikke nogen, der har læst, men hvad gør det også, når landets uendeligt mange meningsdannere endelig har fået en charmerende og klar-i-spyttet ung mand fra Aarhus V, der kan tages som poetisk gidsel for ’alt det vi hele tiden har sagt og ment om indvandrerdebatten’.

	Yahya Hassan vil ikke være nogen præmieperker som Hassan Preisler eller Farshad Kholghi, men han slipper ikke for at blive befamlet af magtens klamme tentakler. Hurtigere end man kan sige CEPOS, er han nemlig blevet Ole Birk Olesens og den liberale højrefløjs nye kæledægge: Yahya Hassan er den nye Adam Smith! Yahya Hassan er vor tids frihedskæmper! lød det fra de mange begejstrede borgerlige kommentatorer, der frem af regnearkene pludselig har fundet en belejlig mørklødet anledning til at se på poesi. Den kulturradikale magttriangel var dog også hurtigt ude med snøren. Allerede før digtsamlingen er udgivet på Gyldendal, havde Politiken og DR’s Deadline inviteret den karismatiske unge mand indenfor.

	I Danmark kan vi nemlig rigtig godt lide, når nogen tør være lidt kontroversiel. Ikke alt for kontroversiel, men lige nok til, at Deadline for en gangs skyld ikke er første del af otte timers nattesøvn. Når Yahya Hassan beder Aydin Soei om at ’holde kæft med sin idiotretorik’, siger han jo egentlig ikke andet end, Martin Krasnik altid siger til politikere med tomgang i stemmebåndet. Men vi kan så godt lide det, når det kommer fra 18-årig med en kraftig Aarhus V-accent. Og gerne i etablerede rammer, så det hele ikke er alt for farligt, men lige spændende nok til, at det kilder lidt i maven. Ligesom svenskerne bedst kan lide, når Zlatan Ibrahimovic trækker den gule landsholdstrøje overhovedet og kombinerer oprøret med en indsats for nationen.

	På gadehjørnerne i den offentlige debat kan man ikke købe stoffer. Men domesticeringen står altid på spring. Digtene må gerne snart udkomme. Så kan de forhåbentlig stå og være farlige for sig selv. Uden at andre end Yahya Hassan gør krav på dem.akhöinformation.dk

