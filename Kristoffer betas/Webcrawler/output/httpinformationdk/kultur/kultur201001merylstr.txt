Meryl Streep i rekordhøst ved Golden Globe
Den amerikanske skuespillerinde Meryl Streep vandt mandag nat sin syvende Golden Globe - det er rekord.  3-D-succesen 'Avatar' løb med prisen for bedste film


 Der var torden i luften, og regnen silede ned over den røde løber, da de mange stjerner ankom til uddelingen af de prestigefyldte Golden Globes i Beverly Hills mandag morgen dansk tid.
Men inden for i Beverly Hilton Hotel strålede særligt én person som en sol: Meryl Streep kunne nemlig gå på scenen for at modtage, hvad der er hendes syvende Golden Globe. På den måde lægger hun sig i spidsen af alle tiders rangliste, hvor hun hidtil har delt førstepladsen med Jack Nicholson og Angela Lansbury.
60-årige Streep vandt prisen for bedste skuespillerinde i kategorien komedie/musical for sin rolle i filmen Julie & Julia. Her spiller hun tv-chefen Julia Child.
En anden af de helt store vindere ved showet blev 3-D science fiction-filmen Avatar. Den høstede således priserne i to af de helt tunge kategorier: For bedste film samt for bedste instruktør i skikkelse af James Cameron. Priserne kommer, efter at filmen har slået en række rekorder, siden den havde premiere i december. Desuden er den på vej til at overgå Titanic fra 1997 som den film, der har indtjent flest penge.
Den bedste komedie blev The Hangover, mens Jeff Bridges og Sandra Bullock vandt priserne for bedste mandlige og kvindelige hovedrolle i dramakategorien for filmene Crazy Heart og The Blind Side. Den bedste udenlandske film blev den tyske Guldpalmevinder fra Cannes, Das Weisse Band, der netop har fået premiere i Danmark.
Intet til danskerne
Af danske islæt blandt nomineringerne var Brothers, der er en genindspilning Susanne Biers Brødre. Her var Tobey Maguire nomineret til bedste skuespiller. An Education - Lone Scherfigs store comeback som instruktør -havde også kastet en nominering af sig i form af Carey Mulligans rolle. Der var dog ikke priser at hente i de to tilfælde.
Før alle vinderne kunne modtage deres priser og publikums hyldest, var ceremonien begyndt i en noget mere trist atmosfære. Således blev showet indledt med en bøn om hjælp til jordskælvsofrene i Haiti. Samtidig havde flere af stjernerne iført sig røde, blå og gule sløjfer i solidaritet med haitianerne.
»Der er flere, som går med sløjfe i aften for at vise deres støtte til menneskerne i Haiti,« sagde prisuddeler Nicole Kidman og bad samtidig alle tv-seerne om at støtte sagen økonomisk.
Prisvinderen Sandra Bullock rettede også tankerne mod Haiti.
»Enhver person her har Haiti i tankerne,« sagde hun ved ankomsten til showet.
Det er den udenlandske presses forening i Hollywood, der uddeler Golden Globe-priserne, der anses som de vigtigste filmpriser efter Oscar-statuetterne. Det er således en gruppe bestående af knap 100 internationale journalister og anmeldere med flere års erfaring i Hollywood, der udpeger vinderne.
Golden Globe-priserne blev uddelt første gang i 1944.


