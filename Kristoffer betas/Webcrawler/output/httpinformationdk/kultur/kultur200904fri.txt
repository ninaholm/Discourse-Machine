Fri os fra os selv
På tirsdag kommer Forebyggelses-kommissionen med det endelige bud på, hvordan staten skal sikre danskerne bedre sundhed og tre år mere at leve i. CEPOS og enkelte politikere er bekymrede for privatlivets fred, men befolkningen vil gerne hjælpes, viser undersøgelser - og kommissionen mener ikke, kampen er ideologisk. Det er en social kamp, der også må kæmpes geografisk


 Hvis du tager kystbanetoget fra Københavns Hovedbanegård til endestationen i Helsingør, så prøv at læg mærke til, hvem der står af på hver station. For hver gang toget stopper, lever de passagerer, der bliver i toget, i gennemsnit tre måneder længere og de mænd, der står af ved sidste stop i Helsingør, bliver næsten tre år ældre end dem, der stod af på Nørreport. 
Men i løbet af de kommende år vil der formentlig blive vendt op og ned på det billede. 
Forklaringen får du, hvis du springer på et regionaltog og rejser vest på eller stik syd. For hvert trinbræt, du passerer gennem landet, vil flere og flere nemlig slå ventetiden på perronen ihjel med at ryge cigaretter. Sandsynligheden for, at de har en øl i den ene hånd og en basse i den andenm vil blive større, og muligheden for, at de har taget cyklen hen til stationen, mindre. Sundheden har en voldsom social slagside, og det ses på Danmarkskortet. 
"Der er sket et voldsomt skred med de sociale forhold på landet og i byen," siger Forebyggelseskommissionens formand, Mette Wier.
"Det har skabt en ulighed i de underliggende sociale og uddannelsesmæssig forskelle, der betyder, at det tidligere var byen, som var 'det farlige' sted og provinsen det sunde og ufarlige. I dag er det billede helt vendt, efter at byen har tiltrukket de ressourcestærke og provinsen har fået en masse af byens problemer. Det kan for alvor ses i sundhedsstatistikkerne. Derfor har det også været en helt central diskussion for os, hvordan man støtter alle borgere så uligheden i sundhed kan blive mindre."
En KRAM'er
På tirsdag offentliggør regeringens Forebyggelseskommission sine forslag til, hvordan danskerne kan få et sundere liv. Området har været højt prioriteret for den tredje VK-regering, der efter valget i 2007 ligefrem føjede det til regeringsgrundlaget. Derfor nedsatte sundhedsminister Jakob Axel Nielsen (K) i januar sidste år en Forebyggelseskommission, hvis hovedformål det er at hæve danskernes gennemsnitlige levealder med tre år og stille skarpt på de såkaldte KRAM-faktorer - Kost, Rygning, Alkohol og Motion. 
Siden har diskussionen om statens ret til at regulere adfærd i det private rumsteret i den offentlige debat. Ord som 'sundhedsfascisme', 'formynderi' og 'Big Mother' har fløjet gennem pressen, hvor særligt liberale politikere og meningsdannere har følt privatsfæren gået for nær. Det blev ikke bedre af, at et kommissionsmedlem foreslog, at en pakke cigaretter kun skulle kunne købes på apoteket og koste 200 kroner, eller da et andet medlem i en kronik i Politiken sammenlignede tobaksrygere med kokain- og heroinmisbrugere.
"Politikere bliver ofte meget nervøse for at gå imod en folkestrøm - også selv om den ikke nødvendigvis findes. Men vi er ikke politikere, og vi skal ikke basere vores anbefalinger på holdning. Vi er eksperter og baserer dem på evidens," siger Mette Wier, der finder frihedsdebatten stærkt overdrevet.
"Det er en fordrejet debat, som kun ideologiske debattører interesserer sig for. Jeg tror, den er en reminiscens af puritanisme og syndighed, men den har ingen klangbund i befolkningen," siger hun og henviser til rapporten Fremtidens forebyggelse - ifølge danskerne. Den er lavet af TrygFonden og Ugebrevet Mandag Morgen og viser, at danskerne tilsyneladende ikke har noget imod, at staten regulerer deres adfærd. I hvert fald fremgår det, at 72 procent mener, staten skal tage et større ansvar og sætte nemmere og billigere rammer op, så det sunde valg bliver mere oplagt, mens kun syv procent ikke finder det nødvendigt, at staten griber ind. 80 procent synes godt om større skatter og afgifter på usunde fødevarer, og kun 78 procent synes det er en dårlig idé at indføre en 'personlig vægtafgift'. I det hele taget bakker rapporten på alle niveauer op om Mette Wiers antagelse, men selv om hun og kommissionen skulle finde det nødvendigt at indføre nye skatter og afgifter og gå dybere ind i reguleringen af forbruget, bliver den del af kommissionens ideer blokeret af skattestoppet.
"Hvis vi kommer med afgiftsforslag vil de ikke blive gennemført på grund af skattestoppet. Men vi har ikke tænkt os bare at aflæse det politiske landskab - så ville vi have misforstået vores rolle. Vores opgave er også at virke på det lange sigt, så vores forslag kan også bruges senere, hvis man virkelig ønsker at gøre noget ved det her," siger Mette Wier.
Byrotter og landmus
En af de helt store opgaver for kommissionen har været at opfinde sundhedsfremmende initiativer, der ikke kun virker på de veluddannede og ressourcestærke grupper i samfundet. Tidligere forsøg har særligt nået netop de grupper uden at have fået ordentligt fat i de lidt mindre uddannede eller folk, der ikke er i arbejde. 
"I tobaksproblematikken har vi været i en meget positiv udvikling, og hvis den fortsætter, bliver kost- og fedmeproblematikken en meget vigtig faktor for sundheden i fremtiden. Den har en meget mere voldsom social slagside og en stærkere land/by-problematik. Derfor vil gennemsnitslevealderen blive markant lavere på landet, og det er sværere at få folk til at motionere og spise sundt end at få dem til at holde op med at ryge."
I dette tilfælde er det sociale aspekt i land/by-forholdet ikke det eneste problem, man slås med i provinsen, mener Mette Wier. 
"Der er formentlig også en meget stor naboeffekt i det her - altså 'når naboen er tyk, gør det ikke så meget, jeg også er det', og det kan lede ind i en ond spiral i forhold til kostvaner og motion - og i sidste ende de dagligvarer, man kan køber i randområderne."
Chef i Sundhedsstyrelsens Center for Forebyggelse, Else Smith, deler Mette Wiers bekymring over den stigende sociale skævvridning mellem by og provins, og også hos Sundhedsstyrelsen har man øget fokus på den problematik .
"Skiftet i befolkningssammensætningen i byerne og på landet bliver tydeligere, efterhånden som livsstilssygdommene fylder mere og mere i dødelighedsstatistikkerne," siger Else Smith. Derfor gør Sundhedsstyrelsen også meget ud af at kombinere sine kampagner med individuelle lokale indsatser.
"Kampagner har det med at ramme skævt, fordi nogle mennesker er hurtigere til at fange et budskab end andre - derfor er vores kampagner også generelt helt enkle. Men vi kan ikke forvente, at alle rykker på én gang. Til gengæld må man sige, at de ressourcestærke ofte er de normdannende i samfundet, og derfor er der også en hvis ræson i at nå lige præcis den gruppe mennesker, selv om vores erfaring er, at det, der virkelig flytter noget hos befolkningen, er strukturelle ændringer."
- Står danskernes frihedsfølelse i vejen for det? 
"Nej, jeg tror, det er mere kompliceret end som så. Hvis du ser på de områder, hvor vi virkelig halter bagefter de andre lande - rygning og alkohol - så er rygningen bestemt blevet solgt til os som et tegn på frihed. Men efterhånden som det er gået op for os, hvor farligt det er, bliver det - alt efter, hvor godt du er oplyst - mere og mere forbundet med afhængighed i stedet for. Så der er ikke længere ret mange, som argumenterer med frihedstankegangen i de her problemstillinger," siger Else Smith.
Adjunkt på Suhrs Seminarium og ekspert i ernæring og kommunikation, Mulle Signe Nielsen, er heller ikke i tvivl om, hvem der i særlig grad tager statens kampagner til sig. 
"Dem, der tager sundhedskommunikation til sig, er dem, der i forvejen har problematiseret det, de spiser. At beskæftige sig med det kræver, at man har et overskud, der rækker ud over økonomi, job og børnepasning. Så man skal i forvejen have et overskud for at leve sundere, og hvis man ikke har det, søger man heller ikke ny information om sundhed," siger hun. Derfor håber hun, at Forebyggelseskommissionens redegørelse vil indeholde meget konkrete tiltag, der kan supplere fremtidige kampagner.
"Skatter, afgifter og konkrete tiltag for daginstitutioner til eksempel. Og så skal man huske på, hvilken visuel kommunikation, man bruger, når man anlægger kampagner for hele landet. Identifikationen er klart større, hvis man ser billeder af folk, der ligner en selv til hverdag, og de fleste af disse kampagner bliver produceret i København, og der kan være forskel på hvordan man ser ud i storbyen og provinsen, og så kan man måske undgå at bruge alt for chekkede fotomodeller."


