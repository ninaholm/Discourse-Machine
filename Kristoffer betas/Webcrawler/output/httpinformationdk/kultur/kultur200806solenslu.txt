Solen slukket over Odysseus
Lige præcis den 16. april 1178 f.Kr. kom Odysseus endelig hjem fra den trojanske krig og slagtede sin kones ivrige bejlere


 Lige præcis den 16. april 1178 f.Kr. kom Odysseus endelig hjem fra den trojanske krig og slagtede sin kones ivrige bejlere. Det mener to anerkendte astronomer ifølge Science Daily at kunne om ikke bevise så i hvert fald sandsynliggøre.
"Solen er slukt og mørket ruger over verden" den dag, hvor Odysseus tager sin blodige hævn. Det står der i Homers Odyssé, og forskere har i århundreder diskuteret, om det er en reference til den totale solformørkelse, som man længe har vidst fandt sted den 16. april 1178 f.Kr. Totale solformørkelser er nemlig sjældne, og kun den ene passer sammen med, hvornår den trojanske krig kan have fundet sted. 
Nu har Marcelo O. Magnasco fra Rockefeller University og Constantino Baikouzis fra La Plata-observatoriet i Argentina så kigget nærmere på sagen. Og de konkluderer, at andre astronomiske beskrivelser i Odysseen passer mistænkeligt godt sammen med lige netop solformørkelsen i 1178 f.Kr.

