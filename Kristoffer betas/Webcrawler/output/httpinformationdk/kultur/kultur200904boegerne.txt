'Bøgernes bog er den bedste'
Generalsekretær for Bibelselskabet og eneste kvindelige bejler til det ledige bispesæde i Køben-havn Tine Lindhardt er en flittig læser. Helst læser hun i Bibelen, men Moran-tes og Eco går også an. Til gengæld holder hun sig langt væk fra Liza Marklund


 - Hvilken bog ville du ønske, at alle ville læse?
"Bibelen. Eller i hvert fald centrale dele af den. Helt uanset om man regner sig som kristen eller ikke, rummer den bog fantastiske fortællinger, som taler tværs gennem tid og rum og kultur til os i dag. Hvad for eksempel med historien om ham, der på en rejse bliver overfaldet og frarøvet alt, og som liggende efterladt dér i grøften ved, at hvis ikke der kommer nogen forbi og hjælper ham, så dør han. Men som første gang og anden gang må høre hjælpen gå forbi. Først tredje gang er der én, der stopper op. Men det er den forkerte. En fremmed fra Samaria. Hvad må han ikke have tænkt - ham, der ligger i grøften? Resten af sit liv skal han stå i gæld til et menneske, han faktisk foragter. Det er ikke rart. Men han har ikke noget valg. Han må tage imod hjælpen - eller dø. Det er en god historie om afhængighed. Og om at vi mennesker er dybt afhængige af hinanden; af at nogen stopper op og giver os tid, nærvær, omsorg. Ellers går man til som menneske, siger fortællingen om den barmhjertige samaritaner - der selvfølgeligt også handler om pligten til at lade sig forstyrre og hjælpe. Uanset om det er belejligt eller ikke belejligt."
Læser også Rifbjerg
"Eller hvad med historien om Kain, som tror, at han kan komme ind i livet ved at smide sin bror Abel ud af det, helt konkret? Men som opdager, at gør man det, kommer man selv kun endnu længere ud, end man før har været, helt ud i jordens yderste egne, hvor man kun hænger fast i livet med det yderste af neglene?
Eller hvad med fortællingerne om forsoning, som er stærkere end had og hævn, og om at der altid er mulighed for at få en ny begyndelse? Tro, håb og kærlighed, som Paulus siger det. Og ja, der er også mange mærkelige fortællinger og historier i Bibelen, som det er svært at komme overens med. Men helt grundlæggende bliver man klogere på sig selv, på sin historie og sin kultur ved at læse i bøgernes bog."
- Hvilken bog har haft størst betydning for dig?
"Ja, bøgernes bog. Men også Rifbjerg. Hans sprog er eminent. Og Fay Weldon. Hendes groteske og meget usympatiske kvindeskildringer var befriende. Svend Aage Madsens Tugt og utugt i mellemtiden, Elsa Morantes' Historien, Umberto Ecos Rosens navn og Dostojevskijs Brødrene Karamazov er andre af de bøger, der har flyttet og bevæget mig ind i nye erkendelser, ind på nye spor."
Marklund er værst
- Hvad er den værste bog, du har læst?
"I nyere tid er det Liza Marklunds krimier. Heltinden har for meget 'der er ikke nogen, der forstår mig' over sig. Som en anden Pippi Langstrømpe er hun eneren, der tør gå imod strømmen. Men det er en Pippi i karikatur, uden den forsonende humor - ikke mindst i forhold til sig selv. Pippi vedkender sig fællesskabet og vigtigheden af et fællesskab, selv om hun venligt åler det. Det gør Liza Marklunds hovedperson ikke."
- Hvilken type læser er du?
"Jeg kan godt lide at læse bøger med en god historie. Krimier, romaner og noveller. Der skal være noget at spejle sig i. Man må gerne blive klædt af af historien, men man skal have tøj på igen, inden man bliver sendt ud af den igen."
- Hvornår læser du?
"Om natten, men helst søndag eftermiddag. Et solrigt stuehjørne i en god stol med en god bog - det går an, for nu at sige det på jysk."


