Tak, fisseletter
Ofte skal der ikke mere end en enkelt flamboyant mandsperson til for at forstyrre samfundsordenen. Så dem kunne vi godt bruge et par dusin af


 »Hey skattebasser, skal I have en kongesutter, så I kan falde lidt ned?«
Sådan svarede en af mine venner, da et par unge funktionæragtige typer i Studiestræde i København råbte efter ham en fredag nat for et stykke tid siden. > Og så fik de ellers benene på nakken. Andre gange er det min ven selv, der har måttet kridte skoene, når folk har været endnu mindre glade for tilbuddet. Så har den stået på bank.
En anden af mine venner har sin færden i reklamebranchen. Her kunne han ikke forstå, hvorfor de mandlige kollegaer ikke inviterede ham med ud og drikke fredagsøl. Indtil en venlig sjæl fortalte ham, at alle på bureauet havde lidt svært ved at tolke ham, når han altid sad med benene over kors til møderne og med hænderne på en lidt løs måde. Det holdt han så op med.
I 1970'erne drog Bøssernes Befrielsesfront til Esbjerg. På torvet delte de pikformede kager ud til byens børn iført kjole, paryk og fuld moustache. Det skabte en del gang i gågaden. Her 40 år efter drager fiktionsfiguren Brüno i filmen af samme navn til USA og spreder skræk og rædsel med sit stramme tøj og stemte s'er. Det er sjovt derinde i biografen, men også lidt uhyggeligt at opleve det had og den aggression, han får pisket op ude i virkelighedens verden. >
Flamboyante og feminine mandspersoner har det med at skabe en del friktion i mødet med det omgivende samfund. Sådan cirka fra H.C. Andersen og frem. Og upåagtet af metroseksuelle modebølger eller antallet af søde indretningsbøsser i fjernsynet.
En ny levevilkårsundersøgelse viser, at mange bøsser hver dag oplever tilråb og negative reaktioner på gaden. Blandt andet fordi de åbenbart er lidt for feminine til at gå an i gadebilledet.
I homo-ghettoen
»Ubøsset fyr søger andre fyre« og »fisseletter, nej tak«. Sådan kan man læse, når man klikker sig gennem profilerne på homo-datingsites. Faktisk rigtig mange gange. På straightacting.com kan man som bøsse også måle, hvor straight man er (svar nej på alle spørgsmål, der handler om blomster, hvis du vil score højt i testen). Samtidig bugner netttet af film inden for kategorien straight bøsseporno (hvor helt straighte fyre gør noget så straight som at knalde med andre lige så helt straighte fyre).
Langt hen ad vejen et spørgsmål om smag, kink og æstetik nuvel, men også om korrekserier. Hver gang, der er homo-parader, så brokker nogle bøsser sig da også over, at andre bøsser opfører sig for outreret og dermed ødelægger det for alle de andre bøsser, da alle andre (heteroseksuelle?) nu jo vil tænke, at alle bøsser er sådan.
»Hvorfor skal de fisser ødelægge alt det arbejde, vi andre går og laver,« hørte jeg en gang en pæn lobbyist-bøsse vrisse. Drag queens, fiseletter og deslige er sjove - men i begrænsede mængder og særlige steder.
I homo-ghettoen skaber den feminine og flamboyante mandsperson ofte lige så meget ubehag som ude i det store samfund. > > >
Hyklerisk selvæderi
»Prøv at sige ubøsset med en pik i munden«. Det skrev jeg for et par år siden i en artikel til forsvar for fisseletterne. Vel også et slags selvforsvar, for på en god dag synes jeg både, at jeg udnytter mine feminine og flamboyante sider maksimalt.
Der er noget hyklerisk selvæderi over den negationsidentitet, som ubøsseriet er bygget op om. Og den forstyrrelse af samfundsordenen, som den feminine og flamboyante mandsperson ofte fører med sig, er modsat værd at prise, fremførte jeg. Det er et beskidt job, men nogen skal gøre det.
Svaret på min artikel kom prompte i form af et surt læserbrev: »Du kan ikke se ud af øjnene for bare mascara,« lød det. En egentlig ret bøsset kommentar, hvis jeg selv skal sige det. 

Sune Prahl Knudsen er journalist

