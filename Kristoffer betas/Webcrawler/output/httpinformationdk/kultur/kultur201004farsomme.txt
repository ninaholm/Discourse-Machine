Med far i sommerhus
Stærkt blandede påskevine - og så næsten ikke et ord om vejret


 »Nu behøver du jo ikke ulejlige læserne med påskens møgvejr,« formanede husfruen, der selv havde tilbragt de første fem feriedage på ski langt sydpå, mens klummisten og livsarvingen var parkeret i familiens sommerhus i kulde og regn. Som altid har hun ret, men ugens prøvesmagning kræver en forklaring, og her spiller vejret også ind.
Mens den katolske kirkes ledelse havde travlt med at skyde sig i begge fødder, og danske konfirmander ifølge dagbladet Politiken har nået nye højder i forbrugsbevidsthed ved at udnævne en Hummer som den foretrukne limousine til kirketransport, havde klummisten tankemæssigt god tid. Livsarvingen, der er nået op på 15 tænder, holdt ham ganske vist fysisk travlt beskæftiget i en endeløs sove-spise-lege-skifte-kæde, men da hendes ordforråd endnu kun er på fire ord, hvori 'far' ikke indgår, mens 'nej' har præference, er der god tid til at tænke over vine i sådan en far-barn påske.
Påske uden au pair
Her skal altså både findes vine, der passer til en enkelt solstråle, og så noget substanstungt, til når dagens mission er overstået, og barnet synker omkuld. Den kvikke læser vil bemærke, at vendingen 'passe barn' ikke er anvendt. Det er nemlig den sikreste vej til at intimidere både kvindebevægelsen og husfruen: antydningen af, at mandens overopsyn med afkommet, mens kvinden føjter, kan kaldes 'at passe' bruges ikke her. Til det ville Informations USA-medarbejder, A.G. Rasmussen, sikkert med henvisning til sin kommentar i Information påskelørdag anføre, at en au pair havde løst problemet. Det holder imidlertid ikke: Dels er der småt med plads i sommerhuset, dels ville husfruen have flippet ud ved hjemkomsten - og ærlig talt går den slags også hårdt ud over vinbudgettet.
Til solskinsstunden måtte der naturligvis hvidvin i glasset, plastikskrammel på plænen og barnet ned i en flyverdragt. En Yearing Station 2008 Chardonnay er et godt bud på solid australsk Chardonnay med passende balance mellem fedme og syre. Vinen er let krydret, og i forårssolen har den tillige løfter om mere solskin et sted derude. Har man undladt at bruge familieformuen til at køre Hummer, er der måske råd til en Pouilly Fume Masson-Blondelet 2005. Nok lidt fornem til havestolen, men en gang klassisk fransk Sauvignon Blanc sender tankerne mod lysere tider. Smagen er intens med blomster og krydderier, og den hører til i den rigtig pæne ende af Loires venlige vinskatte.
Zinfandel som belønning
Vel inden døre, og mens det sidste dagslys forsvinder til barnets snorken, er det rødvinstid. Zinfandel er ikke noget dårligt bud på en drue, der kan forbindes med forår, men alligevel har substans til den kølige danske udgave af det. Netto har en hæderlig Woodbridge 2008 fra Robert Mondavi, der til prisen er fire store stjerner værd. God krydret smag, behagelig bouquet og en ikke ueffen eftersmag, gør den til ugens rigtig fornuftige bud. Dyrere, men også mere interessant, er Beringers Clear Lake 2005 Zinfandel. Dyrket i små tusind meters højde får Zinfandelsmagen et lille twist, og den har fin bærsmag. Og med nænsom fadlagring og en imponerende eftersmag indføjer den sig på klummistens californiske favoritliste. Begge vine er på hver deres måde, og til hver deres pris værd at anbefale. Den hjemkomne ski-entusiast skulle naturligvis fejres behørigt med vin. Fra det lokale butikstorv blev en forbavsende venlig 2006 Palazzo Dei Signori Amarone hentet, og den var langt bedre end de sædvanlige supermarkedsvarianter og til prisen absolut bestået. Med den sluttede de fem dages far-datter påske. Det bliver sikkert endnu sjovere, når hun en dag kan smage med.

Fakta
Bedømmelse: 4/6. Yearing Chardonnay 2008 Føtex/Laudrupvin 2 fl. 149,- (uge 16)
Bedømmelse: 5/6Maison-Blondelet H.J.Hansen/Magasin/Vinspecialisten 229,95
Bedømmelse: 4/62008 Woodbridge Zinfandel Netto 55,-
Bedømmelse: 5/6Beringer Clear Lake Zinfandel SuperBest 120,-
Bedømmelse: 5/6Palazzo Dei Signori 2006 SuperBest 149,95

