Alt det vi ikke ved om kraften
Midt i det allerhelligste Louvre kan man i øjeblikket betragte Darth Vaders hjelm. Og franske filosofiske magasiner bugner med Star Wars og myter som optakt til et nyt kapitel af en saga
 Foto: Claude Germain, TM. Lucasfilm Ltd og Musée du Louvre


 Der er ellers stille på de parisiske museer i øjeblikket, med et besøgsfald på 30 procent. Men et sted inde i Louvre vrimler der stadig med mennesker. Tronende på en sokkel midt i Louvre i et mindre udstillingsrum ’La petite Galerie’, der nu er helliget kunstformidling for børn, kan man i øjeblikket betragte den originale Darth Vader hjelm. Men det er ikke kun børn, der strømmer til.
Man kan næsten forestille sig, at hele udstillingen Mythes Fondateur – grundlæggende myter – fra Herkules til Darth Vader, er bygget op om denne hjelm. Der flokkes på en måde, som det simpelthen ikke er de tusindvis af antikke skulpturer rundt om på Louvre forundt. Der er selvfølgelig Mona Lisa på en anden etage, i en anden fløj, hvor der også altid er kø. Begrebet fetich får helt ny mening, når man står og glor og må konstatere, hvor tiltrukket man selv er. »Dark Vador« blev den truende skikkelse frejdigt omdøbt til i Frankrig, da den første Star Wars-film ramte biografskærmene i 1977. Ingen havde forudset, at der var tale om et verdensomspændende nyt mytemateriale, og at navnet ville blive hængende. Men hvad betyder selve navnet, om det nu er på fransk eller engelsk? Er det den mørke far, vader, vater? Eller er det Dark waiter – Mørkets tjener – man skal ’høre’ i det navn, Anakin Skywalker tog, da han gik over til den mørke side? Selvfølgelig som modsætning til sønnen, Luke Skywalker, Luke som luce, altså lys, analyserer historikeren John Scheid i en særudgave af Philosophie Magazine.
For opdagede det intellektuelle Frankrig ikke fra starten, i 1977, at et nyt righoldigt mytemateriale begyndte at folde sig ud, så sker det i allerhøjeste grad nu. I årevis rynkede finkulturen og filosofferne på næsen af Star Wars, med lunkne anmeldelser i for eksempel le Monde. Nu står Darth Vaders hjelm i kunstens hellige tempel, og filosofiske magasiner udgiver særnumre, hvor der ikke er en sten af Star Wars-universet, der ikke bliver vendt.
George Lucas og Augustin
»Jedien Augustin mod Darth Faustus« skriver redaktøren af Philosophie Magazine Alexandre Lacroix således og bringer selve George Lucas i position som en af de store kirkefædre. »George Lucas er en af de få repræsentanter for planeten Hollywood, der er intelligent nok til at følge den mere humane og subtile vej, som Augustin tager.« Og det er, at det gode og det onde ikke er noget essentielt ved et menneske. Augustin tog vitterlig diskussionen for mange, mange år siden, omkring år 400, i de egne som nu hedder Iran. Her rettede Augustin et angreb mod manikerne, og gjorde ondskab til et spørgsmål om menneskeligt valg. Det er ikke de gode mod de onde, som manikerne troede og som det sædvanligvis udspilles i Hollywoodproduktioner. For hvordan kan det onde som essens findes i en verden, skabt af en god Gud? Augustin og Lucas har her en langt mere kompleks indsigt i, at det onde kan opstå i hvem som helst. At der kan banke et følsomt og såret hjerte bag den mørke maske.
Gud var ikke særlig meget på mode i halvfjerdserne, da Star Wars-trilogien startede. Mange troede som undertegnede, at det kunne lykkes at opdrage børn uden religion. Alle de store myter rullede sig ud med Star Wars-trilogien, som forældre uforvarende lod deres børn se. Ikke mindst den fascinerende mørke side af the force. Det skete bag ryggen på en hel generation og lige for øjnene af os. For var det ikke bare film?
Men allerede med de tre første film, der som bekendt egentlig er de foreløbig sidste, blev børn og voksne viklet ind i en blanding af græsk og østlig mytedannelse, fadermord, Ødipus, Ikaros og det gode og det ondes eksistens i form af kraften. Selv æstetiske spørgsmål blev sat på spidsen: Hvorfor er det altid de ondeste, som er de flotteste? I virkeligheden, altså når man ser den på Louvre, er Darth Vaders hjelm ikke mindst rørende. Den er ganske vist skabt ud fra drabelige forestillinger om en SS-hjelm kombineret med en gasmaske, men den er simpelthen lidt skæv, slet ikke fuldt ud symmetrisk. Den har det virkelige ansigts dragende asymmetri.
Af samme stof
Og det er godt set af Louvre, at det selvfølgelig er den samme fascination, som har omgivet Herkules. Herkules var også en stærkt tvetydig helteskikkelse, der både var gud og menneske. Han slog i et anfald af galskab sin familie ihjel og måtte udføre tolv stykker arbejde, for at genfinde sin plads blandt mennesker. Darth Vader, der slår Jedibørnene ihjel, er gjort af samme stof. Det er som Jedi, han udfører de allermest onde gerninger, og bag sin mørke maske, han omsider gør de gode. Men det er netop en pervers, altså gudelignende dyrkelse af det gode som gør, at Anakin tipper over til det onde, forklarer Zizek i Philosophie Magazine med sin sædvanlige psykoanalytiske vinkel. Fransk filosofi, ville ikke være fransk filosofi uden en ny version af debatten om, hvorvidt Heidegger var nazist. Denne gang af redaktøren for den tyske udgave af Philosophie Magazine, Wolfram Eilenberger, med artiklen »Dengang Heidegger var Sith Herre«. At Heidegger var nazist kan efterhånden lige så lidt betvivles, som at Anakin blev mørkets tjener. »Kraften var stærk i Heidegger,« forklarer Eilenberger. »Det forslag Heidegger kommer med for at helbrede sin egen kultur ser i første omgang ud til at være en Jedi-doktrin. Tænkeren Heidegger mener, at hele den vestlige kultur er ved at gå i opløsning på grund af en utilitaristisk opbygning og dyrkelsen af et teknisk og økonomisk rationale, som fjerner mennesket som meningsfuldt væsen fra sine rødder.« Det er her, at nazismen er et svar, tilsyneladende fyldt med følelser og jordforbindelse. Heidegger opdager så – ligesom Anakin – for sent, at det, som han så som frelsen, i virkeligheden er kulminationen på selvsamme kolde teknologi. Heidegger ’reddes’ ifølge Eilenberger fra helt at blive Darth Vader. I stedet bliver hytten i Schwarzwald en form for Dagobah. »Difficult to see the future it is,« siger Joda. »Only now a God can save us,« siger Heidegger i et interview, der blev udgivet i 1976 længe efter hans død.
Men hvad er det så for en kraft, der kan redde os, om den bruges på den rette måde? Her er det filosoffen Tristan Garcia, som er slemt skuffet over, at kraften i de tre sidst udkomne Star Wars-film, netop forfalder til noget målbart. Pludselig skal der tages blodprøver for at se, om den unge Anakin har kraften i form af midi-clorider. Dermed mister myten den analogi, der rent faktisk var mellem vor tids fysik og rationalitet og så kraften. At vi ganske enkelt ikke aner noget om, hvad i alverden det er, der agerer midt i universet, og som vi fortsat undersøger med matematik og fysik. »Jo mere vi forklarer, jo mere undslipper selve forklaringen det forklaredes domæne.« Her er en blodprøve ifølge Garcia virkelig et sølle svar i modsætning til den form, kraften har i de ’gamle’ af filmene.
Når man forlader udstillingen om grundlæggende myter på Louvre, kan man i al fald mærke den. Kraften. Udstillingen er lagt så snedigt midt i Louvre, at man må trave gennem sale fulde af skulpturer og malerier for at finde ud. Pludselig virker det hele så nærværende, som om der hele tiden forsøges at fortælle den samme historie om mennesker, der igen og igen flyver op, brænder vingerne og falder. Og om lidt kommer der en ny Star Wars film.

