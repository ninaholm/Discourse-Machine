Skakstjerner under glaskuplen
Superturnering med fornyelser i Bilbao 


 Der skrives i disse dage skakhistorie i Bilbao. Den store "grand slam finale", der netop er gået i gang i den baskiske hovedstad, betegnes nemlig som den stærkeste nogensinde, og rammerne er også usædvanlige. Spillerne er anbragt under en specialkonstrueret og lydisoleret glaskuppel, der er opført til lejligheden i byens centrum, og publikum kan komme ganske tæt på stormestrene - lige så tæt, som man kan komme på fiskene i Danmarks Akvarium. 
De seks i akvariet er: verdensmesteren Anand fra Indien, ukraineren Ivantjuk, der netop har vundet Tal Memorial i Moskva, Radjabov fra Aserbajdsjan, den bulgarske eksverdensmester Topalov, OL-guldvinderen Aronian fra Armenien samt - naturligvis - den 17-årige nordmand Magnus Carlsen. Og som en nyskabelse giver man points som i fodbold: 3 for gevinst, 1 for remis, og et stort rundt 0 for nederlag. Det skal angiveligt mindske trangen til hurtige remiser blandt stormestrene - som det for øvrigt er forbudt at tage remis uden sanktion fra turneringsledelsen - men alligevel endte to af de tre partier i første runde uden vinder: Radjabov-Topalov efter 49 træk, Anand-Ivantjuk efter 58 træk, da inderen i en klar remisstilling ikke ville være tarvelig (eller kynisk) nok til at udnytte Ivantjuks horrible tidnød.
Kun et parti fik en vinder - og han var norsk. Magnus havde sort mod Aronian, der fik et klart initiativ, men betalte en bonde for det:
1.c4 c5 2.Sf3 Sf6 3.d4 cxd4 4.Sxd4 e6 5.g3 Lb4+ 6.Sd2 Sc6 7.Sc2 Le7 8.Lg2 0-0 9.0-0 Tb8 10.Se4 b5 11.cxb5 Txb5 12.Sd6 Lxd6 13.Dxd6 Lb7 14.Sa3 Tb6 15.Le3 Txb2 16.Lc5 Te8 17.Tab1 Txb1 18.Txb1 La6 19.Sb5 Lxb5 20.Txb5 Dc8 21.a4 h6 22.La3 Da6 23.Lb2 Dxa4 - hapsengewesen - 24.Lxc6 dxc6 25.Tb4 Da5 26.Lxf6 gxf6 27.Tg4+ Kh7 28.Dxc6 Td8 ...
Se diagrammet.
Det står nu klart, at Aronian ikke har nok kompensation for bonden, og Magnus, der kombinerer som en Tal og spiller slutspil som en Fischer, kværner ham sikkert ned:	
29.Dc2+ f5 30.Ta4 De1+ 31.Kg2 Td1 32.Dc7 Kg6 33.Kf3 Dh1+ 34.Ke3 Ta1 35.Dc2 Txa4 36.Dxa4 Dc1+ 37.Kf3 Dc3+ 38.Kg2 a5 39.g4 De5 40.gxf5+ Kxf5 41.De8 Kg6 42.Df8 a4 43.e3 De4+ 44.Kg3 Dd3 45.h4 a3 46.Kh2 Df5 47.Dxa3 Dxf2+ 48.Kh3 Df3+ 49.Kh2 Kh5 50.Df8 Df2+ 51.Kh1 Kg4 ...
Og her opgav Aronian. Alt håb er ude, for den sorte majestæt betræder snart h3, og så er det nat - eller mat, om man vil.


