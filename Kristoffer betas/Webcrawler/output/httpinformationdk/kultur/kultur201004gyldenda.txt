Gyldendal træder ind på det digitale bogmarked
Det danske forlag tog i går et stort skridt ind i den digitale verden med lanceringen af sin helt egen e-bogslæser, Cybook Opus. Om få år vil de elektroniske bøger have erobret store dele af det internationale bogmarked, lyder prognosen
Gyldendal vil bruge e-bogs-læseren Cybook Opus til at komme ind på markedet for   e-bøger.


 Adm. direktør i Penguin Books, John Makinson, lagde ikke fingrene imellem, da han ved en konference i London i sidste måned adresserede bogens fremtid i den digitale tidsalder.
»Det er selve definitionen af, hvad en bog er, som er sat på spil,« sagde Makinson.
Ingen i den internationale forlagsindustri synes længere i tvivl om, at fremtidens bogmarked er digitalt. De sidste tvivlere kunne i den forgangne uge lade sig overbevise af dugfriske tal fra det amerikanske bogmarked, der viser, at salget af fysiske bøger fortsætter sin tilbagegang, mens e-bøgerne stormer frem. I 2009 steg salget af elektroniske bøger med hele 175 procent, og fremgangen forventes at accelerere yderligere i 2010 med lanceringen af Apples iPad og den nye Nook fra Barnes & Noble.
Nu melder Danmarks førende forlag, Gyldendal, sig også ind i kampen om det lukrative e-bogsmarked med lanceringen af en helt ny  e-bogslæser. Cybook Opus, hedder vidunderbarnet, der skal bringe Gyldendal på omgangshøjde med den elektroniske udvikling og sikre læserne en brugervenlig indgang til den nye teknologi.
E-bogslæseren, der vil kunne købes via forlagets internetboghandel g.dk, er udviklet og produceret af det franske firma Bookeen og udmærker sig blandt andet ved at kunne tage danske tegn. Ifølge Gyldendal gav de første e-bogslæsere på markedet - hvilket blandt andet inkluderer Amazons Kindle - ikke de bedste brugeroplevelser, da de var svære at læse på og havde et alt for sparsomt udvalg af e-bøger.
»Der har tidligere været spæde forsøg på at lancere e-bogslæsere på det danske bogmarked, men standarden har ikke været imponerende. Cybook Opus er lige nu et af de bedste bud på en billig og brugervenlig e-bogslæser. Men det kan sagtens være, at vi på sigt kommer til at sælge flere forskellige,« siger administrerende direktør i g.dk Tine Weppler, der dog erkender, at konkurrencen fra andre udbydere, herunder ikke mindst Apple, er alvorlig.
»Men jeg tror ikke, Apple kommer til at tage 100 procent af markedet, og der vil være plads til noget for enhver smag,« siger hun.
Fremtidens marked
Det vil koste 1.999 kroner at erhverve sig den nye Cybook Opus, og køber man den via g.dk, vil man i introduktionsperioden få flere aktuelle danske og udenlandske romaner gratis med i købet. I løbet af maj vil det også blive muligt at downloade nye e-bøger direkte fra g.dk for cirka 80 procent af prisen på almindelige trykte bøger.
Ifølge Tine Weppler er lanceringen af den nye Cybook Opus et udtryk for, at Gyldendal nu for alvor tror på e-bøgerne som en fremtidig og blivende realitet på det danske bogmarked. Tidligere i år skabte Gyldendal sig en platform for distribution af e-bøger i Danmark, da forlaget sammen med Lindhardt og Ringhof opkøbte aktierne i selskabet Publizon A/S.
»Der er ingen tvivl om, at e-bøger bliver en vigtig del af fremtidens bogmarked, og vi kan mærke, at det nu begynder at rykke, og folk bliver mere og mere interesserede i dem,« siger Weppler, som spår, at det danske marked for e-bøger har potentiale til at nå 20 procent af alle solgte titler inden 2016.
En undersøgelse foretaget af Catinét-IFKA for Boghandlerforeningen sidste år viste, at fire procent af danskerne i løbet af november måned havde læst en e-bog.
Efter Gutenberg
Flere eksperter kalder digitaliseringen af bogmarkedet for en vaskeægte revolution og peger på, at hele branchen med stormskridt bevæger sig ind i en såkaldt post-gutenbergsk tidsalder, hvor forfattere og læsere får større muligheder for at udgive og købe ny litteratur uden om de traditionelle forlag. For forlagene repræsenterer digitaliseringen således på den ene side en mulighed for nye og spændende forretningsmodeller, mens den på den anden side samtidig rummer en trussel mod selve forlagenes eksistensberettigelse.
Som den amerikanske forfatter, underviser og internetguru Clay Shirky for nylig formulerede det på sin blog, giver det »stadig mindre mening overhovedet at tale om en forlagsindustri, fordi det centrale problem, som forlæggeri løser - den ufatteligt vanskelige, komplekse og dyre kunst at gøre noget tilgængeligt for offentligheden - ikke længere er et problem.«
Spørger man Tine Weppler, vil forlagene imidlertid kun blive mere relevante - og ikke mindre - i den digitale tidsalder.
»Det er forlagenes styrke, at de kan sortere og redigere og sikre, at man som læser får noget godt indhold. Og det er det, vi skal slå os op på,« siger Weppler, som ikke er bange for, at forlagene med sin satsning på e-bogslæsere er ved at udhule sit eget marked.
»Der er selvfølgelig altid en fare i at følge med fremtiden. Men faren ved ikke at gøre det er endnu større, for så er vi først for alvor sikre på at miste vores eget marked,« siger hun:
»I sidste ende er det kunderne, der bestemmer, hvor og hvordan de vil læse bøgerne, og så må vi følge med. Jeg har ikke sagt, at de fysiske bøger er døde. Men der vil være flere og flere, der går over til at læse elektroniske bøger,« siger hun.
rbs@ionformation.dk

