Man scorer ingen piger, hvis man hader bøsser
Fire unge gutter fra Grenaa har på kort tid skabt sig et navn på den alternative musikscene. De kalder sig Gäy – og hvis folk så tror, de tænder på fyre, er det helt i orden. Homofobi er alligevel yt
 
	De fire knægte fra Grenaa har valgt at kalde deres band for Gäy, og hvis folk så tror, det er fordi, de tænder på fyre, er det helt i orden. Homofobi er alligevel yt, mener de fire, som på kort tid har skabt sig et navn på den alternative musikscene. Foto: Sigrid Nygaard


 
	Jakob Emil Pedersen er 17 år gammel og har en tatovering på højre lår.

	»Vil du se den,« spørger han.

	Det vil jeg gerne, så han åbner bæltet, knapper op og trækker bukserne ned.

	»Gay,« står der med spinkle sorte bogstaver.

	»Jeg har selv lavet den,« siger Jakob Emil Pedersen.

	Som bassist udgør han en fjerdedel af bandet Gäy, der yderligere består af Asger Overgaard (20 år, forsanger og guitarist), Thor Pedersen (18, trommer) og Jonas Thetmark (16, guitar). De kender hinanden fra ungdomsmiljøet i Grenaa, og selv om de først fandt sammen i februar, har de allerede spillet koncerter på Drone, Bakken, Rust, Radar og Splab, de har ligget på P3’s Barometerlisten i seks uger, er blevet interviewet til Vice Magazine og beskrives i forbindelse med deres forestående CPH:DOX-koncert på Teater Grob som »fire rå løg fra Grenå, der spiller skraldet new wave med 60’er-popreferencer«.

- Så hvorfor hedder I Gäy?

	Jakob: »Vi prøvede at finde et kort, catchy ord.«

	Asger: »Et ord, som folk kendte, men som de stadig var lidt i tvivl om, hvad stod for. Hvis vi nu hed Pis, så ville det bare være pis, så vidste folk, hvad det var. Men Gay, så er det sådan: Er de bøsser, eller er de bare glade? Det spørgsmål får vi tit.«

- Hvordan har I det med at folk tror, I er bøsser?

	Jakob: »Ganske fint. Det må de gerne tro.«

	Asger: »Jeg har altid godt kunnet lide at spille lidt på min seksualitet. Joke sådan med det og lade folk være i tvivl.«

	Den britiske sociolog Mark McCormack udgav for nylig bogen The Declining Significance of Homophobia, hvori han med udgangspunkt i feltarbejde på tre gymnasier konkluderer, at frygten for at blive stemplet som bøsse på ganske få år er gået fra at være en central del af de fleste drenges opvækst til at være nærmest ikke-eksisterende. Journalister, der interviewer tidens mest populære boyband, One Direction, erfarer noget lignende. Da Sunday Times’ Eleanor Mills for nylig tilbragte en morgen i superstjernernes selskab, mødte hun fem 19-21-årige fyre, der udvekslede det ene fysiske kærtegn efter det andet, nussede hinanden i håret og, som Mills efterfølgende skrev på sin blog, opførte sig som »en flok legesyge hundehvalpe«, mens de snakkede om mode, frisurer og piger.

	Uden sammenligning i øvrigt er Gäy-gutterne heller ikke blege for indbyrdes intimitet.

	Jakob: »Vi kan godt lige give vores venner et kys. Jeg kan godt lide kropskontakt mellem mennesker, også drenge. Ikke seksuelt, bare at røre ved folk. Det føles meget naturligt.«

	Asger: »Jeg synes kun, det føles naturligt, hvis det er nogen, man er gode venner med.«

	Jakob: »Det har også ændret sig meget. Bowies Ziggy Stardust var en sensation over hele verden. I dag er det hverdag.

	Asger: »Det er det samme med Jean Genets bøger. De blev totalt bandlyst i 50’erne, fordi der stod noget om homoseksualitet. I dag er Skins og Modern Family og sådan nogle tv-serier noget af det, folk ser allermest. Der skal ret meget til at forarge folk. Jeg mener, der ligger videoer på internettet, hvor man ser folk blive slået ihjel. Og nogle af de musikvideoer, der bliver lavet er også ret vilde. Jeg bliver sjældent forarget.«

	Jakob: »Miley Cyrus’ musikvideo er fandeme mærkelig. At hun prøver at være porno samtidig med, at hun synger sådan en ked af det-sang.«

	Asger: »Jeg kunne faktisk meget godt lide at se den.«

	Jakob: »Hun er også blevet tight. Hun har bare fået noget grimt hår.«

	Asger: »Jeg tror ikke, det er det, folk går op i.«

	Jakob: »Det gør jeg. Jeg går meget op i hår. Jeg blev kaldt puddelhund, da jeg havde større hår.«

	Asger: »Jeg blev kaldt pige, da jeg havde længere hår. Så sagde jeg, at jeg var bøsse.«

- Skiller I jer meget ud i forhold til jeres jævnaldrende?

	Jakob: »Det er meget normalt blandt drengene i min omgangskreds at flette fingre og give hinanden et kys på munden. Det er bare en måde at hilse på.«

	Asger: »Jeg tænker ikke så meget over det. Jeg gør bare, hvad jeg har lyst til. Det, som føles rigtigt.«

	Jonas: »Man vænner sig også hurtigt til det, når man bliver ved med at være sammen med folk, der gør det.«

	Tre af medlemmerne – Asger, Jakob og Thor – er flyttet til hovedstaden, hvor de bor i en skurvogn på Islands Brygge. Jonas bor stadig i Grenaa.

	Jonas: »Det er lidt anderledes i København end i Grenaa.«

- Hvordan?

	Jonas: »I København er det mere almindeligt at være i kontakt med sin feminine side.«

	Asger: »I Grenaa er der flere stereotype bøffer, der går rundt og er homofobiske. Så er det meget sjovt at stikke lidt til dem.«

	Jakob: »Tage hinanden lidt på røven.«

	Asger: »På det lokale Buddy Holly.«

	Thor: »Så ved de ikke rigtig, hvad de skal gøre.«

- Hvad mener I med, at de ikke ved, hvad de skal gøre?

	Asger: »Jeg tror, det er gået op for mange, at man ikke skal have fordomme. Så de lader være med at sige noget, selv om de har dem. Pigerne kan jo ikke lide en, hvis man hader bøsser.«

	Jakob: »Ja, det er ikke in mere. Dengang du gik i skole (90’erne, red.) var man sammen om at være imod homoseksualitet. Det kan man ikke være mere. Medmindre man er med i et eller andet parti. Danskernes parti eller sådan noget.«

	Asger: »Det er også derfor, vi kan tage pis på det. Fordi det jo ikke er en speciel stor ting, om man er bøsse eller ikke er bøsse. Folk, der reagerer kraftigt på det, er vel folk, der er i tvivl om noget inderst inde i dem selv.«

	Asger Overgaard og Thor Pedersen har ligesom Jakob Emil Pedersen Gay-tatoveret sig, dog endnu uden omlydstegn over a’et, der er en nylig tilføjelse til bandets navn.

	»Det var et æstetisk valg,« siger Asger Overgaard. »Nogen siger, det betyder heteroseksuelle, som opfører sig som homoseksuelle. Så det er meget korrekt. Nogle gange.«

	Thor: »Ja, det giver lige en dimension mere.«

