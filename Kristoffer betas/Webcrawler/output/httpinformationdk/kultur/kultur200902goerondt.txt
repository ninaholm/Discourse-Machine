'Hvis det gør ondt, så tænk på noget andet'
Café Teatrets trafficking-forestilling 'Mady.baby' fascinerer. Og Alexa Thers instruktion giver overbevisende bud på forståelsen af de mænd, der forvandler sig fra kærester til kyniske voldtægtsmænd
Rumænerblondinen slår til i Özlem Saglanmaks stærke trafficking-fortolkning. Bag ruderne prutter Thomas Corneliussen og Benjamin Kitter om prisen.


 Hvad sker der i hovederne på de mænd, der ender med at sælge kvinder? Hvordan forvandler de sig fra kærester eller onkler, som kvinderne stoler på? Hvorfor bliver de pludselig til kyniske alfonser og voldtager den kvinde, der tillidsfuldt er rejst væk sammen med dem - væk til det forjættede land langt hjemmefra? Og hvorfor ser de heppende på, mens andre voldtager deres kvinde?
Det er disse mænd, der er i fokus i teaterstykket Mady.baby af den 31-årige rumænske dramatiker Gianina Carbunariu. Og det er fortolkningen af disse mænd og deres bøddelpsykologi, der bærer Alexa Thers stramme iscenesættelse på Café Teatret. Vel at mærke fremprovokeret af Özlem Saglanmaks fortolkning af en lille, oprørsk 15-års-pige, der udmærket er klar over, at det handler om at tjene penge, hvis man nogensinde skal nå til Hollywood - og at det gør ondt. Indtil hun altså forstår, at hun aldrig kommer videre end madrassen lige her.
Komavesuppe
Teksten er grum, og dens udnyttelsesopfindsomhed er hæslig. For hvorfor sende pigen ud at arbejde på gaden til bilister, der alligevel ikke betaler, når man kan tjene flere penge over nettet, hvor de liderlige brugere kan ønske sig hvad som helst? Og når der nu er flest penge i voldsporno, hvorfor så klynke over slagene? For nej, det er ikke det samme med ketchup. Det skal være rigtigt blod...
Gianina Carbunarius velkomponerede tekst har et voldsomt drive og en billedkraft, der hermetisk lukker disse mennesker inde i deres egen ofringsspiral. Stykket er uhyggeligt kontant og desillusioneret - som om kvindehandlens præmisser er allemandsviden. Og den forventelige nostalgi omkring det forladte hjem og den mistede kultur bliver her bare til latterlige drømme om igen at spise rumænske påskehvedekager eller komavesuppe. Kun fremtiden tæller, når man ikke har sagt farvel til nogen som helst, og når 'hjemme er værre end alle andre steder'. Intet binder disse personer til deres fortid. Det skulle da lige være mormor... 
Brændemærkear
Iscenesætteren Alexa Ther spiller med på tekstens brutalitet, og scenografen Camilla Bjørnvad har skabt en følelsesløs ingenmandsscenografi. Et par matslebne vinduer og et par døre i baggrunden illuderer både lufthavn og offentligt toilet, autoværn og bordellejlighed: Det er lige, så man isner af at være i dette slagterum.
Sammen skaber Ther & Bjørnvad nogle drastiske 'klip' i forestillingen, og de lader effektivt de værste scener udspille sig i tilskuerens fantasi, så ækelheden er ubegrænset. Samtidig har skue-spillertrioen ingen skrupler med at vise den korporlige handel, som alle tre personer er indgået i: Pigen, der er løbet væk hjemmefra. Kæresten, der kom i forvejen og fik de 'gode' kontakter. Og kunden, der viser sig at være ekstra god med et videokamera.
Thomas Corneliussen spiller kæresten med den manglende empati. Ikke begavet nok til at være direktørpsykopat, men syg nok til kunne at manipulere både kæresten og kunderne. Fredsommeligt, omsorgsfuldt - og fatalt følelsesløst. Corneliussen er begavet med galningens temposkift, men også overleverens vrede: Jeg fortjener luksus, altså bliver jeg nødt til at hævne mig...
Benjamin Kitter har rollen som den nervøse kunde, der er uden forståelse for grænsen mellem virkelighed og fiktion. Kitter klør sig i håret med samme distræte hånd, som han bruger til at filme pigens brændemærker fra sidste kunde - og hendes opkast efter tæskene. Og så har han en raffineret udstråling af både sympatisk studerende og djævelsk nyrig. Borderline-uhyggelig i al sin normalitet.
Paillettrusseglimt
Sammen skaber Corneliussen og Kitter den uhyggeligste trusselsduo rundt om Özlem Saglanmaks Mady-pige. Hun deltager villigt i det hele, oplært med ordene: 'Hvis det gør ondt, så tænk på noget andet'. 
Saglanmaks Mady er ubekymret, i hvert fald i starten, og hun har et imponerende drive, der svarer til andre anti-offer-fortællinger om handlede kvinders overmenneskelige styrke. Hun skal bare ikke tilbage til sit land - det er det, det hele handler om. Og det kommer hun så heller ikke... 
Saglanmaks lillepigekrop lader sig gladeligt udstyre med paillettrusser og blondineparyk og alt muligt lir fra stjålne plastikposer. Kun et par flade, røde sko og nogle bamser er hendes egne; plysset holder bare alt for hurtigt op med at give trøst.
Bamsesymbolik eller ej, så er trafficking-teatret ved at udvikle sig til en niche - akkurat ligesom trafficking-journalistikken, som herhjemme blev indledt af Ulrikke Moustgaard og Henrik Brun, og som siden er blevet fulgt op af blandt andre Jens Høvsgaard. 
Teatret ved Sorte Hest var nok først med Nina Larissa Bassetts Bodies in transit i 2004, og inden for de seneste uger er trafficking-teatret intensiveret af det internationale performanceteater Cantabile 2's kvindehandelstolkning af Brecht og Weills Tiggeroperaen og nu så altså Café Teatret, der igen viser sin internationale repertoireintuition med Mady.baby, (der også er en logisk opfølgning på Aleksa Okanovic's pædofiliforestilling Modern life sidste sæson).
Historien i trafficking-forestillingerne er den samme. Resultatet er det samme. Og vinderne er kun mænd. Men som Mady-pigen siger, da hun glad går om bord på flyet på vej mod sin voldtægtsfremtid: "Man skal bare vise dem, at man er supersej."
AMC@INFORMATION.DK
'Mady.baby'. Tekst: Gianina Carbunariu (2005). Oversættelse: Nicolae Matei. Iscenesættelse: Alexa Ther. Scenografi: Camilla Bjørnvad. Café Teatret til 14. marts

