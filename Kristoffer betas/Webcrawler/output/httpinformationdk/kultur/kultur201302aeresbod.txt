Æres Bodil til Bent Fabricius-Bjerre
Manden bag Olsenbanden-temaet og en lang række populære sange og kendingsmelodier, Bent Fabricius-Bjerre, hædres nu med en Æres Bodil
Bent Fabricius Bjerre fotograferet i november 2012. Foto: Malte Kristiansen


 Han er manden bag dansk filmhistories vel mest kendte melodier, som for eksempel kendingsmelodien fra Olsenbanden og temaet fra tv-serien Matador.
Lørdag den 16. marts hyldes den 88-årige Bent Fabricius-Bjerre af den forsamlede danske filmverden.
Det sker når han på scenen på Bremen Teater for overrakt årets Æres Bodil, der uddeles af de danske filmjournalister.
- I en menneskealder, nej I to-tre menneskealdre, har Bent Fabricius-Bjerre gjort sange og soundtracks i dansk film mere muntre. Om så det har været i "Forelsket i København", "Jeg er sgu min egen", "Olsen-Banden" eller "Blinkende lygter".
Det siger formanden for filmmedarbejderforeningen, Jacob Wendt Jensen.
- Filmkomponisten har fabrikationen af den letflydende melodi i sin magt, og han har om nogen fortjent en Æres Bodil efter i seks årtier at have bidraget flittigt til sangskatten i dansk films historie, siger han.
Bent Fabricius-Bjerre er uddannet pianist ved Det Kgl. Danske Musikkonservatorium i 1946 og har de sidste mere end 60 år haft succes som komponist og pianist inden for både musik, film og TV.
I 1962 fik han sit internationale gennembrud og vandt en amerikansk Grammy.
Bent Fabricius-Bjerre har komponeret musik til næsten 100 film i alt, skrevet musik til en lang række TV-seriesucceser og har desuden komponeret balletmusik for Det Kgl. Teater og flere musicals.

