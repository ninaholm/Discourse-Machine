Og Oscaren går til...
Det er svært at gætte, hvem som vinder årets Oscars. Det har Informations filmredaktør måttet sande igen og igen. Måske har du bedre held? Gæt med her


 Der er mange ting at være spændt på natten til mandag, hvor de gyldne Oscarstatuetter for 85. gang uddeles i Hollywood. Vinder Danmark endnu en Oscar for Nikolaj Arcels En kongelig affære? Har Anne Hathaway sunget sig ind i hjerterne på medlemmerne af Det Amerikanske Filmakademi med sin rolle i musicalen Les Misérables? Sidder Jack Nicholson som sædvanlig på forreste række i salen og ligner indbegrebet af en ’cool cat’ iført sine sorte solbriller? Bliver Seth McFarlane en mindeværdig Oscarvært, som forstår den svære kunst både at være charmerende og skarp?
Kedeligt bliver det ikke, slet ikke, hvis man som Informations filmredaktør prøver at gætte, hvem der vinder hvilke Oscars. Det har han efterhånden gjort i mange år, og om noget har han måttet erkende, hvor svært det er at forudsige resultatet af en Oscaruddeling. Men, som han også plejer at sige, det skal ikke forhindre ham i at forsøge igen. Her er hans bud på Oscarvinderne i de syv største kategorier – husk, hvor I læste dem først.
Gæt med i kommentarfeltet nedenfor!
Bedste Mandlige HovedrolleDen britiske skuespiller Daniel Day-Lewis har en sjælden evne til at forsvinde ind i de personer, han spiller på film. Rollen som præsident Abraham Lincoln i Steven Spielbergs Lincoln er ingen undtagelse. Det er en på alle måder monumental præstation – så amerikansk, som det overhovedet kan blive – og Day-Lewis får mennesket frem midt i al mytologien. Derfor er han favorit til at løbe med endnu en Oscar, sin tredje efter There Will Be Blood (2007) og Min venstre fod (1990). Men det er et tæt opløb i denne kategori, et af de tætteste i år, og de øvrige fire nominerede udfordrer Day-Lewis: Hugh Jackman, der både synger og spiller Jean Valjean i Tom Hoopers musical Les Misérables; Denzel Washington, der spiller pilot med et afhængighedsproblem i Robert Zemeckis’ fysisk og følelsesmæssigt medrivende Flight; og Bradley Cooper, der spiller maniodepressiv i David O. Russells Silver Linings Playbook.
Personligt kunne jeg godt unde kategoriens femtemand, Joaquin Phoenix, en Oscar for sit uforfærdede, intense spil i Paul Thomas Andersons kompromisløse The Master, men jeg tvivler på, at akademimedlemmerne har modet til stemme på ham – eller om de overhovedet har set filmen.
Hvem vinder: Daniel Day-LewisHvem bør vinde: Joaquin Phoenix 
Bedste Kvindelige HovedrolleDet er et stærkt felt, og det ville ikke gøre mig noget, hvis enten 85-årige Emmanuelle Riva – den ældste nominerede i kategorien nogensinde – fik en Oscar for sit afdæmpede og hjerteskærende spil i Michael Hanekes Amour. Eller hvis blot niårige Quvenzhané Wallis fik en Oscar for sin utroligt livfulde præstation i Benh Zeitlins miljøbevidste eventyrdrama Hush­puppy (originaltitel: Beasts of the Southern Wild).
Af de to synes det dog umiddelbart kun at være Riva, der har en egentlig chance over for favoritten, Jennifer Lawrence, som er nomineret for rollen som søgende, sørgende og lettere labil kvinde i David O. Russells Silver Linings Playbook. Hun er også virkelig god i filmen, hvor hun viser samme sjældne blanding af sårbarhed og styrke som i sin gennembrudsfilm, Winter’s Bone. Og som en af Hollywoods hurtigst stigende stjerner må hun siges at have folkestemningen – og oddsene – med sig.
Jessica Chastain, der er nomineret for sin kompromisløse rolle som besat CIA-agent på jagt efter Osama bin Laden i Kathryn Bigelows Zero Dark Thirty, og Naomi Watts, der er nomineret for sin rolle i katastrofefilmen The Impossible, må begge se sig forvist til en plads længere nede i klassementet, hvor Quvenzhané Wallis ifølge bookmakerne faktisk indtager sidstepladsen.
Hvem vinder: Jennifer LawrenceHvem bør vinde: Emmanuelle Riva
Bedste Mandlige BirolleDer er ikke lige så stor enighed blandt eksperter og bookmakere om vinderen af denne kategori. De fleste synes dog at satse på Tommy Lee Jones, der bestemt også leverer en både nuanceret og kraftfuld præstation som yderligtgående demokrat og humanist, der lærer kompromissets kunst i Steven Spielbergs Lincoln. Han er på en måde den vigtige films menneskelige omdrejningspunkt.
Men, men, men ... man må ikke glemme Christoph Waltz, der har fået endnu en virkelig morsom glansrolle i skikkelse af dr. King Schultz i Quentin Tarantinos kulørte spaghettiwestern og hævndrama Django Unchained. Waltz, der nærmest smager på det engelske sprog, når han siger Tarantinos formfuldendte replikker, vandt en Oscar for rollen som nazistisk jødejæger i Tarantinos forrige film, Inglourious Basterds (2010), og det taler imod, at han også får én i år. Han er dog stadig med fremme sammen med Tommy Lee Jones.
Bagest i feltet finder vi Robert De Niro i en af sin bedste præstationer i de senere år, nemlig som Bradley Coopers neurotiske far i David O. Russells Silver Linings Playbook; den altid seværdige Philip Seymour Hoffman som en L. Ron Hubbard-lignende skikkelse i Paul Thomas Andersons gådefulde The Master; og endelig veteranen Alan Arkin, der virkelig ser ud, som om han morer sig med at spille Hollywood-producent i Ben Afflecks virkelighedsbaserede spændingsfilm Argo.
Hvem vinder: Tommy Lee JonesHvem bør vinde: Tommy Lee Jones
Bedste Kvindelige BirolleIgen en kategori, der synes at være afgjort på forhånd. Amy Adams gør det fortrinligt i The Master, Jacki Weaver er fin i Silver Linings Playbook, Sally Field spiller lidt mere med skuespilmusklerne i Lincoln, og Helen Hunt stråler – som sædvanlig, havde jeg nær sagt – i The Sessions.
Men det er nu Anne Hathaway, der lyser stærkest i rollen som Fantine, kvinden, hvis barn Jean Valjean (Hugh Jackman) tager sig af i Tom Hoopers beundrede filmatisering af musicalen Les Misérables. Kameraet går tæt på Hathaway i en af filmens stærkeste scener, hvor den udstødte Fantine gennem tårer synger om sit hårde liv og sin lille datter, Cosette, og man lades ikke uberørt.
Det er en af den slags præstationer, der skriger ’Oscar’, hvilket godt kan være irriterende. Men Hathaway både synger godt og er overbevisende i rollen som en ung, desperat kvinde, som i et samfund, der er ligeglad med hendes slags, må fornedre sig for at redde sit barn.
Hvem vinder: Anne HathawayHvem bør vinde: Anne Hathaway
Bedste Fremmedsprogede FilmEn kongelig affære, Nikolaj Arcels trekantsdrama om kongen, hans kone og hendes elsker, solgte mange billetter og høstede anmelderroser i Danmark. Filmen har også haft en del medvind rundt om i verden, ikke mindst England og USA, hvilket har givet den  momentum i forhold til prisuddelingerne, ikke mindst Oscaruddelingen.
Det ændrer dog ikke ved, at østrigske Michael Hanekes fransksprogede Amour er kategoriens favorit, fordi den har haft et endnu større momentum end En kongelig affære. Det begyndte med en Guldpalme i Cannes i maj 2012 og blev i januar kronet med ikke færre end fem Oscarnomineringer. Det sker sjældent for en ikke-engelsksproget film, men Amour er også nomineret som Bedste Film, for Bedste Instruktion, Bedste Originalmanuskript og Bedste Kvindelige Hovedrolle, og selv om det kan føre til, at stemmerne på filmen bliver fordelt på de forskellige kategorier, og dermed ødelægge dens chance for at vinde i nogen af dem, så tyder alt på – også bookmakernes odds – at Haneke vinder sin første Oscar i år.
Der er selvfølgelig endnu tre nominerede i kategorien – norske Kon-Tiki, canadiske War Witch, chilenske No – men ligesom En kongelig affære synes de at være statister på en scene, der tilhører Amour. Hanekes film er trods alt også den bedste og stærkeste af de fem.
Hvem vinder: AmourHvem bør vinde: Amour
Bedste filmDer er i år ni nominerede film i kategorien over dem alle i år, hvorfor alle instruktørerne indlysende ikke kan være nomineret. Og det er lidt besynderligt, især da feltets favorit er Ben Afflecks veldrejede og elementært spændende thriller Argo. Affleck er nemlig ikke selv nomineret for instruktion af filmen, der handler om, hvordan det lykkes CIA at få seks amerikanske ambassadeansatte ud af Teheran efter den islamiske revolution i 1979. For blot en måned siden var Kathryn Bigelows beslægtede Zero Dark Thirty den store favorit – hun er heller ikke instruktørnomineret – men den er formentlig for kontroversielt et valg for akademimedlemmerne efter den ophedede debat om filmens og Bigelows forhold til tortur, og siden er Argo spænet i front med flere store priser ved flere af de øvrige prisuddelinger, som tiden inden Oscaruddelingen er så fuld af.
Lincoln bider dog Affleck i haserne, mens de andre syv nominerede – Silver Linings Playbook, Les Misérables, Amour, Life of Pi, Django Unchained, Zero Dark Thirty og Hushpuppy – åbenbart ikke har en chance, deres mange kvaliteter ufortalt. Skal jeg i øvrigt følge mit eget princip, bør feltets store outsider, Hushpuppy, selvfølgelig også vinde denne kategori.
Hvem vinder: ArgoHvem bør vinde: Hushpuppy
Bedste InstruktionDette er en kategori, der burde hænge uløseligt sammen med Bedste Film-kategorien – hvordan kan man lave årets bedste film uden også at være den bedste instruktør og omvendt? – men ofte alligevel ikke gør det, heller ikke i år.
Steven Spielberg står til at vinde en Oscar for Lincoln, der er politisk diskussion, historietime og portræt af et stort menneske samlet i ét, og hvor han har lagt klædeligt bånd på sig selv og sine visuelle virkemidler, så historie og personer kan ånde. Jeg kan sagtens unde ham endnu en Oscar – han vandt også for instruktion af både Saving Private Ryan (1998) og Schindlers liste (1993) – men min favorit er nu alligevel debutanten Benh Zeitlin. Med Hushpuppy har han lavet en morsom, dramatisk, bevægende, flot og tankevækkende film om naturkatastrofer og om at overleve på trods. Og så må Ang Lee, Michael Haneke og David O. Russell altså nøjes med overhovedet at være blevet nomineret for henholdsvis Life of Pi, Amour og Silver Linings Playbook.
Hvem vinder: Steven SpielbergHvem bør vinde: Benh Zeitlin

