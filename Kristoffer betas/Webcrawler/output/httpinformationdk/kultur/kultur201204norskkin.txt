Norsk kinofilmskanon
Nordmændene diskuterer filmkanon og små og store temaer i film, mens man kan møde historien i en moppedreng af en filmbog om årene 1995-2011 og se ny norsk film på PIX


 »Vi har mestret de fleste genrer. Vi har vundet publikums tillid tilbage. Det, vi ikke er optaget af, er at fortælle historier, som virkelig betyder noget, og som derfor føles væsentlige.«
Sådan diagnosticerede Gunner Iversen, professor i filmvidenskab fra Trondheim, for nylig norsk film efter at have besøgt årets udgave af kortfilmfestivalen Minimalen. Han ser mange paralleller mellem tilstanden for det korte og det lange format og konstaterede, at selv om norske film fremstår bedre end nogensinde, opleves mange af dem som uvæsentlige. Iversen mener, at norske filmskabere ikke længere er optaget af de store fortællinger, af at bore dybt ned i menneskesindet eller af problemdramaer. Filmbranchen er ifølge ham mest fascineret af de ’små fortællinger’.
I sit indlæg på filmmagasinet Rushprints hjemmeside griber han tilbage til den franske nybølgeinstruktør og kritiker Claude Chabrols diskussion af store og små temaer, og hvorvidt man kan behandle små temaer som store. Ifølge Iversen mangler der p.t. både alvor og sandhed på de norske lærreder. Han efterlyser film, som sætter en dagsorden og skaber debat gennem en udfordrende holdning til, hvad en fortælling er og kan være.
Jakten på toppen
Fra et dansk perspektiv er det fascinerende at følge, hvordan den norske branche, kritikerne og akademikerne løbende debatterer på rushprint.no og rejser spørgsmål, som tit også har relevans for dansk film. En anden central debat den seneste tid har været den om den norske filmkanon, der blev offentliggjort i december. Her kårede 30 repræsentanter for det norske filmliv Erik Løchens Jakten fra 1959 som den bedste norske film nogensinde. På Rushprints hjemmeside kan man se de individuelle lister og læse jurymedlemmernes kanontanker. Her kan man også læse mere om Løchens film, som jeg ikke har set. Den konkurrerede i Cannes og fremstår som et fortælleteknisk spændende studie af et trekantsdrama i de norske fjelde. Om det er det ypperligste, er der naturligt nok delte meninger om i brugerkommentarerne efter listerne fra juryen, som kårede Ivo Caprinos Bjergkøbing Grand Prix som nr. 2, Joachim Triers Oslo, 31. august som nr. 3 og Bent Hamers Salmer fra køkkenet som nr. 4.
Bog og PIX
Et andet sted, man kan se nyere norske film behandlet, er i Jan Erik Holsts moppedreng Filmen i Norge. Norske kinofilmer 1995-2011, som er en rigt illustreret introduktion til de seneste års produktion. Bogen er en flot oversigt og et brugbart opslagsværk, men man savner en mere diskuterende og kontekstualiserende tilgang til de enkelte titler, som mest bliver præsenteret med credits, kort synopsis og enkelte anmeldercitater i stil med forløberen Filmen i Norge. Norske kinofilmer gjennom 100 år fra 1995. Til gengæld er det en fornøjelse bare at bladre og gå på opdagelse, fordi man netop har prioriteret billedsiden. Bogen indeholder også nogle introducerende essays til tidens filmpolitik og -produktion såvel som til de aktuelle udfordringer med overgangen til digital film.
Vil man se ny norsk film, er der et par titler på CPH PIX, bl.a. Jens Liens charmerende Norges sønner eller Pål Slet-aunes thriller Babycall med Noomi Rapace. Så kan man efterfølgende kaste sig ind i debatten om, hvorvidt der er tale om film med et stort eller lille tema, eller et lille tema behandlet som et stort …
 
Filmen i Norge. Norske kinofilmer 1995-2011 redigeret af Jan Erik Holst er udgivet af Gyldendal i Norge.Jakten blev i 2010 udgivet på dvd med engelske undertekster.De norske filmlister kan findes på rushprint.no.
Spilletider for Norges sønner og Babycall kan findes på cphpix.dk

