Frygt og lede i London - og på landet
Woody Allen og Stephen Frears har begge lavet morsomme sædeskildringer om kreative mennesker i krise
Woody Allens nye film 'You Will Meet a Tall Dark Stranger' foregår i London og handler om frygten for at blive gammel, og hvordan de, der har illusionerne i behold, har det bedst.


 CANNES >- Woody Allen er efterhånden blevet 74 år gammel, men det kan man ikke mærke på ham på filmfestivalen i Cannes, som den amerikanske filmskaber besøger med sin nye film, det europæisk-producerede komediedrama You Will Meet a Tall Dark Stranger.
Filmen er sjov, og Allen selv energisk og både til pressekonference og interview med alverdens journalister fuld af kvikke svar og sjove oneliners.
Han laver cirka en film om året, og mon ikke det er med til at holde ham ung?
You Will Meet a Tall Dark Stranger deltager ikke i hovedkonkurrencen i Cannes - det insisterer Allen selv på, at hans film ikke skal gøre - men vises dog i det officielle program på en filmfestival i et land, der altid har sat stor pris på Allen.
Morsom sædeskildring
Anthony Hopkins, Naomi Watts, Josh Brolin, Antonio Banderas, Gemma Jones og Lucy Punch er alle i fin form i denne skægge sædeskildring, der foregår i London og handler om frygten for at blive gammel, og hvordan de, der har illusionerne i behold - og måske lyver for sig selv - også har det bedst.
Watts og Brolin spiller ægteparret Sally og Roy, der er ved at vokse fra hinanden. Hun arbejder for en succesfuld gallerist (Banderas) og vil gerne snart have et barn. Han forsøger at færdiggøre sin fjerde bog i håbet om, at den bliver lige så god som hans første og er bestemt ikke interesseret i børn.
Hopkins og Jones spiller Sallys forældre, som bliver skilt, da hendes far pludselig bliver ramt af sin alder og finder sig en betydeligt yngre kvinde, en tidligere callgirl (Lucy Punch), mens Sallys mor søger trøst i et såkaldt psykisk medium, som fylder hende med vrøvl.
Ingen af disse utilfredsstillede, ulykkelige mennesker kan finde ud af livet og kærligheden, og det er underholdende at følge deres mere og mere desperate forsøg på at få bare en af delene til fungere.
Præcis karikatur
Desperation er der også en del af i Stephen Frears' nye film, Tamara Drewe, der er baseret på en tegneseriestribe af Posy Simmonds, som selv er en moderne bearbejdning af Thomas Hardys Far from the Madding Crowd.
Den selvoptagede succesforfatter Nicholas Hardiment (Roger Allam) og hans kone, Beth (Tamsin Greig) bor på en gammel gård i en lille, søvnig landsby. Andre forfattere har mulighed for at leje sig ind på gården, få gode råd af Nicholas og fred til selv at skrive, og således skal en broget skare skrivekugler tilbringe et år på gården, heriblandt amerikanske Glen McCreavy (Bill Camp), der arbejder på et akademisk værk om Thomas Hardy.
Men da den smukke journalist Tamara Drewe (Gemma Arterton), der er født og opvokset i byen, vender hjem, fordi hendes mor er død, og nu vil sælge sit barndomshjem, begynder den pæne, idylliske facade at krakelere. Tamaras ungdomskæreste, Andy (Luke Evans), der arbejder for ægteparret Hardiment, er stadig forelsket i hende - det er der faktisk flere, der er, blandt andet seriebedrageren Nicholas.
Og to 15-årige skolepiger, der keder sig bravt i den lille by - 'verdens numsehul' - får skabt en del problemer, da deres store idol, trommeslageren Ben (Dominic Cooper), kommer forbi med sit larmende band.
Det er let og luftigt, men også elegant og vittigt, og ikke mindst Tamara Drewes karikatur af både forfatter og rockstjerne rammer plet, mens de dygtige skuespillere får skabt personer, man trods alt bryder sig om - på nær Nicholas - selv om de alle gør nogle vældigt dumme og fjollede ting.

Begge film er i dansk biografdistribution Mere fra Cannes på   www.information.dk/film og Twitter: @monggaard

