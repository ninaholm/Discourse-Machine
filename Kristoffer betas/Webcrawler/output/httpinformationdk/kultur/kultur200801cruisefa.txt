Cruise er i alt fald pænere
Men han ligner altså Goebbels, siger tv-historiker


For danskerne virker den amerikanske skuspiller Tom Cruise nok som en ligegyldig mandsling. Han var da ok i Top Gun og Mission: Impossible, men så skilte han sig af med Nicole Kidman, og det var dumt, for var hun ikke en noget bedre skuespiller end han, og fik hun ham ikke med på f.eks. Eyes Wide Shut, der blev Stanley Kubricks sidste film?Nå, men i Tyskland er Cruise alt andet end ligegyldig. Faktisk kan han rigtig få tyskerne op på dupperne. Sidste år boede Cruise flere måneder i Berlin, fordi han indspillede hovedrollen som Claus Schenk Graf von Stauffenberg i en amerikansk storfilm om manden bag attentatet mod Hitler i juli 1944. Da det ikke ligefrem vrimlede med tyske modstandsfolk under krigen, er Stauffenberg en slags hellig ko i Tyskland. Derfor mente mange, bl.a. Stauffenbergs ældste søn, at en erklæret scientolog som Cruise ikke var den rigtige til rollen.Alligevel fik Cruise en form for genoprejsning i efteråret, da han modtog en Bambi (Tysklands ældste mediepris) for sit 'mod' i forhold til filmen. Hvori det mod består, får stå hen i det uvisse. Man skulle synes, at det var den rigtige Stauffenberg, der var modig. Cruises bidrag består ikke i så meget andet end at bo i en luksuslejlighed på Gendarmenmarkt, engang imellem at vise sig med følge til optagelserne og ellers flanere rundt i byen med sin shoppende kone og sit lille barn. Hvor modigt er det?Nu er han så i modvind igen. Den tyske tv-historiker Guido Knopp, der er kendt for sin evne til at forenkle, har i populæravisen Bild am Sonntag sammenlignet Cruise med Hitlers propagandaminister Joseph Goebbels. Knopp har fundet en fire år gammel video på internettet. Man ser Tom Cruise stå foran et jordkugle-emblem med en stor medalje om halsen. Han taler til en gruppe Scientology-medlemmer.Scientologi-sympatiCruise siger så meget som "So what do you say? We clean this place up?" Og tilhørerne råber "Yeah".Guido Knopp mener ikke, det drejer sig om oprydning af kaffekopper efter mødet, men trækker i stedet en direkte parallel til Goebbels berømte tale i Berliner Sportpalast i februar 1943. Propagandaminsteren spurgte de forsamlede, om de ville have den totale krig, og de begejstrede tilhørere brølede "Ja!" - og fik den.Cruise taler i modsætning til Goebbels ret lavt på videoen, og den mængde, der ifølge Knopp "fanatisk-begejstret brøler", virker lidt forkommen. Ikke desto mindre siger også Thomas Gandow, den tyske protestantiske kirkes Scientology-ekspert, at "Tom Cruise er scientologernes Goebbels." Gandow frygter, at Cruises Stauffenberg-film skal bruges til at skaffe scientologerne sympati for deres totalitære bevægelse, ligesom nazisterne skaffede sig sympati til deres bevægelse ved De Olympiske Lege i Berlin i 1936.Scientology i Tyskland overvåges af efterretningstjenesten.
