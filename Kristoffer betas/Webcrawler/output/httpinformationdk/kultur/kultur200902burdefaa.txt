'De burde få klippet håret og få et job'
En kvinde, tvangsindlagt på en psykiatrisk afdeling, og en maskeret graffitimaler skaber debat i Sverige. Det er kunstprojekter, hævder de kunststuderende bag de to happenings. Hærværk og foragt for loven, mener kritikere


 Der er gang i den svenske kunstdebat. To studerende fra Konstfack, Sveriges største Kunst- og designskole, har skabt røre i såvel offentligheden som i de politiske cirkler. 
Det begyndte med, at specialestuderende Anna Odell satte sig på gelænderet på Västerbron i Stockholm og simulerede et påtænkt selvmordsforsøg. Forbipasserende fik hende ned, men politiet blev tilkaldt, og hun blev tvangsindlagt, lagt i spændetrøje og tvangsmedicineret efter angiveligt at have kæmpet mod både politi og personale - 'sparket og bidt', ville medierne vide.
Da hun afslørede, at det hele var led i en kunsthappening, blev hun 'løsladt' og efterfølgende politianmeldt.
Forargelsen var voldsom. En overlæge påpegede, hvad det havde kostet samfund og personale i såvel penge som tid, der blev taget fra virkeligt syge patienter. De to kvinder, der havde fået Anna Odell ned fra gelænderet, følte sig taget ved næsen - den ene havde endda måttet lade sit barn blive i institutionen efter lukketid - og selv endte Anna Odell med at beklage, at historien var kommet ud 'i utide'. 
"Jeg håber, at det tydeligt kommer til at fremgå, hvorfor jeg gennemførte iscenesættelsen på broen, når jeg viser værket i maj," siger hun. 
"Hendes installation spiller i samme liga som malerier af grædende børn og kronhjorte ved skovsøer," mente overlægen. 
"Hun og hendes lærer burde få klippet håret og få sig et rigtigt job."
Vred kulturminister
Dette var dog alt sammen intet imod den forargelsesstorm, der rejste sig, da en anden af Konstfacks studerende - han kalder sig NUG - overmalede en vogn i tunnelbanen med graffiti. Der blev optaget en videofilm, som efterfølgende blev vist af galleriejer Andreas Brändström. I skrivende stund har to af videokopierne indbragt kunstneren 64.000 svenske kroner. En finsk gallerist har lagt 35.000 og en norsk 'storsamler' 30.000 kroner, beretter Dagens Nyheter. 
Men allerede før NUG's kommercielle succes har den svenske kulturminister, Lena Adelsohn Liljeroth (Moderaterna), fået nok.
 "Jeg blev utroligt oprørt," siger kulturministeren, efter at have set videoen.
Det, der oprører hende, er imidlertid ikke kun NUG's kunstneriske udfoldelser, men især, at de efterfølgende bliver vist som kunst.
"Jeg ser graffiti som hærværk. Jeg synes bestemt, at kunsten skal være fri, udfordre og stille spørgsmål," fastslår hun, men altså ikke lige på den måde, ministeren er blevet udfordret. 
"Denne her film gjorde mig utroligt vred," erklærer hun. 
Andreas Brändström må stå skoleret for ministeren, der bare bliver mere og mere vred, ifølge galleriejeren.
Også i denne sag har hensynet til almindelige sagesløse spillet ind. 
"Han kommer maskeret ind i tunnelbanevognen og begynder at spraye den over. Han er fuldstændig ligeglad med de personer, der sidder der, og som jeg formoder ikke var statister. Hvis jeg havde været en almindelig tunnelbanerejsende, ville jeg blive ret chokeret og utroligt skræmt," mener ministeren.
På Facebook oprettes støttegrupper, både for ministerens og overlægens synspunkter og for Konstfack. 
Inga mer skattepengar til Konstfack, hedder en. Mer skattepengar til Konstfack, replicerer en anden. Nu begynder også Konstfack at røre på sig. En række ledende lærere på skolen bakker Anna Odell op. 
"Indimellem lykkes det for værker at flytte faste forestillinger og sætte spørgsmålstegn ved etablerede kategorier. Historisk set har denne kunst en stærk stilling på vores institution, hvilket vi er stolte over," skriver lærerne.
Dernæst påpeger de, at medieopmærksomheden har udsat Anna Odell for et enormt pres, at mediestormen har givet "en ensidig og misvisende beskrivelse af handlingsforløbet, samtidig med at Odells formål er blevet mistænkeliggjort."
 De slutter med at erklære deres støtte.
Også Konstfacks studerende protesterer. De frygter, at rektor giver efter for myndighedernes pres, så det ikke længere bliver muligt at overtræde loven i kunstens tjeneste. "I en vis forstand arbejder vi med lovovertrædelser," siger studerende John Huntington til Dagens Nyheter. 
"Vi har ombyttet prisskilte i fødevarebutikker og flyttet plakater fra lovlige plakatsøjler til ulovlige. Jeg opfatter det som en trodsig hverdagshandling med det formål at nedbryde normer. Hvis Konstfack beslutter, at man ikke må vise sådanne værker, er det klart problematisk for mit virke," siger han.
Senest er Konstfacks rektor, Ivar Björkman, blevet indkaldt til møde med politikerne. 
"Jeg vil vide, hvad Konstfack har tænkt sig at gøre for at forhindre, at noget lignende sker i fremtiden," siger Margarata Pålsson, Moderaternas gruppeleder i uddannelsesudvalget.


