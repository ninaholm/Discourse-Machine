Søstrene Schleck
De lukkede munden på kritikerne, da de besvarede Contadors angreb på uvant vej,  men de to klynker stadig
Andy Schleck (tv.) and Alberto Contador i opløbet ved målstregen i går efter det 179 km lange etape mellem Gap og Pinerolo i Italien.


 Det var Informations og Tipsbladets legendariske fodboldskribent Per Høyer Hansen, der i begyndelsen 1990'erne kaldte Michael og Brian for 'Søstrene Laudrup', da de ikke ville spille på landsholdet ledet af Richard Møller Nielsen. Geniale spillere, men klynkende, pylrede og forkælede, mente han. Det er fristende at låne udtrykket. I sidste års Tour de France styrtede Fränk Schleck på de toppede brosten på tredje etape og udgik med brækket kraveben.
Bagefter brokkede han sig over, at arrangøren havde inddraget en stump af den deforme vej fra Paris-Roubaix i Tour de France. Og i tirsdags var det så Andy, der klynkede over nedkørslen til Gap:
»Ingen ønsker at se ryttere styrte eller løbe store risici. Vi har alle familie derhjemme, og jeg synes ikke en afslutning som denne burde være tilladt.«
De har ikke ret. Tour de France har mere end hundredårig tradition for at inddrage alle karakteristiske sider af landets geografi, og den, der mestrer de åbne vindblæste veje langs Atlanterhavet, de toppede brosten i Flandern, de stejle bjerge op og ned, er den komplette etapeløbsrytter, der kan vinde det. Det kan der ikke laves om på.
Andys reaktion er forståelig. Hverken han eller Fränk ynder at køre nedad og er ikke gode til det, men på vejen til Gap blev Andy bange. Simpelthen.
Et sært fænomen
For to måneder siden mistede han sin gode ven og holdkammerat Wouter Weylandt, der døde efter et styrt på en nedkørsel i Giro d'Italia, og selvfølgelig sad det i hovedet på ham. Man kan dø af det.
Men den forståelige menneskelige reaktion må han hurtigst muligt skifte ud med den professionelle, at han må tage vejen og vejret, som det er, hvis han vil vinde cykelløbet. Så brutalt er det.
Brødrene Schleck nej, jeg vil alligevel ikke falde helt for fristelsen har fået prygl i de danske medier, og det er et sært fænomen.
Sidste år, da de kørte for Bjarne Riis, var medierne med Schleckerne mod Alberto Contador. Nu er det lige omvendt. På grund af Bjarne Riis opfatter et overvældende flertal af danskere Saxo Bank som et dansk landshold på hjul, og de, der ikke vil deltage på det, bliver hånet og får smæk. Som det skete for brødrene Laudrup i sin tid.
Contador rejste sig i tirsdags efter to ugers skyggetilværelse og bragte spænding til løbet. Brødrene er med rette blevet klandret for passiv kørsel i Pyrenæerne, men de havde muligheden for at slå tilbage på etapen i går og lade klynkeriet og krisetegnene blive glemt. Ironisk nok på en etapeafslutning magen til den, som Andy havde brokket sig over. En kort relativt stejl stigning kort før mål og så en meget vanskelig nedkørsel på smal vej.
Men med den forskel at vejen var tør. Det var helt ventet, at Contador ville angribe først af favoritterne mens norske Edvald Boasson Hagen længere fremme var på vej mod en sensationel etapesejr og denne gang sad brødrene, hvor de skulle. De var kommet først i trængslen for at komme ind på stigningen, der ikke var meget andet end en asfalteret, smal skovvej. Og to gange neutraliserede de Contadors angreb på en måde, der bortvejrede mistanke om krise.
Satte livet på spil
Heller ikke på nedkørslen fik Contador endnu engang i selskab med landsmanden Samuel Sánchez lang snor. Skønt det en overgang så ud til, at han skulle gentage nummeret fra dagen før. Brødrene fik ham fanget ind, anført af Andy, og af favoritterne tabte kun Basso og Voeckler et lille halvt minut.
Basso, fordi han ikke kan køre nedad, og franskmanden i gult, fordi han både opad og nedad havde presset sig selv så meget, at han mistede kontrollen i et sving og kørte ind på en terrasse foran et hus langs vejen.
Et fremragende eksempel på, at Fränk Schleck endnu engang havde uret, da han efter etapen støttede sin brors beklagelse over ruteplanlæggerne. Voeckler havde tabt tid og kunne have sat både gul trøje, liv og lemmer til, sagde han mens Voeckler selv sagde, at han havde oversatset ved at angribe på nedkørslen på trods af, at han godt vidste, at han kørte på sin yderste grænse. Det var ikke vejens skyld.
Så trods fortsat klynk, så fik brødrene vist på en vej, de ikke kan lide, at man kalder dem søstre.
De fik skærpet spændingen til de to gigantiske etaper, der venter, med mål oppe på Galibier i dag og på Alpe d'Huez i morgen.
Men hvem af dem, der skal køres for, og hvem af dem, der er bedst, er fortsat uvist.

