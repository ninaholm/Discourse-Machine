Altså, Uffe Elbæk!
Et lille tilbageblik på, hvad vores nye kulturminister får chancen for at gøre op med — hvis han griber den. Men det ser sørme ud til, at han tøver
Oplagt. Vil kulturminister Uffe Elbæk gribe chancen til at gøre op med sine forgængeres beslutninger?


 Engang havde vi en Kunstfond. Den blev oprettet i 1964 med udvalg for billedkunst, litteratur og tonekunst. Efterhånden kom der flere til; udvalg for kunsthåndværk, design, arkitektur, film- og scenekunst og rytmisk musik. Bag både oprettelsen og udvidelserne ligger der debatter, som bortset fra betegnelser som 'rindalisme', der er gledet ind i sproget, for længst er glemt.
Men det fungerede.
Så blev Brian Mikkelsen kulturminister. Der stod operation oprydning i råd, nævn og blandt smagsdommere på dagsordenen. Men hvad blev resultatet? Oprettelsen af flere råd: Statens Kunstråd ved siden af Kunstfonden. Et repræsentantskab for rådet og en Kunststyrelse som sekretariat til at styre det hele, for nu skulle opgaverne fordeles mellem to bevilgende instanser. Der skulle skelnes mellem personer, værker, arrangementer og en hel masse andre kasser. Det blev meget svært at se, hvad oprydningen bestod i. Faktisk har Per Stig Møller sjældent haft mere ret, end da han udtalte, at kunststøtten havde udviklet sig til »et hus med alt for mange gesimser, altaner og karnapper.«
Kun hvis man hæftede sig ved, at det nu var kulturministeren samt repræsentantskabet, der udpegede medlemmerne, gav det hele mening. Fra dag ét gjorde Brian Mikkelsen sit bedste for at bryde armslængdeprincippet, mens han snakkede sort med sine bugtalerlæber og kaldte tingene noget andet end det, de var.
En forvitret gesims
Hvad de i virkeligheden var, blev ikke nemt at finde ud af. Som en, der indimellem har skullet ansøge om støtte til diverse arrangementer og i ny og næ til egne projekter, har jeg aldrig følt mig ganske sikker på, at det var det rigtige, jeg søgte, på det rigtige sted. Det har altid været med en famlende følelse af at være på gyngende grund, at jeg trykkede 'send'. For slet ikke at tale om, hvordan man skulle kontrollere, om ansøgningen var havnet det rigtige sted. Det er ikke sjovt at stå på en forvitret gesims, især ikke hvis man kommer til at kigge ned.
Så kom Liebst-udvalgets forslag. Og det ser vidunderligt simpelt ud, man kan — surprise! — faktisk tale om forenkling. Det nye Kunstinstitut, der foreslås, er en statsorganisation med en syv medlemmer stor bestyrelse med indsigt i kunst og ledelsesmæssige kompetencer. Et fagligt udvalg for hver af kunstarterne nybeskikkes hvert fjerde år, og såvel bestyrelse som udvalgs-medlemmer udpeges af ansættelsesudvalg efter opslag. Ministeren udpeger formanden for bestyrelsen, bestyrelsen udpeger ansættelsesudvalgene. Om udvalgene skal deles i to, så de kommer til at rumme et særligt legatudvalg, sådan som et mindretal foreslår, må være til at finde ud af. Forslaget er blevet kaldt centralistisk, fordi det ikke kun hævder armslængdeprincippet over for politikerne, men også over for de kunstneriske organisationer. Udvalget fremfører, at kunstfaglige beslutninger bør træffes af uafhængige kunstkyndige. Jeg er enig.
At kulturminister Uffe Elbæk, som det senest forlyder, vil bevare såvel Kunststyrelse som Kunstråd og Kunstfond, er på hele denne baggrund en endnu uløst gåde. Men nu, hvor vi er sluppet af med Mikkelsens nysprog, glæder vi os til at høre er klar og velargumenteret begrundelse.

