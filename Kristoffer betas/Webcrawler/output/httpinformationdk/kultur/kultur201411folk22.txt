FOLK



 Dan-fans
De, der ikke kan få nok af fødevareminister Dan Jørgensen, kan på hans ministeriums hjemmeside følge med i hans ’officielle repræsentative opgaver’. Heraf fremgår, at den flittige mand den 4. september var til forpremiere på ’Erasmus Montanus’.
Udyrsspisere
Af Dan Jørgensens opgørelse af ’officielle repræsentative opgaver’ fremgår, at han 18. september var til premiere på ’Beauty and the Beast’. Overvejer ministeren mon at gøre kål på udyret ved at tilberede det som en ny nationalret: udyrekølle?
Dyrevenner
At fødevareministeren står dyrene nær, fremgår af, at Dan Jørgensen blandt ’officielle repræsentative opgaver’ angiver, at han den 29. august deltog ’i Schøtministeriet live på Comedy Zoo. Arrangør: Michael Schøt.’ En ægte stand-up minister.
Meningsdannere
Af Fødevareministeriets hjemmeside fremgår, at ministeren i oktober havde to indlæg i Politiken. Deres titler: ’Boller i karry er ikke elitært’ og ’Dyr kan ikke sige nej til sex’. Den sidste titel er spøjs. Den kan forstås på mange måder.

