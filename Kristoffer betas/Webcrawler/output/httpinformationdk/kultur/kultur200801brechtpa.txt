Brecht på banen igen
Når både Robert Wilson i Berlin og gymnasieeleverne i Glamsbjerg spiller 'Laser og Pjalter', er der måske et nyt forår på vej for den kommunistiske dramatiker
En statue af Bertolt Brecht - ej i -Laser og Pjalter-, men i Bronze foran Theater am Schiffbauerdamm i det gamle Østberlin.


 Murens fald ramte Bertolt Brecht som en stopklods. Den verdensberømte tyske dramatiker var den nok mest spillede af slagsen op gennem 1970'erne og 80'erne, men pludselig blev interessen kølnet ganske gevaldigt på teatrene rundt omkring. Brecht havde sværget evig troskab til kommunismen og Østtyskland, som havde stillet et teater til rådighed for hans Berliner Ensemble.
Theater am Schiffbauerdamm, som ligger pittoresk ved floden Spree og Friedrichsstrasse i det gamle Østberlin, har imidlertid holdt arven i hævd. Forleden var der premiere på stykket Die Dreigroschenoper og selv om vor anmelder ikke var helt tilfreds, var det dog lidt af en begivenhed, at en så toneangivende nutidig instruktør som Robert Wilson (kendt også fra Woyzeck på Betty Nansen) havde fattet interesse for stykket.
Grådighed
Når så også eleverne på Glamsbjerg Gymnasium på Fyn netop nu har taget Laser og Pjalter, som stykket hedder på dansk, op, kan man vel fornemme, at der måske er et nyt forår på vej for Brecht eller hvad? Nok var han kommunist, men stykkerne handler jo nok så meget om rig og fattig, om grådighed, undertrykkelse og overlevelse, universelle emner, og så det skal vel ikke gå ud over dramaerne, at forfatterens politiske tanker led skibbrud? 
En af sangene, "Mackie Messer", fra Laser og Pjalter, som Kurt Weil skrev musik til, blev i øvrigt et verdenshit, da jazzmusikeren Louis Armstrong tog den på sit repertoire som "Mack the Knife". 
Apropos Glamsbjerg, så boede Brecht på Fyn i 1933-39 i eksil for nazismen. Det lave bindingsværkshus kan i dag ses lidt uden for Svendborg, hvor det har tjent til legatophold for kunstnere og andre, som skulle have arbejdsro. 
Amerikanske krimier
Kommer man til Berlin, kan det være en god idé at gå til Theater am Schiffbauerdamm og videre til hans lejlighed på Chausseestrasse, der står så nogenlunde berørt fra dengang, han og hustruen Helene Weigel beboede den. Her ses stadig hans skrivebord og den store bogsamling, der blandt andet omfattede amerikanske krimier, som inspirerede ham, og herfra havde han udsigt ned på den kirkegaard, hvor han blev begravet i 1956. 
Godt for ham, at han ikke oplevede kommunismen udhule sig selv indefra, for så havde han da mildt sagt fået et føl på tværs. Godt også at han ikke oplevede den store antirygerkonsensus i vore dage, eftersom hans kæderygning var med til at holde hans store produktion i gang. Brecht skrev som regel på flere stykker sideløbende. I dag er der også en restaurant på adressen med Helene Weigel-retter, idet hun foruden at være en stor skuespiller, var en god kok.


