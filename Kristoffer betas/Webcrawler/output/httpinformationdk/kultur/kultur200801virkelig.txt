Var det virkelig voldtægt?
Er kvinder altid ofre, når de vågner op dagen derpå og har fortrudt, at han gik for langt? Nej, en dårlig seksuel oplevelse er ikke det samme som voldtægt, mener sociologen Marie Heinskou, der har undersøgt kvinders anmeldelser af voldtægt. Tal viser, at 10 til 21 procent af dem er falske og en stor del er det, politiet kalder tvivlsomme. Er det så i virkeligheden mændene, der kan ende med at komme i klemme?
Voldtægt? For meget alkohol, der ender med sex, der dagen efter føles som grænseoverskridende, kan resultere i en anmeldelse for voldtægt. Ifølge politiets tal fra tre tidligere politikredse er 21 procent af anmeldelserne falske, mens 54 procent af de resterende sager er tvivlsomme. Ofte er det helt unge piger, der drikker sig stive en lørdag aften og overskrider deres seksuelle grænser, fortæller politiinspektør Bent Isager-Nielsen. Model

De har truffet hinanden på internettet, og hun inviterer ham med til fest. Bagefter går de hjem sammen og ender i sengen.De er fulde og har sex, men om morgenen er det måske kun hende, der føler, at hendes grænser er overskredet."Var det nu egentlig det, hun ville, da hun ikke sagde nej?" tænker hun.Følelsen af at være billig gør ondt, og hvorfor læste han ikke hendes signaler bedre. Hun har hørt om andre veninder, der er blevet voldtaget.Og var det måske ikke det, der skete? Hun føler, hun har været udsat for et overgreb, og det er det, hun ender med at fortælle.Det har været en almindelig nat i byen, som den kan opleves af de unge danske kvinder, der med den seksuelle frigørelse i bagagen undersøger det grænseland, mænd og kvinder kan skabe i en hed blanding af alkohol og sex med det fælles formål at pirre lysten til overskridelse.Men ofte ender fortolkningen af, hvad der skete med, at kvinderne føler sig som ofre.For hvem vil være billig i en kultur, hvor madonnaen stadig hersker over luderen, men luderne, er hende, vi alle gerne vil flirte med?"Der er en tendens til, at begrebet voldtægt udvandes. Det resulterer i en række anmeldte voldtægter, der ligger i en gråzone, hvor kvinder - ofte helt unge piger - er meget hurtige til at tolke den seksuelle oplevelse som et overgreb," siger sociolog Marie Heinskou, der i øjeblikket er i gang med et ph.d.-projekt om anmeldte voldtægter.Marie Heinskou har undersøgt de cirka 100 anmeldelser om voldtægt, som den tidligere Københavns Politikreds modtog i 2003. Omkring 10 procent var falske og endte med en tilståelse fra offeret eller med en sigtelse for falsk anmeldelse. Resten opdeler Marie Heinskou i enten gråzonesager eller klare overgreb med objektive beviser."Der findes rigtig meget sex, som ikke er godt. Men at det ikke er godt, betyder ikke, at det er voldtægt," siger Marie Heinskou.Helt nye tal fra en ikke-videnskabelig undersøgelse foretaget i de tre tidligere politikredse Gladsaxe, Frederiksberg og Helsingør i perioden 2005-2006 bekræfter Heinskous antagelser. Politiet har bedømt 21 procent af sagerne til at være falske. I 54 procent af de resterende sager har der ikke været tale om voldtægt i straffelovens forstand, har politiet vurderet.GrænseoverskridelseHistorierne om de falske voldtægtssager har der været flere af i sensommeren 2007. De handlede primært om indvandrermænd i kassevogne, der skulle have overfaldet og voldtaget kvinder på øde steder. Anmeldelserne viste sig at være falske, men var med til at opskræmme folk og kostede politiet ressourcer.Ofte er det de unge piger, der skaber problemer, lyder vurderingen fra politiinspektør Bent Isager-Nielsen i Vestegnens Politi, der har taget initiativ til politiets undersøgelse."Mange af sagerne drejer sig om helt unge piger, der drikker sig stang-bacardi en lørdag aften og bumler rundt uden at vide, hvad der er op og ned på livet. Så går de længere, end de egentlig ville og har seksuelt samvær, som bagefter opleves som grænseoverskridende. De taler måske med en forælder om det eller en pædagog, hvis pigen bor på et pædagogisk opholdssted, og så anmelder de voksne det mange gange uden at pigen egentlig formelt har udtrykt, at hun er blevet voldtaget," forklarer Bent Isager-Nielsen.Ifølge tal fra Center for Voldtægtsofre på Rigshospitalet er cirka 30 procent af de kvinder, de får henvendelse fra, under 18 år. Andre tal fra det tilsvarende center i Århus viser, at en fjerdel af henvendelserne her i 2006 var fra helt unge mellem 12 og 15 år. Cirka halvdelen af alle anmeldte voldtægter er såkaldte kontaktvoldtægter, hvor ofret kender den påståede gerningsmand.Hvis man tager de sociologiske briller på, som Marie Heinskou har gjort, tegner der sig et billede af en kultur, hvor kvinders seksuelle frigørelse ikke for alvor har rykket ved fortællingen af kvinden som offer."Nogle af de kvinder, der har indgivet falsk eller tvivlsom anmeldelse, oplever, at de har begået vold på sig selv. Det betyder, at de er bange for at skride ud i forhold til den gængse opfattelse af den kvindelige seksualitet. For eksempel, at kvinder ikke må være billige. Angsten for at glide i den grøft gør, at de ikke kan retfærdiggøre deres handlinger på anden måde end ved at sige, at de er blevet voldtaget. De føler sig som ofre. Man kan nok ikke sige, at de er blevet voldtaget, men offeridentiteten er en nem model at forklare sine handlinger ud fra i stedet for at sige, at det bare ikke var en god oplevelse," siger Marie Heinskou, der understreger, at en mand selvfølgelig skal respektere et nej.Men ofte siger de unge kvinder ikke selv fra, selv om de har haft muligheden - for eksempel hvis det er foregået på en sovesal eller med en veninde og dennes date tilstede i samme rum.Uagtsom voldtægtI den offentlige debat er det imidlertid langt fra de falske anmeldelser, der dominerer, men i stedet en diskussion af om loven bør indrettes, så man kan få dømt langt flere mænd for voldtægt.I sommeren 2007 blev der f.eks. afholdt en stor høring på Christiansborg, hvor det blev problematiseret, at cirka 500 kvinder anmelder voldtægt hvert år, mens under 100 sager ender med domsfældelse. Det har ført til politiske krav om, at langt flere kvinder får deres sager efterprøvet ved retten.Hvis man spørger på Center for Voldtægtsofre på Rigshospitalet, som er det sted, hvor kvinder kan søge hjælp og psykologisk bistand i tilfælde af overgreb, ser de da også ret anderledes på problemstillingen."Man skal være meget forsigtig med denne her diskussion, for det er med til at skabe myter om, at voldtagne kvinder er uvederhæftige, og at det er en bestemt type kvinder, der bliver voldtaget. Det er meget forskellige kvinder og mænd, der bliver ramt af voldtægt, og aldersspredningen er også stor," siger psykolog Annalise Rust fra Center for Voldtægtsofre.Undersøgelser fra centret peger på, at kvinders retssikkerhed er truet, fordi de oplever at blive mødt med mistillid fra politiets side, hvilket fører til, at de opgiver at anmelde en voldtægt. 30 procent af de sager, centret registrerer, bliver aldrig anmeldt.Annalise Rust afviser ligeledes, at man kan forlange af kvinderne, at de tager mere ansvar:"Det kan man ikke bede kvinderne om. De fleste oplever det som et voldsomt traume og er ikke i stand til at yde modstand. Kvinderne stivner og bliver passive pga. angsten. Derfor mener jeg, at man skal kigge på, om man skal lave lovgivningen om, så man kan dømme gerningsmanden, når det er åbenlyst, at han har begået en forbrydelse. I den eksisterende lovgivning skal ofret have gjort aktiv modstand, for at man kan tale om voldtægt. Om ofret har gjort modstand eller ej er noget, politiet spørger meget ind til i afhøringen, og det skal de også, sådan som lovgivningen er," siger hun.Men samtidig kan Annalise Rust også genkende billedet af de unge kvinder, der er uerfarne og usikre på det seksuelle:"Vi ser ikke den type hos os - men jeg hører om voldtægter, hvor der kan være en form for opmærksomhedssøgen i det på linje med, at man fingerer et selvmord for at få opmærksomhed. Mange har det svært i de unge år, og de er mere ekstreme i deres udtryk og kan heller ikke helt overskue konsekvenserne af, hvad de siger. Men jeg kan godt forstå de forældre, der anmelder det. Deres barn oplever, at hun har været udsat for et overgreb. De kender jo ikke paragrafferne på forhånd, og hvad der skal til for at blive dømt for voldtægt. Og det er de unge, der har de alvorligste efterreaktioner, fordi de i forvejen er så forvirrede omkring deres seksualitet og identitet," siger Annalise Rust.Hun mener, at oplysning og bedre kommunikation mellem de unge er vejen frem for at undgå den form for tvivlsomme anmeldelser for voldtægt.Feministisk tænkningHun er imidlertid ikke så bekymret for mændene, fordi de tvivlsomme anklager ikke fører til domsfældelse."Hvis manden giver en anden forklaring, så kommer man ingen vegne. Du kan ikke bevise det. Det er derfor, vi har problemet med så få domfældelser. Det drejer sig om, at man skal have et apparat, der kan dømme dem, der virkelig begår de her forbrydelser," siger hun.Sociolog Marie Heinskou mener til gengæld, at den offentlige debat om voldtægt er domineret af en særlig feministisk tænkning, der har meget stor legitimitet i offentligheden og som per definition gør mændene til undertrykkere og kvinder til ofre."Offerfortællinger ligger lige for for kvinder, så spørgsmålet er, om den er blevet en identitetsskabende selvfortælling, noget der hører til kvindeligheden. I 1970'erne tematiserede kvindebevægelsen voldtægter på en ny måde. Det var en vigtig del af det oprør, der krævede, at kvinder har lige så meget ret til deres egen krop og seksualitet, som mænd tidligere har haft. Men i dag har kvinder og måske især de unge kvinder brug for nolge nye fortællinger om køn og seksualitet, der også betoner forandring og kompleksistet."Det er ikke længere så entydigt, hvem der er offer, og hvem der er gerningsmand, mener sociologen."Kvinder er også udfarende og aktive i det seksuelle møde, og der foregår mange lege om magt og undertrykkelse, som ikke er udtryk for reel undertrykkelse. Det er tværtimod en del af det seksuelle univers, og det gør det meget komplekst."Mange seksuelle møder spiller i dag på tilfældigheden og det ukontrollerbare, fremhæver sociologen.Man møder hinanden på internettet, via mobilen og i det offentlige rum, og det kan have betydning for opfattelsen af, hvornår noget er overskredet."Angsten for overgreb opstår tidligere, fordi det bliver blandet med angsten for det fremmede og det ukontrollerbare. Men hvis vi åbner op for, at byen, internettet og mødet med det fremmede har indflydelse på, hvordan seksuelle møder opstår, så er vi også nødt til at gøre fortællingen om kvinders og mænds seksualitet mere åben og kompleks. Frem for at sige, at det er en hierarkisk historie, hvor mænd skal tæmmes, fordi de er farlige. Alle de skræmmehistorier er jo også med til at forværre forholdet mellem kønnene," siger Marie Heinskou.Politiinspektør Bent Isager-Nielsen har, som tidligere drabschef og efterforsker, sin egen observation af den kvindelige offerfortælling. I drabssager kommer der ofte falske tilståelser. Men altid fra mænd."Hvordan kan det være, at når mænd lyver for politiet, så sætter de sig i gerningsmandens sted. Mens når kvinder lyver, sætter de sig i offerets. Begge parter har ondt i livet og søger opmæksomhed," konstaterer han.At det er svært at debattere de falske anmeldelser, er imidlertid også en iagttagelse, Bent Isager-Nielsen har gjort."Selv om det store problem er, at kvinder bliver voldtaget, og at nogle kvinder ikke anmelder det til politiet, er vi nødt til at debattere de falske og meget tvivlsomme anmeldelser. Hvis der breder sig en opfattelse i befolkningen, og enkelte politifolk lader sig påvirke af den opfattelse, at det er så som så med kvinders troværdighed, når de anmelder en voldtægt, så bliver det sværere at få efterforsket de reelle voldtægter. Men det er tabu at tale om," siger han.
