Elsker, elsker ikke

Morten Søndergaard, forfatter.


 ElskerAt læse om galakser, bakterier, etymologi. Et pludseligt opstået hul i kalenderen. At gå ind i nedlagte fabrikker, døde huse, forladte hospitaler. Gabriel Orozcos kunst. Leonardo da Vincis notesbøger. Tarkovskijs og Miyazakis film. Kafka. Borges og digtermunken Ikky. At gå i løst tøj, når det er varmt (helst over 30 grader). At sidde ved vinduet i fly. Inger Christensen. Begyndelser. Scott Walker, Merzbau og Bach. Blæksprutter. At tale med mine børn. At få breve med posten. Lister. Vulkaner. I et øjeblik at føle sig hjemme i verden. Napoli og Mexico City. Pentti Saarikoski og David Lynch og andre af finsk herkomst. Lyden af skridt i grus, lyden af et æg, der spejles på en pande. At høre en uventet solsort. At slå op i en digtsamling og kun læse et enkelt digt, fordi digtet oplyser hele resten af dagen. Agaver, ananas, palmer og chili. At spise æbler direkte fra træet. At plukke en tomat jeg selv har plantet.
Elsker ikke
Heldagsregn. Politikere, der taler i sportsmetaforer. Ord som omstillingsparat og andengenerationsindvandrer. Folk, der mener, at de repræsenterer sandheden (politisk, religiøst, kunstnerisk). Søde sager. Debattører i kommentarfelter og enhver form for dogmatik. Litterære blogs. Sjap. Bjørk, Bob Dylan og Bruce Springsteen. Guitarsoli og slappe håndtryk. At bære på skiudstyr. Realistisk prosa. Risengrød. Føleri. Tikkende vækkeure. Barnegråd. Afslag. Grillbarer og cafeteriaer. Parmiddage. At se tv. Cigarrøg. At vente på min kuffert i Kastrup Lufthavn og vide, at i ankomsthalen står folk klar med køller, og at det vil være gråvejr de næste tre uger. At udgive bøger (udgivelsesdatoer).

