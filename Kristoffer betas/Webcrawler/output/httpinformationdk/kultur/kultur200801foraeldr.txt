Forældrebehov og parkometerbørn
Pasningstilbud vinder indpas på bekostning af pædagogiske tilbud i debatten om børns hverdag. Ordene er ikke ligegyldige, de afspejler en tankegang, hvor børnenes udvikling og trivsel underordnes økonomisk styring og besparelseskreativitet
Parkering. Når børnene reduceres til parkerede genstande og pædagogerne til parkeringsvagter, så mangler vi bare at forældre, der overskrider parkeringstiden, kan finde en parkeringsbøde i børnenes madkasse, når de heneter dem.


 Danmark ligger i toppen når det gælder antallet af pædagoger i daginstitutioner i forhold til antallet af børn. Så vi burde også ligge i toppen af lande, der prioriterer velfærd, børns udvikling og livsmuligheder - men sådan er det ikke. I stedet rejser det spørgsmål om, hvorvidt der ikke bør spares, når nu andre lande kan klare sig med færre pædagoger til flere børn - måske et muligt sted at spare i de økonomisk pressede nye storkommuner?
I sidste uge kom det frem, at regeringens accept af de nye kommuners budgetoverskridelse kun gjaldt i en valgtid. Finansminister Lars Løkke Rasmussen gjorde klart, at de kommunale udgifter for 2009 skal holdes inden for de samme grænser som i 2008. Budgetterne dækker blandt andet institutionstilbud til børn i alle aldre og med forskellige behov. Stramme budgetter fører ofte til økonomisk kreativitet, så besparelser omtales som forbedringer eller øget fleksibilitet. 
Nu er der jo næppe nogen, der er imod, at noget både bliver bedre og mindre ressourceforbrugende, vel? Og mange forældre har det fint med en fleksibel pasning af deres børn, som svarer til forældrenes behov.
Men det er ødelæggende at vurdere de forskellige institutionstilbud ud fra forældrenes pasningsbehov. Den synsvinkel tager nemlig udgangspunkt i, at børn skal passes, og ikke i, at pædagogiske tilbud kan give nogle særlige muligheder for læring og udvikling, som ikke findes i familien. Mens pasning indebærer, at børnene helst skal komme hjem til familien så hurtigt som muligt, indebærer pædagogiske tilbud om væsentlige kvaliteter i børns læring og udvikling, at det er vigtigt, at børnene kan deltage i institutionens aktiviteter og få glæde af kvalificeret pædagogik og fritidstilbud, der kan bidrage til børnenes udvikling af opmærksomhed, personlig integritet, sociale kompetencer og faglige kundskaber. 
Faglig undervisning bliver ikke diskuteret som noget, der skal lægges til rette ud fra forældres behov. Faglige kundskaber og skoletilrettelæggelse er vi vant til at tænke og tale om som betydningsfulde i sig selv. Hvorfor er det ikke sådan, når det gælder pædagogiske tilbud?
En serviceydelse
Kan det måske hænge sammen med, at kvalificerede pædagogiske tilbud ikke er en billig hyldevare?
'Mere fleksibilitet for brugerne,' lyder det jævnligt, når der skal spares. 'Fleksibilitet' har været fremme som begrundelse for, at forældre kun skal betale for den tid, deres barn faktisk er i daginstitutionen. I nogle kommuner er samme begrundelse fremme som led i besparelser på fritidsområdet. I stedet for at lægge vægt på det pædagogiske fritidstilbud som en særlig mulighed for, at børn kan lære og udvikle sig, kommer vægten til at ligge på, at forældre har brug for at få børnene passet og derfor kun skal betale for den pasningstid, de faktisk bruger. Fritidstilbuddet forvandles fra at være en lege- og udviklingsmulighed til en serviceydelse, der skal leveres ud fra forældrenes behov. 
Forældre bliver købere, og børnene - hvad bliver de? Parkerede genstande? Hvad med det pædagogiske personale? Skal de fungere som parkeringsvagter, der sender udvalgte børn tidligere hjem end andre, fordi parkometeret er udløbet? Hvad bliver der af fælles udflugter, så ungerne kommer trætte og udasede hjem efter en spændende dag? Hvis der kun er betalt til kl. halv fire, så kan de korttidsparkerede vel ikke komme med? Måske bliver der slet ikke nogen udflugter mere, fordi personaledækningen er beregnet ud fra færre 'børnetimer', og der derfor simpelthen bliver færre voksne til at dække den samlede åbningstid?
Det er ikke gratis
De fleste børn i Danmark har en lang institutionskarriere fra vuggestue eller dagpleje via børnehave til skole, for i Danmark arbejder begge forældre i de fleste familier. Nogle børn kommer i daginstitution af sociale grunde, selvom deres forældre ikke har arbejde, fordi deres udvikling kræver mere stimulans, end forældrene magter at give. 
Hvis dag- og fritidsinstitutionen skal gøre en forskel for disse børn, så forudsætter det, at der er tilstrækkelig meget og kvalificeret personale til, at disse børn kan få erfaringer med god kontakt og støtte til at udvikle sig i legerelationer med andre børn og voksne. 
Socialt udsatte børn har særlig brug for kvalificerede voksne og adgang til børnefællesskaber, der ikke er afhængige af deres forældres ressourcer. Hvis man vil gøre en indsats mod den negative sociale arv, er det vigtigt med gode institutions- og skoletilbud til alle børn.
Det koster uddannelse og god personalebesætning i institutioner, fritidsordninger, klubber osv. Det er et politisk valg, om der skal være kvalificerede udviklende læringstilbud i dag-og fritidsinstitutioner og ressourcer til indsatser, der skal støtte socialt udsatte børn. Det er også et politisk valg, forældre træffer, når de støtter at blive købere af fleksible ydelser i stedet for at være samarbejdspartnere med de institutioner, som kan give deres børn helt andre muligheder for udvikling og læring, end familien kan give - hvis der er ressourcer til det. Det er godt for alle børn med kvalificerede institutionstilbud, og det er særlig vigtigt for socialt udsatte børn.
Mere 'fleksibilitet'
Den nye undersøgelse, der viser, at Danmark ligger i toppen, når det gælder antallet af pædagoger i daginstitutioner i forhold til antallet af børn, burde fremhæves for at vise et højt prioriteret indsatsområde med investering i fremtiden! Hvis der virkelig var fokus på at højne kvaliteten i børns hverdag, stimulere deres udvikling gennem spændende aktiviteter, give muligheder for at de med vejledning kan blive stadig mere selvhjulpne, kreative, dygtige og socialt ansvarlige, så ville det netop være et kvalitetsmærke at have mange ansatte på dette område. Det ville være politisk vigtigt at prioritere ressourcer til området, og at forældre sørgede for, at deres børn kom til tiden og kunne være med i aktiviteterne. 
Desværre kommer vi nok i stedet for til at høre meget mere om 'fleksible pasningsordninger', kritiske forældre, der synes, det er bedre at børnene er hjemme end i den overbebyrdede institution, som de derfor ikke vil betale mere end højst nødvendigt for, og lange sygemeldinger blandt institutionspersonalet på grund af nedslidning og stress.
Det er skidt for børn, deres forældre og pædagoger. Det er en skam for et land, der netop har etableret et velfærdsministerium. Og det kommer i særlig grad til at ramme de udsatte børn.
paradoks@informatoin.dk
Anne Mai Nielsen er lektor, ph.d., cand.psych. på DPU

