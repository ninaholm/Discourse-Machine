Elvis fra væg til væg
Elvis-musik er nok i sig selv på Radio Always Elvis, men fanbegejstringen formidles mangelfuldt fra Graceland Randers


 
	I Randers findes der et parallelunivers. Graceland Randers hedder det. Virkeligheden overgik nærmest fantasien, da en gruppe randrusianske rock’n’roll-fans besluttede, at der da selvfølgelig skulle stå en tro kopi af Elvis Presleys palæ et sted i Østjylland. Et ’eventhus’ kalder folkene bag det på deres hjemmeside, hvor de også skriver, at »Graceland Randers er mulighedernes hus«. En af de muligheder har de benyttet til at sende musikradio døgnet rundt på nettet: Radio Always Elvis.

	Her kan man ganske vist tale om et produkt, der holder, hvad det lover på indpakningen. Radio Always Elvis er nemlig netop det, den giver sig ud for: evig og altid Elvis. En lind strøm af playlisteautomatiseret Elvis-musik. Det fine ved den struktur er, at hvis du sidder og tænker: Ah, jeg gad egentlig godt høre »In the Ghetto« lige nu, så kan du læne dig tilbage i vished om, at den nok skal komme før eller siden, hvis du ellers bare venter længe nok. Det føles jo også altid som et lillebitte mirakel eller en gave fra de højere magter, når man hører en sang i radioen i stedet for selv at finde den på Youtube. En anden fin ting er, at man ved længere tids lytten til Radio Always Elvis falder ind i en stenet, nærmest meditativ tilstand, hvor tanken om kun at lytte til Elvis resten af livet ikke længere forekommer helt utiltrækkende, men nærmest bare naturlig.

	Nej, hov. Nu er der en, der snakker. »Hi, this is Michael Poulsen from Volbeat and you’re listening to Always Elvis direct from Randers.« Han udtaler sit fornavn og ’Randers’ på tilstræbt sydstatsamerikansk.

	Mere musik. »(Let Me Be Your) Teddy Bear« er sjov at rive parmesan til.

	»Hello, I’m Bob Moore and I’m here at Graceland Randers. You’re listening to Radio Always Elvis.« Jeg har aldrig hørt om Bob Moore, så jeg wiki’er ham og opdager, at han var Elvis’ studiemusiker og R. Stevie Moores far. Av, det gør nas at stå uden for fællesskabet af Elvis-kendere, der tager den viden for givet.

	Fankultur

	Det er ellers tit så vidunderligt fascinerende at betragte fankultur udefra. Det er næsten lige så underholdende som at få øje på en flok myrer, der møjsommeligt teamwork transporterer en bunke kiksekrummer hjem til tuen. Fankultur er encyklopædisk viden, svimlende detaljerigdom, kompletistisk samlermani, idiosynkratisk kodesprog og et påtrængende behov for at sprede budskabet til de uindviede og dermed føle sig en lille smule overlegen. Men alt det transmitteres bare ikke særlig godt til mig fra Randers. Og i mit tilfælde taler vi ellers om en yderst modtagelig lytter, som trofast følger Jørgen de Mylius’ Eldorado på P4 og nyder at blive beriget med informationer om The Hollies’ danske hitlisteplacering i 1965.

	En fornemmelse af det østjyske Elvis-fællesskabs faktiske eksistens får vi først, da en frisk mandestemme på en baggrund af sensationelle keyboardfanfarer i en jingle bebuder, at du kan komme på en grupperejse til Memphis, Tennessee og selvfølgelig besøge det rigtige Grace-land. Altså ikke det i Randers, men det rigtige. Måske er det mig, der har en masse nedladende pseudoetnologiske forventninger. For Radio Always Elvis er vel egentlig den mest ærlige form for fanradio, for så vidt at det handler om musikken og ikke andet. Det handler ikke om fansene selv og al deres forfængelighed og nørderi. Men det virker bare ikke særligt live.

Radio Always Elvis sender døgnet rundt på http://netradio.radioalfa.dk/elvis.

