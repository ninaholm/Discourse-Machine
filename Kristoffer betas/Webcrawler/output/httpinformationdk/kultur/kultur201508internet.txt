Internet-teknologier kan revolutionere landbruget
Smarte sensorer kan bruges til at skabe bedre høstudbytter og beskytte mere effektivt imod sygdomme og skadedyr. Vellykkede eksperimenter med intelligent salatdyrkning og GPS-opkoblede køer viser vejen, og de nye teknologier kan måske også redde vores truede bibestande
 Eksperimenter har allerede ført til sensorkontrollerede drivhuse, finjusteret salatdyrkning, internetopkoblede malkekøer, der giver mere og bedre mælk og automatiserede varmeapparater til bistader.


 Fremover vil det klogeste ved intelligente køleskabe ikke nødvendigvis være den automatiserede onlinegenbestillingsknap, det webtilsluttede kamera, der bipper, når din mælk er blevet sur, selvrensefunktioner eller tilsvarende narrestreger – men køleskabets indhold: maden selv.
Også inden for landbrugsvidenskaben bestræber man sig på at komme på forkant med ’tingenes internet’ – Internet of things (IoT) og hermed forbundne teknologier. Lovende eksperimenter har således allerede givet os sensorkontrollerede drivhuse til finjusteret salatdyrkning, internetopkoblede malkekøer, der giver mere og bedre mælk og automatiserede varmeapparater til bistader.
I fødevareproduktion giver ’tingenes internet’ fremragende mening. Ikke alene har nye onlineteknologier potentiale til at reducere omkostninger og øge fødevareproduktionen – en rapport fra analysegruppen Beecham Research forudsiger også, at brugen af IoT-teknikker i landbruget vil kunne øge fødevareproduktionen med 70 procent i 2050.
Og ikke nok med det: Brugen af sensorer vil tillige kunne forbedre dyrevelfærd og mindske brug af ressourcer som vand. Hertil kommer, at i modsætning til de mange andre afkroge af vores tilværelse, hvor tingenes internet sniger sig ind, skabes der på dette felt ikke nye problematikker om privatlivsfreds, medmindre man da vil bekymre sig over, at køer bliver overvåget. Landbrug er simpelthen et område af tingenes internet uden umiddelbare skyggesider – og med et væld af fordele.
Det har vist sig, at salat ikke er lige sundt for alle – for eksempel indeholder det typisk kalium i rigelige mængder, hvilket kan være skadeligt for mennesker at spise, hvis de er i dialyse eller lider af kronisk nyresygdom. For at kunne tilbyde salater til personer med nyreproblemer, er Fujitsu og Microsoft gået sammen om at dyrke en ny slags højteknologisk salat.
Netop dette projekt illustrerer, hvorledes sensorer i almindelighed kan bruges til at få landbrugsafgrøder til at vokse hurtigere, skabe højere høstudbytter og udvikle unikke specialiseringer. Kan man gøre alt dette med salat, kan man nemlig også gøre det med vindruer osv.
»Hardware-sensorerne ligner dem, man finder i et halvlederproduktionsanlæg,« siger Enrique Andaluz, direktør for strategisk forretningsudvikling hos Microsoft Worldwide Discrete Manufacturing. Fujitsus og Microsofts laboratorium er da også indrettet i et tidligere chip-produktionsanlæg, der nu er blevet indrettet til at dyrke ’IoT-styrede’ planter.
»Data får vi fra sensorer, der styrer temperatur, fugtighed, CO2, lysintensitet og andre faktorer, der udgør ’de perfekte rammer’ for at dyrke afgrøder,« tilføjer han. Data sendes så til dataskyen Microsoft Azure, hvor de analyseres med henblik på at foretage nødvendige justeringer.
Den løbende datastrøm betyder, at det bliver muligt at finjustere de betingelser, som skal til for at dyrke salat med lavt kaliumsindhold.
»For at reducere mængden af kalium, er man typisk nødt til at koge de rå grøntsager, så deres indre kemiske sammensætning forandres,« siger Andaluz.
»Men hvem har lyst til at spise kogt salat? Det er allerede lykkedes Fujitsu at producere en frisk salat, der indeholder 80 procent mindre kalium end traditionel salat. Takket være IoT kan vi få sprøde salater til alle.«
Opkoblede køer
Men hvad går så historien om internetopkoblede køer ud på? Det handler om meget andet end at tweete deres position til internetfølgere, siger Dr. Jonathan Amory fra Writtle College, der står i spidsen for dette forskningsprojekt. Ideen er at bruge sensorer til at hjælpe kvægholdere til at spore sygdomme hos deres malkekøer tidligere. Dermed muliggøres et tidligt varslingssystem for sygdomme, der både kan afkorte dyrets lidelser og forbedre dets mælkeydelse.
Forskere siger, at halte køer og sygdomme som yverbetændelse koster den engelske mejeriindustri så meget som en milliard kr. om året.
»Mange sygdomme er vanskelige at få øje på og tidskrævende at overvåge, så hvis vi kan udvikle et værktøj, der kan fange eventuelle problemer i opløbet og muliggøre en hurtigere behandling, kan det få stor værdi,« siger Zoë Barker, ph.d.-studerende og forsker bag projektet.
Som led i sin forskning, fortæller Barker, fik hun udstyret køer med et halsbånd, der indeholder en lokaliseringssensor, et accelerometer og magnetometer – en hyggelig lille koklokke blev der dog ikke plads til.
Halsbåndene blev monteret på en gruppe på over 100 køer igennem et halvt år. Hvert 10. sekund rapporterede sensorerne data tilbage, hvilket skabte en datamængde med en million data for hver dag.
Hvorfor betyder det noget, hvor køerne opholder sig? Kort sagt: En ko, der ligger et stykke fra andre, vil som oftest være syg.
»Vores idé var, at position ikke kun siger noget om den enkelte kos adfærd, men også om køernes sociale adfærd,« siger Barker.
»Uden at kende deres positioner kan vi ikke vide, hvordan køerne interagerer med hinanden, eller hvordan deres adfærd svinger efter deres sundhedstilstand eller efter andre påvirkninger inden for kvægdriften.«
Forskerne måtte tilpasse et system, der tidligere har været brugt til at spore tippevogne i miner og følge brandbiler, men dyr på gård er et meget anderledes miljø.
»Da først vi fik justeret halsbåndene, så de sad tilpas stramt, fik vi også nedbragt antallet af køer, der tabte båndet i stalden,« siger hun.
»Et andet problem var, at køerne på et tidspunkt hærgede den plastboks, vi brugte til at opbevare et eksternt batteri. Samtidig viste det sig, at der er så store mængder metal i en moderne ko, at det svækkede nøjagtigheden i vores målinger, fordi radiobølgerne bøjede af.«
Den enorme mængde indsamlede data skal nu analyseres – matematikere er allerede i gang med at udvikle algoritmer, og Barker er midt i at skrive sin ph.d.-afhandling, men perspektivet er, at det skal være muligt at forudsige, hvornår køer bliver syge.
»Målet er at udvikle en prognosemodel, der giver os mulighed for at opdage ændringer i den enkelte kos adfærd og sociale adfærdsændringer, der er forbundet med sygdomsudbrud,« siger hun.
»Især for sygdomme som halthed, der er længe om at udvikle sig, og hvis kliniske symptomer derfor kan være længe om at blive synlige, vil det kunne få stor betydning. Jo tidligere der sættes ind med behandling, jo mindre alvorlige symptomer, jo færre smerter, jo bedre helbredelse og jo mindre risiko for at skulle behandle tilbagefald«.
Biernes internet
Landbruget er dødsdømt uden bier, så det er vi også. Uden bier til at bestøve kan afgrøder ikke reproducere sig selv, og vi kan ikke skaffe foder til vores opkoblede køer. Men vores bibestande har fået problemer. Deres antal har længe været i støt tilbagegang, og ingen er helt sikre på, hvad forklaringen kan være. En mulig forklaring på Colony Collapse Disorder (CCD), som denne potentielt fatale forstyrrelse hos bier kaldes, er en form for mide. Den har forskere ved University of Minnesota og et firma ved navn Eltopia nu udviklet et middel imod, der popper skadedyret som popcorn, men samtidig skåner og sikrer bier og bistader.
Eltopias administrerende direktør Will McHugh begyndte sin karriere i sin families kirsebærplantage, hvor han arbejdede sammen med lokale biavlere om at udvikle alternative metoder til bestøvning af kirsebærtræerne. Mens han arbejdede på dette projekt, fortalte biavlerne ham om den mide, der angreb deres bistader. Det viste sig, at disse mider døde ved for høje varmegrader, som ganske vist ikke generede bierne, men fik voksen i deres bistader til at smelte.
McHugh og hans forskerkolleger satte sig derpå for at udvikle en måde, hvorpå man pletvis kunne opvarme et bistade indefra, på en sådan måde at man undgik at opvarme hele strukturen på én gang. Teknikken går ud på at bruge et kredsløbsgitter, som er trykt fast på bistaden.
»Vi har trykt kredsløb på majsbaseret plastfilm, der belægges med bivoks og imprægneres med et kubemønster, som arbejdsbierne kan bygge deres bitavler oveni,« forklarer firmaets medstifter, Aaron Seelye. »Blækket er en særlig type, som vekselvis kan fungere som temperatursensor og varmelegeme. Med de input, vi får fra dette miljø, kan vi afbryde varroa-midens reproduktionscyklus og dermed sætte ind imod den væsentlige årsag til CDD.«
Der findes bestemte punkter, hvor miderne kan neutraliseres ved temperaturændringer. Når bier ser, at levedygtige larver indtager bestemte positioner i bikagen, indhyller de dem med lag af voks for at beskytte deres afkom. Det betyder, at temperaturen stabiliseres – og når det sker, går Eltopias MiteNot-teknologi i aktion.
»Vores elektronik gør to ting her: Den overvåger temperatur og producerer varme,« siger han.
»Når temperaturen stabiliseres, registrerer sensorerne, og elektronikken starter automatisk med at generere varme, der dræber miderne uden at skade bierne«. Hvis man opvarmer miderne til 107 grader eller 108 grader, vil de alle dø,« siger McHugh. »Bierne har ikke noget imod det, men miderne, der er så meget mindre, popper næsten ligesom popcorn.«
Sideløbende med at dræbe de plagsomme mider indsamler systemet også andre data.
»Vi arbejder desuden på at udvikle sensorer for lyd, temperatur og luftfugtighed, så vi kan beregne, om der inden for en given tidsramme vil være overskud eller underskud af honning,« tilføjer Seelye.
McHugh påpeger, at det endnu er for tidligt at sige, om Eltopias MiteNot har fundet den definitive løsning på CCD-problemet, eftersom teknologien først blev taget eksperimentelt i brug i sidste måned, og det endnu ikke står ganske klart, hvorvidt mider alene bærer skylden for biers massedød.
»At fjerne eller mindske parasitisk indflydelse på bibestanden kan dog helt sikkert kun forøge den generelle sundhedstilstand i vores bihold, hvilket kan være nok så væsentligt for hele vores fødevareforsyning,« tilføjer Seelye.
Men Eltopias teknologi kan meget vel kun være et første skridt i at ændre, hvordan vi holder skadedyr væk fra de afgrøder, vi spiser. McHugh påpeger, at en stor del af diskussionen om fødevareforsyningssikkerhed drejer sig om bekæmpelsesmidler.
»Der udkæmpes en sand fejde i landbruget – om organisk versus uorganisk, om pesticider versus gmo osv.,« siger han.
»Jeg vil bare sige, at for os handler det om ikke at gå ind i den diskussion, men i stedet finde på nye og helt andre løsninger, der er bæredygtige.«
Han understreger, at han ikke har noget imod pesticider – der er en grund til, at vi har udviklet dem – men at det også er til at forstå, hvorfor nogle mennesker ikke bryder sig om at spise mad, der er tildækket med kemikalier.
»Og nu viser det sig, at det behøver vi måske heller ikke.«
© The Guardian og InformationOversat af Niels Ivar Larsen

