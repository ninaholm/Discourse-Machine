Mangel på viden om internationalt studiemiljø



 Kulturelle og sproglige forskelle i internationale studiemiljøer er et emne, der stort set er uudforsket.  Men det skal et nyt forskningscenter råde bod på.  Center for Cultural and Linguistic Practices in the International University (CALPIU), der er placeret på Roskilde Universitet, har netop modtaget en bevilling på syv millioner kroner fra forskningsrådet for Kultur og Kommunikation til at undersøge effekterne af mere internationale studiemiljøer. Professor Bent Preisler, der skal lede centret, mener, at en øget bevidsthed om kulturel og sproglig diversitet, samt udvikling af en bedre praksis i forhold til de internationale studerende og ansatte kan give danske universiteter et forspring på det internationale marked, hvor de engelsksprogede universiteter ellers løber med de fleste studerende. CALPIU skal også skabe ny forståelse for den internationaliseringsproces, som universiteterne gennemgår - med fokus på Danmark og de andre nordiske lande.

