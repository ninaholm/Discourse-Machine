Amanda har solgt 900.000 romaner på under et år
E-bogs-revolutionen i USA har givet nye indie-forfattere mulighed for at tjene styrtende med penge uden om de sædvanlige pengeslugende nåleøjer, som agenter og forlag er
Amerikanske Amanda Hocking har stor succes med de p.t. syv   e-bøger, hun sælger for godt 50 kr. pr. styk fra sin hjemmeside.


 26-årige Amanda Hocking fra Minnesota i USA er blevet millionær i løbet af det seneste år. I dollar. Det stod ellers ikke skrevet i kortene, da hun droppede ud af college og begyndte at arbejde fuldtid på et hjem for handicappede.
Amanda Hocking har altid haft en drøm om at blive forfatter, og hun har også skrevet på livet løs, men ingen forlag har været interesseret i hendes ungdomsbøger, der er romancer og fantasy-historier om vampyrer og zombier.
I otte år forsøgte hun at få udgivet nogle af dem via de traditionelle kanaler, fordi hun troede, det var den eneste vej for en kommende forfatter. Men så læste hun en artikel om to forfattere, der tjente godt ved at udgive deres bøger som e-bøger.
Hun havde længe været fan af musik og film udgivet af kunstnerne selv, de såkaldte indie-film (independent, red.), men havde ikke drømt om, at det kunne lade sig gøre for forfattere, fortalte hun for nylig i et interview med e-magasinet Huffington Post.
Det var, da Amanda Hocking hørte om Joe Konrath og Karen McQuestion, der klarer sig godt med e-bøger, at hun besluttede sig for at prøve det samme. På det tidspunkt havde hun skrevet 12 bøger.
»Jeg tænkte, at det ville være bedre, end at de lå på min computer. Det værste, der kunne ske, var, at ingen ville læse dem, og sådan var det jo allerede,« siger hun.
I april sidste år publicerede hun så nogle af sine bøger til Kindle, og siden er det gået stærkt. Fra maj var salget over 1.000 bøger om måneden og i november, hvor hun udgav sin tredje bog i den såkaldte Trylle Trilogi, eksploderede salget. På det tidspunkt kunne man købe hendes bøger gennem både Amazon, Barnes & Noble, Apple og Smashwords.
I begyndelsen af januar i år havde hun solgt 185.000 eksemplarer af sine bøger, og sidst i februar havde hun  ifølge sin egen blog  solgt hele 900.000 eksemplarer af de ni bøger, hun har udgivet.
Tre af bøgerne kan købes for én dollar (5,30 kr.), mens resten sælges for tre dollar (15,95 kr.). Det er langt billigere end de fleste andre bøger, men Amanda Hocking beholder 70 procent af indtægten og har oveni ingen udgifter til trykning eller markedsføring. Det sidste har hun selv stået for via sociale medier, som hun i forvejen var meget aktiv på. Hun sendte en del gratis eksemplarer ud til bog-bloggere, fortæller hun i interviewet med Huffington Post.
»De har været ekstremt hjælpsomme. De har afgjort været en stor grund til, at mine bøger er blevet kendte,« siger hun.

Amanda Hocking kan læses på amandahocking.blogspot.com


