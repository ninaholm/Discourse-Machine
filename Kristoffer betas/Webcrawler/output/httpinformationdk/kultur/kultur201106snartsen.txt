'Det er snart for sent'
Det kræver handling, hvis vi skal sikre os, at vi ikke i fremtiden kommer til at betale for at læse vores egen historie, siger den amerikanske kulturhistoriker Robert Darnton
Litteraturen skal sikres for eftertiden, og det er vigtigt at sørge for, at den ikke kun er tilgængelig for de priviligerede få, mener den amerikanske kulturhistoriker Robert Darnton, der i denne uge gæstede København.


 Robert Darnton er en mand med et kald. Han har sat sig for at skabe, hvad det 18-århundredes oplysningsfilosoffer drømte om; A Republic of letters  en utopisk tilstand, hvor al viden er tilgængelig for alle. Men det, der engang var en utopi, kan nu ifølge Darnton for første gang i historien blive til virkelighed. Hvis man da forstår at udnytte muligheden. Og det er der desværre ikke så meget, der tyder på lige nu.
»Vi har midlerne og teknologien. Det eneste, vi mangler, er viljen,« konstaterer han. Og viljen findes  bare ikke i Europa. Derfor var Darnton i denne uge i København for at præsentere sin vision for fremtidens videns- og kulturudveksling. Ved at digitalisere den samlede samling ved Harvard-biblioteket i USA, som han er direktør for, vil han skabe DPLA (Digital Public Library of America), som er verdens største onlinebibliotek med gratis adgang for alle. Det skal ske i samarbejde med flere af de største amerikanske universitetsbiblioteker. Men med de store visioner, kommer også en advarsel: »Det skal ske nu, før det er for sent,« siger han.
Kommercialisering
For chancen for at realisere oplysningsdrømmen bliver mindre og mindre for hver dag. Flere og flere historiske dokumenter og bøger bliver i dag digitaliseret til kommerciel brug. Det kan dog stadig nås, mener han, men det kræver handling, og her kan Europa være på afveje. For mens man i USA har fundet en måde at finansiere det kommende bibliotek på uden om kommercielle interesser, ser det anderledes ud i Europa. Her er de enkelte institutioner begyndt at lave digitaliseringsaftaler med henblik på delvis kommercialisering.
Herhjemme har Det Kgl. Bibliotek f.eks. indgået en aftale med firmaet ProQuest om at digitalisere den danske litteratur op til år 1600. Adgangen bliver fri for danskere, mens alle andre skal betale. Denne aftale er måske endda fordelagtig i forhold til det, vi vil se i fremtiden, hvor et lands egne borgere sagtens kan blive afskåret fra at gå på opdagelse i sin egen kulturhistorie. For vinden blæser privatiseringens vej  ikke den fri tilgængeligheds. Og det er ikke småpenge, disse firmaer kræver for adgang.
»Nogle kræver så meget som 40.000 dollar (ca. 220.000 kr) om året for adgang, hvilket de facto betyder, at man skal være indskrevet på et universitet for at få adgang,« siger han og fortsætter: »Det er måske ikke et kæmpe problem i Danmark, hvor man har gratis uddannelse, men i mange andre lande er det jo reelt en eksklusion af store dele af befolkningen.«
Netop kommercialisering og monopolisering er de største trusler mod informationsfriheden og adgang til viden, mener han: »Man behøver blot at se på, hvor hurtigt Googles digitalisering går. De har digitaliseret over 15 mio. bøger i løbet af få år. Selv om der er sat en umiddelbar stopper for det, er det kun en stakket frist,« siger han med henvisning til en sag fra en domstol i New York, som i marts i år erklærede Googles aftaler med foreningen af amerikanske forfattere for ulovlige, fordi den giver Google monopol på bogmarkedet: »Man skal hele tiden have det fælles gode for øje i den her debat og samtidig huske på, at disse firmaer ikke har anden interesse end at skabe profit for deres ejere, og absolut ikke er interesseret i det, der er bedst for fællesskabet,« fastslår han.
Fodslæbende europæere
Men når det kommer til finansieringen af digitaliseringen, er der få, som melder sig som frivillige bidragsydere i Europa. Her skal forklaringen på aftalerne indgået med private firmaer også findes. For det er svimlende dyrt, forklarer han. Selv har Darnton og de andre ledere af universitetsbiblioteker i USA fået velgørenhedsfonde til at finansiere projektet.
»I Amerika er der en anderledes kultur for velgørenhed. Og generelt set har vi lille tillid til staten modsat her i Europa, hvor ingen kan forestille sig, at staten ikke skulle spille en rolle. Men i en tid med nedskæringer på de offentlige budgetter, er digitalisering måske ikke det, der står øverst på budgetterne i de europæiske hovedstæder.«
Men selv om det er naturligt, at staten spiller en rolle i digitaliseringen i Europa, advarer han kraftigt om, at staten skal bruge det til at fremme en vis kulturforståelse.
»Det er velkendt, at de til enhver tid siddende magthavere har en interesse i at manipulere med kulturen. Det skal man selvfølgelig undgå.«
Men hvis hverken stat eller marked skal blive for involverede i denne proces, hvordan skal man så gøre det?
»Jeg mener, det ville være prætentiøst af mig at fortælle jer europæere, hvordan I skal gøre, så det vil jeg lade være med. Derimod vil jeg blot advare mod at gøre ingenting  for så er det lige pludselig for sent.«


