Avisernes krise startede da de forlod fællesskaberne
Det er ikke de nye teknologier, der vil dræbe avisen som vi kender den. Det er avisernes manglende forståelse for deres sociale rolle. ’Krisen begyndte, da medierne frigjorde sig fra politiske bånd, lokale tilhørsforhold, sociale bevægelser og fastslog, at nu handler det kun om neutral journalistik,’ siger forsker Søren Schultz-Jørgensen
Ser man på, hvornår avisernes oplagskurver toppede, er det tydeligt, at det ikke er nye teknologier, der skabte aviskrisen, men avisernes frigørelse fra politisk tilhørsforhold, mener Søren Schultz-Jørgensen, der forsker i medier ved Syddansk Universitet.


 Det er internettets skyld! Sådan lyder den enkle forklaring på avisernes faldende oplag, senest i dokumentarfilmen Ekstra Bladet – udenfor citat. Brugernes masseflugt fra traditionelle medier til ’nye’ medier de sidste 10 år er en kendsgerning, men nu sætter en forsker og medieanalytiker et stort fedt spørgsmålstegn ved, om forklaringen skal findes i fremkomsten af nye teknologier.
»Det passer ikke, slet ikke!« siger Søren Schultz-Jørgensen, ph.d.-studerende og indehaver af analysevirksomheden Kontrabande.
»Selvfølgelig er internettet i disse år en rasende voldsom udfordring, og hvert eneste bladhus over hele kloden undersøger jo nu, hvordan man kan bruge de nye teknologier. Men mediekrisen er ikke skabt af teknologiske forandringer, de har bare forstærket den,« fastslår han. I de seneste to år har Søren Schultz-Jørgensen arbejdet på en ph.d.-afhandling om ’publicistiske fællesskaber’ på Syddansk Universitet, finansieret af den fynske bladfond, der bl.a. ejer Fyens Stiftstidende. Hans undersøgelse peger på, at aviskrisen startede langt tidligere. »Forklaringen er meget simpel – man skal bare kigge på avisernes oplagskurver. Hvornår toppede de, og hvornår begyndte de at falde? Regionalaviserne – Fyens Stiftstidende, for eksempel – topper i 1968-69 og er så gået nedad siden med enkelte variabler. Faldet begynder 25 år, før internettet nærmest blev opfundet, og 30 år før folk begyndte at bruge det, forklarer han. De landsdækkende aviser – Politiken, Jyllands Posten og Berlingske – topper også langt tidligere, nemlig omkring 1988 og er gået tilbage siden.
»Så man skal være ekstremt kreativ historieskriver for overhovedet at kunne påstå, at krisen er skabt af internettet og de nye teknologier.«
Neutralisering
Timingen er altså helt forkert, men hvis det ikke er internettet, der grundlæggende har skabt problemet, hvad har så skabt det? Søren Schultz-Jørgensen måtte kigge andre steder hen.
»Og det er da rasende interessant, at kurven begynder at falde fra det tidspunkt, hvor alle aviser frigjorde sig fra politiske bånd, tilhørsforhold til afholdsforeninger og alle mulige typer af sociale bevægelser og fastslog, at nu handler det kun om neutral journalistik.«
– Altså, problemerne startede, da journalister blev neutrale, ikke tog stilling, blev uafhængige?
»Ja, vi har masser af fine ord for det. Det, jeg siger, er netop, at da den journalistiske ’virkelighed’ om balance, neutralitet og tilstræbt objektivitet blev den gældende kodeks for alle journalister på alle aviser, begyndte det at gå tilbage for aviserne. Dermed siger jeg jo ikke, at denne kodeks er forkert. Men jeg tror langt hen ad vejen, at krisen skyldes, at vi har neutraliseret journalistikken. I stedet for at være aktivt til stede i de politiske debatter eller spørgsmål, der optager mennesker, troede vi, at vi skulle være på distance af dem. Jeg tror, at den tilbagetrækning har betydet, at vi har mistet relevans for de mennesker, der har brugt aviser til en hel masse andet end at blive oplyst.«
Søren Schultz-Jørgensen understreger, at han ikke hylder den partipolitiske journalistik, og han mener heller ikke, at svaret er at vende tilbage til den.
»Den journalistik var jo også inficeret af alle mulige vilkårlige synspunkter, holdninger og personlige forbindelser. Det er jo ikke det, det handler om.«
Men ideen om bare at distribuere information er der ingen medier, der kan leve af.
»Vi har jo mere end rigelig information, rigeligt med nyheder, så det er ikke dér, medierne skal finde deres vej – den skal findes ved at finde ud af, hvor medierne leverer relevans til mennesker. Ikke bare mennesker som individuelle medieforbrugere, men mennesker der lever af og er optaget af at være sammen med andre. Min pointe er social.«
Kampagner
Det indebærer, at medier tør tage stilling. Han nævner eksempelvis en storstilet kampagne, hvor Fyens Stiftstidende krævede broafgiften fjernet.
»Det er risky business, men jeg tror, det er nødvendigt. Jeg tror, det er pinedød nødvendigt for de medier, der vil spille en rolle i folks liv, at de tør tage de spørgsmål op og angribe dem frontalt.«
– Er sådanne kampagner ikke ren markedsføring, der i virkeligheden bringer den journalistiske troværdighed i fare?
»Du er nødt til at skelne mellem det, som et medie beslutter sig for at kigge på – ’vi kigger på broafgiften, vi har en holdning til den’ – men den journalistik vi praktiserer i bladets spalter er bestemt ikke det samme, som at journalisterne har holdninger. Nej her praktiseres moderne undersøgende journalistik efter gældende kriterier, hvor forskellige synspunkter og aspekter afdækkes. Det handler ikke om at køre moralprædikener helt ned i den sidste note.«
Det handler om at stå for noget og rejse de vigtige spørgsmål, siger han.
»Her har medierne haft en enorm berøringsangst. Jeg kan godt forstå, at de statslige medier hverken kan eller må gøre det, fordi de skal favne det hele. Men forudsætningen for, at aviserne kan være noget, er, at de tør sige ’Dette her er mit fællesskab. Det er den sammenhæng, vi skal være noget i’. For Fyens Stiftidende er det tilfældigvis Fyn, og her er man jo heldigt stillet, fordi der er vand rundt om øen, som afgrænser området – men andre medier er nødt til at gå samme vej, hvis de skal vise, hvad de er, og hvad de står for.«
Mange medier
– Man kunne spore en del forargelse i mange danske medier over den svenske avis Expressen, som på valgdagen udkom med en forside, hvor der med store bogstaver stod: »NEJ TIL RACISME« – en klar opfordring til læserne om ikke at stemme på Sverigedemokraterne. Er det den vej, danske aviser også skal gå?
»Ja, det tror jeg. Men der er nogle forudsætninger for, at det kan blive fornuftigt. Den ene er, at hvis alle medier gør det samme, så bliver det propaganda eller systemtænkning. Det er sindssygt vigtigt, at vi har mange medier, der kan sætte forskellige typer af dagsordener. I det øjeblik Fynske Medier kommer til at eje det hele – eller Danmarks Radio – Gud forbyde det – og begynder på sådan noget kampagnehalløj, så er vi jo inde i et nordkoreansk fængsel, og det er der jo ikke nogen, der ønsker,« siger Søren Schultz-Jørgensen og konkluderer:
»Forudsætningen for at medierne profilerer sig sådan er, at der er nogen andre, der profilerer sig imod. Pluralismen og mangfoldigheden er sindssygt afgørende for, at vi kan lave den slags.«
Egne universer
Han mener derfor, at der kun er én vej for aviserne: At skabe deres egne klare og værdibårne universer.
»Og de skal jo også bestå af det kuriøse, navnestoffet, det underholdende, annoncerne. Af rejsearrangementer, læsermøder og salg af ting og sager. Det, som aviserne lod internettet overtage. Nu skal det tilbageerobres! Jeg kommer her til at tænke på Bono fra U2, der introducerede sin version af sangen ’Helter Skelter’ med ordene ’This is a song, that Charles Manson stole from The Beatles, now we’re stealing it back’.«
Og kampen om at tilbageerobre terræn handler ikke kun om journalistik, understreger han. Medierne skal se på det som en social kamp.
»Vi har altid troet på, at journalistikken var det vigtigste og alt det andet blev derfor nedprioriteret eller helt droppet. Vi har overset, at folk har brugt medier til at få andet og mere end bare nyheder. Vi er så glade for uafhængighed, neutralitet, demokrati og alt muligt andet. Det er fint nok – det er bare ikke den eneste grund til, at folk har købt aviser. Det er nok nemmere for regionale aviser og nicheaviser at skabe det univers af fællesskab, som jeg taler om,« siger Søren Schultz-Jørgensen og tilføjer med et smil:
»Det største problem har de store landsdækkende aviser, som også er blevet nicheaviser. De vil bare ikke indrømme, at de er blevet det!«

