’Nazifilm er en del af vores kulturarv’
De danske nazister bliver ofte fremstillet som en flok kriminelle tosser, der var ekskluderet fra samfundet. To nyfundne nazifilm udfordrer vores fælles erindring og dæmoniseringen af DNSAP, mener filmhistoriker
 
	Filmhistorikeren Lars-Martin Sørensen har fundet to danske, nazistiske propagandafilm, da han gennemgik danske og udenlandske arkiver


 
	Sideskilningen er skrap og sløjfen omhyggeligt bundet i det lyse, bølgede hår. Pigen smiler og misser med øjnene. Med en rask bevægelse hæver hun armen og heiler i retning mod kameraet.

	Og sådan forsætter de. Børnefamilier, unge mænd og kvinder, der hygger og heiler i den danske sommersol.

	Billederne stammer fra to nyfundne nazifilm, som filmhistoriker Lars-Martin Sørensen har gravet frem i forbindelse med, at have gennemgået både danske og udenlandske arkiver. De smilende ansigter udfordrer efterkrigstidens skildring af de danske nazister, mener han.

	»Hidtil er de danske nazister blevet lagt for had og udstillet som tåber, psykopater og udskud. For eksempel i dokumentaren Danmark i lænker fra 1945, hvor Gunner Nu Hansen skildrer nazisterne som afskum fra de danske tosseanstalter og fængsler og kalder dem ’nazistiske fnatmider’. Vi har været meget hurtige til at dæmonisere og udstøde nazisterne fra det nationale os og på den måde bestyrke, at vi andre var gode nok,« siger Lars-Martin Sørensen.

	De nyfundne nazifilm skal ifølge Lars-Martins Sørensen betragtes som en del af den danske kulturarv på lige fod med andre film om besættelsestiden. For eksempel Carl Th. Dreyers Vredens dag eller Bodil Ipsens mørke, realistiske film.

	»Jeg har det sådan, at hvis vi vil lune os ved mesterværkerne og vedgå os kulturarven, så må vi også vedgå os kulturgælden. Og det er så den, vi har her. Med filmene har vi fået nogle billeder fra den danske nazismes historie, som fremstiller nazisterne på deres egne præmisser,« siger han.

	Filmene er optaget i 1930’erne og skulle formodentlig have været brugt som propagandafilm.

	»Mændene står og snakker og smågriner, mens de får sig en smøg eller en pibe tobak. De har ikke horn i panden, men er almindelige mennesker, som hyggesnakker, heiler og går med hagekorsbanner. Man skal huske, at dengang var hagekorssymbolet ikke ladet med fem millioner døde jøder,« påpeger han.

	Eliten var med

	Fordommen om, at det nazistiske parti var en flok uuddannede og åndsforladte tåber, bliver sat på prøve, når både den lokale præst og den senere folketingspolitiker Ejner Jørgensen dukker op i forsamlingen.

	»Nazisterne var mennesker med et rigtigt menneskeliv, og de repræsenterede et bredt udsnit af den danske befolkning. Bryld-brødrene var højtuddannede københavnere og landsretssagførere, og dele af adelen trådte også ind i DNSAP (Danmarks Nationalsocialistiske Arbejderparti, red.). Men i eftertiden har vi overbevist os selv om, at nazisterne var nogle landsbytosser og nogle krigsliderlige unge mænd. Selv om det var en meget mere broget forsamling, som lod sig lokke,« siger han.

	De nazistiske stævner i Sønderjylland tiltrak også partiets øverste ledelse. Den københavnske spejderfører Cay Lembcke, der stiftede DNSAP allerede i 1930, hvor han kopierede Adolf Hitlers 25 punkts-program sammen med Fritz Clausen, som var læge og senere blev formand. De nazistiske frontløberes fremtoning på film tilføjer ifølge Lars-Martin Sørensen en vigtig nuance til historien.

	»Der er vanvittig stor forskel på at læse om Fritz Clausens meritter og hans taler og så se ham stå og hygge sig med pastor Malling og ryge en smøg. Det giver et andet billede af ham, og det afdæmoniserer hans person, fordi man kan se, det er et helt almindeligt menneske, der står og hyggesnakker. På trods af, at det menneske bekendte sig til et af de mest modbydelige og blodige diktaturer i Europas historie,« siger han.

	Han fremhæver, at troen på parlamentarismen ikke var lige så stor dengang som i dag, og diktaturet spredte beundring med sin orden og handlekraft.

	»Mange af dem, der optræder på billederne, de menige, der trampede i geledderne, er formentlig senere trådt ud af nazistpartiet. De har måske været der af nysgerrighed. Det er almindelige mennesker, der går ind i noget, som er fascinerende, og som har nogle stærke symboler, og så ender nogle selvfølgelig, hvor det bliver strafbart og menneskeligt forkasteligt,« siger han og fortsætter:

	»Men vi kan ikke fraskrive os, at hvis noget tilsvarende i en anden forklædning under lignende omstændigheder skete, hvad ville vi så gøre? Det er genkendeligheden i de her mennesker, der rejser spørgsmålet: Hvad fanden ville jeg gøre?«

Lars-Martin Sørensen viser sine film på Cinemateket i eftermiddag, og alle er velkomne. Arrangementet koster 40 kr. for Informations abonnenter og 65 kr. for ikke-abonnenter. Herudover vil filmene være tilgængelige på nettet i forbindelse med udstillingen ’Sculpting the Past’, der åbner den 23. august

