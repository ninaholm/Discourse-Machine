De umyndiggjorte
Forestillingerne i 70’erne om medbestemmelse og indflydelse på eget arbejdsliv viste sig at være et blålys. Tankevækkende antologi om moderne forvaltnings magtmidler
Forestillingerne i 70’erne om medbestemmelse og indflydelse på eget arbejdsliv viste sig at være et blålys. l vore dage er det nærmest den totale underkastende umyndiggørelse af lønmodtagerne ved kurser, coaching til topstyret selvforvaltning.


 Uhyre summer anvendes som bekendt på udvikling af offentlige og private virksomheders selvforståelse og med henblik på medarbejdernes tilpasning til systemerne. Læs: fodslag og lydighed.
Fra spæde forestillinger i 1960’erne og 70’erne om medbestemmelse og indflydelse på eget arbejdsliv, som i det store og hele viste sig som blår i øjnene, men pirrede reaktionen, går en lige linje til vore dages snart sagt totale underkastende umyndiggørelse af lønmodtagerne ved kurser, coaching til topstyret selvforvaltning og ved etablering af nysprog. Det sidste er næsten det værste: Sproget tømmes for indhold og påfyldes en blanding af selvhenført skamløshed og forløjet jubel. Lyt blot til DR’s aldrig svigtende begejstrede annoncering af egne produkter sammenholdt med en påfaldende mådelig kvalitet og medarbejdernes pålagte mundkurv om egen virksomhed, kontroversielle emner, ja endog konfessionelle forhold.
Den store public service-institution har fra Christian Nissens dage til Maria Rørby Rønn udviklet sig som sindbillede på en forvreden arbejdsmarkedskultur – samtidig udtryk for den nationale kultur under ét personificeret i det umyndiggjorte menneske. For de beskæftigede, så længe det varer, fanget i luksusfælden.
Evigt pres på medarbejderne
Det moderne arbejdsmenneske er således indbildt en råderet over egen tilværelse, som imidlertid dækker over bestemmelsesrettens entydige placering i de øverste ledelsers hånd. Den moderne klassedeling drages mellem få forvaltere udstyret med magtens prærogativer symboliseret i ufatteligt store økonomiske og andre godtgørelser. Og på den anden side: de overvågede, de umyndiggjorte, medarbejderne, der kontrolleres af armeer af mellemledere, mere eller mindre kompetente, som regel det sidste, snesevis af (dyre) konsulenter, hvis helligste opgave tilsyneladende er at ville tage mål af tid og kraft fra arbejdsstyrken, der derved passiviseres fra enhver tanke om oprør. En evig trussel om evaluering hænger over den enkelte, hvis potentiale og evner, paratomstillingsvillighed og opofrelse for sagen drages i kronisk tvivl. Kan du ikke lide lugten i bageriet, er det ud.
Magtstrukturerne ligger klippefast. Fagbevægelsen i flere lande inklusive vort eget har i samme tidsrum mistet position og først og sidst skarer af medlemmer. Her er ringe trøst at hente, og fremtiden tegner dyster.
I en veloplagt antologi af tekster under redaktion af Cecilie Eriksen og Joel Haviv gennemgår en række samfundskritikere med forskellig faglig baggrund umyndiggørelsens teknik og væsen i serien Moderne arbejdsliv fra forlaget Klim.
Fagforfattere som Jesper Tynell, der skriver indsigtsfuldt om virksomheden Adores tvetydige strategi, Lars Olsen om fagbevægelsens krise, Øjvind Larsen om dilemmaet mellem ansvar og umyndiggørelse og retorikeren Christian Kock. Sidstnævnte, der ofte bliver lovlig luftig i sine analyser af politisk sprog, tager her kyndigt fat i den begrebsdannelse og forvaltning, der så at sige har defineret det danske samfund med udgangspunkt i arbejdsmarkedet i de år, de borgerlige har domineret, og hvor radikal samfundskritik og fagbevægelsen – ikke mindst dens mere progressive folk – modsvarende har tabt terræn. Den fornemmelse af hjernevask i de toneangivendes nedkuling af kritik og opposition melder sig umiskendeligt ved læsningen af artiklerne, som man i stilfærdighed kan håbe på vil danne grundlag for Socialdemokraternes nu påbegyndte (og forhåbentlige) arbejde med at genfinde sig selv.
Udfordring vs. problem
I valgkampen blomstrede nysproget, den hjernevaskedes retorik i mangel af kritisk metode, så gehøret måtte skrige.
Klassikeren er jo efterhånden begrebet ’udfordring’, som er en omskrivning af begrebet ’problem’, når man selv står over for noget ubehageligt, mens et problem beskriver modpartens vanskeligheder.
Eller som redaktørerne siger i forordet: Hvis medarbejderen ikke tager udfordringen på sig, men eventuelt påviser at udgangspunktet for ledelsens initiativ er mangelfuldt, forvrøvlet eller direkte skadeligt, er det medarbejderen der har – ikke en udfordring – men et problem.
Christian Kock analyserer i øvrigt også gyseren i valgkampen, den Lars Løkke demagogisk hamrede i bordet gang på gang på gang: Det skal kunne betale sig at tage et arbejde!
Ja, for fanden. Det gør det også. Men hvad nu hvis der ikke er noget arbejde at tage? Så er udsagnet et andet udtryk for at ville skære i ydelserne og kalde det noget andet – ikke at man ønsker at skabe en arbejdspålagt lavkaste, en arbejdskraftreserve, som det så smukt hedder, når man har sit på det tørre.
Det er ikke første gang i verdenshistorien, at et samfundssystem mere eller mindre bevidst underkaster sig indskrænkninger i friheden og tillader store magtkoncentrationer i determinerede aktørers hænder, ja ligefrem dyrker ideen om et selvpåført tyranni i udviklingens (og konkurrenceevnens) ophøjede navn.
I den forstand savnes i antologien en egentlig historisk indramning af emnekredsen, klare linjer bagud eller komparativt draget til andre samfund. Det er til gengæld også det eneste, der mangler i en højst aktuel, veloplagt skrevet og desværre nyttig bog. Har man hang til det depressive under betragtning af den rådende samfundsudvikling – med skrue efter Lars Løkkes smalle regeringsdannelse – skal man trække vejret en ekstra gang inden læsningen.
Overvind modviljen, og læs den før den nye beskæftigelsesminister. Kredsen af sidste dages hellige, der dyrker ytringsfriheden, når det drejer sig om en forskruet hollænder, skulle i stedet tage at slå et slag for ganske almindelige lønmodtageres ret til at sige magten midt imod.
’Umyndiggørelse’. Red. Cecilie Eriksen og Joel Haviv. 194 s. 300 kr. I serien ’Moderne arbejdsliv’ fra Klim

