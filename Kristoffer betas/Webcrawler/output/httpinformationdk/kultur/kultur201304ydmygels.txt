Ydmygelseskapitalisme



 Åh Amerika. I den premiereaktuelle komedie Scary Movie 5, der atter parodierer tidens gyserfilm, præsenteres vi for en tidstypisk horrorversion af selvironi. Charlie Sheen og Lindsay Lohan på selvydmygende glatis.
Tabloidpressens yndling, barnefilmstjernen Lohan, er som 26-årig mest kendt for sine samarbejdsvanskeligheder, skandaler og utallige behandlingsdomme. Stjerneskuespiller Charlie Sheen blev forrige år fyret fra komedieserien Two and a Half Men efter skandaler med sex, drugs og hustruvold.
I Scary Movie 5 spiller de to sig selv, men nu som kendispar i et hjemsøgt hus. Lindsay skriger, da Sheen trækkes ud af sengen af en usynlig hånd, men skriger endnu højere, da hun får øje på et tv-indslag om sin seneste retssag. Samtidigt knalder spøgelset Sheens berygtede klokkeværk hårdt ind i en dørkant. Slam, slam. Sheen skriger af smerte, men siger så til kameraet: »Jeg er kommet mig over det, der er værre …«
Man kan se de to katastrofekendissers selvironi som en afvæbnende anerkendelse af deres livs tragikomik. De overhaler omverdenens fordømmelse ved at foregribe kritikken: Smil til verden (når dine nosser bløder) og verden smiler til dig. Så er man ovenpå og videre.
Man kan også se selvironien som led i en sær ydmygelseskultur, hvor man helst skal kunne mobbe sig selv for at forblive i rampelyset. Selv tabloidpressen synes ikke, at det er sjovt at blive ved med at sparke til nogen, der ikke vinker tilbage fra gulvet. Derfor er der penge i selvironi. Vi skal le med taberne for at kunne le af dem. Tragedien skal holdes florlet for at sælge.
Den form for ydmygelseskapitalisme klaskede forleden sammen, da Lohan i anledning af filmen besøgte David Letterman få uger før afsoning af seneste behandlingsdom. Talkshowværten ville grine med Lohan af hendes problemer. »Drikker du for meget,« spurgte han fnisende. Mod forventning svarede en grådlabil Lohan med underskud: »Man kan ikke lave en joke ud af alt.« Med ét blev stemningen akavet og alvorlig. Og så sad ydmygelseskulturens overklovn, Letterman, der og fumlede dumt med de mange upassende jokes i papirerne. Og dét var faktisk horror, der er værd at se.

