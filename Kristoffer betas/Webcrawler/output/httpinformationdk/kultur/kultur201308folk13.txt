Folk



 
	Gakkede ministerier

	Fra Monty Python kendes Ministeriet for Gakkede Gangarter. Findes der også et Ministerium for Gakkede Ministertitler? I så fald bør det lægges ind under Annette Vilhelmsens nysammenflikkede ’Social-, Børne- og Integrationsministeriet’.

	Uhjælpelige

	I Kristeligt Dagblad erklærer kommentator Erik Meier Carlsen, at ministeriet med det spøjse navn ikke vil hjælpe SF: ’Annette Vilhelmsen har ikke virket overbevisende hverken som minister eller som talsmand for SF’s politik.’

	Kapacitetssvage

	Erik Meier Carlsen forklarer om Annette Vilhelmsens manglende gennemslagskraft: ’Jeg mener, det hænger sammen med nogle begrænsninger i hendes ressourcer og kapacitet.’ Hvad han end mener med det, er det vist ikke pænt ment.

	Trivselsramte

	Dagbladet Børsen skriver: ’Annette Vilhelmsen slog aldrig igennem som erhvervs- og vækstminister og trivedes åbenlyst ikke som tung, økonomisk minister.’ Børsen mener, at det giver hendes afløser, Sass Larsen, chance for at brillere.

