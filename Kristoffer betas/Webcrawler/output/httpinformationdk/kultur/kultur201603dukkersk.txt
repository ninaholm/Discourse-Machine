Anomalisa - anmeldelse: Dukker skubber til os
Amerikanske Charlie Kaufman er kendt for sine på én gang underholdende og udfordrende film, der udforsker det at være menneske. I sit nye værk, den stop motion-animerede ’Anomalisa’, fortæller Kaufman indfølt og originalt om en midaldrende mands ensomhed og manglende evne til at relatere til sine omgivelser
En del af ’Anomalisas’ otte millioner dollar store budget er samlet sammen via crowdfundinghjemmesiden Kickstarter. Blandt andre har denne anmelder spædet i kassen. Fotos: United International Pictures

»Hvad vil det sige at være menneske? Hvad vil det sige at længes? Hvad vil det sige at være i live?«Det er nogle store spørgsmål, og i samme øjeblik, han stiller dem, går det op for Michael Stone, hovedpersonen i Charlie Kaufman og Duke JohnsonsAnomalisa, at han ikke selv har svarene. Faktisk er det et sammenbrud af de større, vi er vidne til i den mildest talt usædvanlige animationsfilm, der på ingen måder er for børn, men er møntet på et voksent publikum.Vi møder første gang den midaldrende, nedtrykte Michael, en forfatter og foredragsholder, der er født i England, men nu bor i Los Angeles, da han er på vej med fly til en konference i Cincinnati for at holde et oplæg om sit speciale, kundepleje. Med sig har Michael et 11 år gammelt brev fra en ekskæreste, som han pludselig forlod, og som nu hjemsøger hans tanker. Hun, Bella, bor i Cincinnati, og da han ankommer til sit hotel, ringer Michael – som ellers er gift og har barn – til hende i håbet om et lykkeligt gensyn og en følelsesmæssig vækkelse. Men genforeningen er en mindre katastrofe.
