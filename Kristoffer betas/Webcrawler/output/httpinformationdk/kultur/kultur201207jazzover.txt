Jazzoverflødighedshorn med rigelig flødeskum
Copenhagen Jazz Festival vokser vildt og godt og kræver mange valg


 Overflødighedshorn er et plusord. Jazzoverflødighedshorn er det vel også. I hvert fald synes de at mene sådan i institutionen Copenhagen Jazz Festival, der fra i morgen og de næste ti dage vil sørge for, at københavnerne og byens gæster ikke bare kan høre meget jazz. De kan svømme, de kan bade, de kan mæske sig i jazz. Lige meget hvor i hovedstaden vi vender øjne og ører, vil der være jazz.
Allerede for nogle år siden passerede antallet af festivalkoncerter de tusinde, og siden har tallet været stabilt til let stigende. Med ordet koncert mener vi her alt fra en fyldt sal på Det Kgl. Teater til en triooptræden på en café i Vanløse, og på den måde holder Copenhagen Jazz Festival stadig sin verdensrekord: Flest koncerter. Ingen andre festivaler i verden kan i den henseende matche København, og i en stor sportssommer med EM-fodbold, Tour de France og OL er dét jo et herligt redskab for dem, der markedsfører festivalen. Trods sin plusordsstatus mobiliserer begrebet overflødighedshorn selvfølgelig også nogle skeptikere.
Til dem vil man normalt sige: spis kun det øverste flødeskum; så får I kun det bedste og undgår forstoppelse.
Valg og fravalg
	Følger man dét råd som publikum til Copenhagen Jazz Festival, kan man imidlertid også løbe ind i nogle problemer, for man vil nemlig finde, at der er så meget flødeskum i programmet, at man ikke kan få det hele.
Der er slet og ret mange koncerter med de mest fremtrædende og attraktive navne, der ligger inden for de samme tidsrum, så man må gøre sig nogle valg. Alene ved at liste nogle af de valg kan vi få indkredset nogle af de mest anbefalelsesværdige koncerter. På åbningsdagen, fredag, kan man f.eks. ikke høre den nye og opsigtsvækkende trompetist, Ambrose Akinmusiré i Jazzhouse, hvis man også er indstillet på at overvære guitaristen Jakob Bro og elektromusikeren Thomas Knak præsentere deres netop udgivne fælles cd på Charlottenborg.
Lørdag bliver også svær: Skal man, med baggrund i hans nye og meget vellykkede cd, ”Ode”, vælge Brad Mehldaus trio på Det Kgl. Teater, eller skal man udnytte en meget sjælden mulighed for at høre europæisk jazzguitars store mester, belgiske Philip Catherine, i Montmartre. Søndag kan valget komme til stå mellem en anden fin guitarist, Julian Lage, i Prøvehallen i Valby og trommeslageren Brian Blades sikkert ildsprudende Fellowship-band på Betty Nansen Teateret. Skal man nå begge, må man forlade Lage før tid.
Mandag er det et valg mellem Miles Davis-alumnerne Kenny Garrett og Robben Ford på Det Kgl. og danske avantgardemusikere med Søren Kjærgaard i spidsen, der på Teatret ved Sorte Hest hylder 100-årige John Cage. Tirsdag må man forlade Jim Hall-koncerten i Prøvehallen i Valby før tid, hvis man ikke vil komme for sent til Wayne Shorter på Det Kgl.
Onsdag kan man ikke både høre Stefano Bollanis Trio i Den Sorte Diamant og Nicolas Payton/David Sanchez på Islands Brygge. Torsdag gælder samme for Lee Konitz på Betty Nansen Teatret og det nigerianske tromme-stormvejr, Tony Allen, på Islands Brygge. Næste fredag er der Eliane Elias i Pressen på Rådhuspladsen samtidig med John Scofield på Det Kgl.
Lørdag kunne man så høre Eliane Elias’ anden koncert (med vægt på Jobim), men mister så samtidig at kunne få det fulde udbytte af den hollandske tromme-trold Han Bennink og/eller danske August Rosenbergs nye trio på Hofteatret.
Først næste søndag, på festivalens sidste dag, tør man sige, at et såkaldt hovednavn, den gamle ”harmolodiske” og nyklassicistiske guitarist, James ”Blood” Ulmer sammen med Pierre Dørges New Jungle Orchestra, spiller uden konkurrence med et andet hovednavn, hvilket ikke må tages som nogen fornærmelse mod de medvirkende i de ca. 70 andre koncerter, der finder sted denne sidstedag.
De små steder
	Det kan virke uretfærdigt over for overflødighedshornets bagmænd på denne måde at illustrere, hvor mange fravalg det indebærer at høre improviseret musik på højt niveau i København i de næste ti dage.
Dog, når man tager disse valg, udelukker man ikke sig selv fra at gyse lidt velbehageligt over, at festivalen, ved at udlicitere en pæn del af det overordnede kunstneriske ansvar i meget små (og nogle enkelte lidt større) portioner til en række musikalske underleverandører, bevarer et præg af noget vildtvoksende.
Det indebærer bl.a., at man i de næste dage kan høre jazz, hvor den ellers ikke lyder, så søg bare ud til disse ”skæve” steder, hvor programmerne kan være frapperende: Ingolfs Kaffebar på Amager, 5e i Slagtehusgade i Kødbyen, Christianskirken i Strandgade, Børneteatret på Christiania, Rødovre-kulturhuset Viften, udendørsscenerne på Gråbrødretorv og Vankunsten, Husets Teater i Magstræde eller La Fontaine i Kompagnistræde, hvor de egentlige jamsessions finder sted, ofte ud på de meget små timer.
Løbende rapporter i disse spalter kan forudses.
Copenhagen Jazz Festival, 6.-15. juli

