’Folk siger, at jeg skal gå ind i politik’
Personalechef Nicolas Butler løj 100-200 gange om dagen, bedrog alle på hotellet og snakkede sig ind i finalen. Her kårede de bedragne ham til den værdige vinder af ’Paradise Hotel 2013’. Information har snakket strategi og ledermentalitet med dansk reality tv’s største taktiker
Der er ikke langt fra den virkelige verdens politik og arbejdsliv til det sociale spil i ’Paradise Hotel’, mener personalechef Nicolas Butler, som vandt dette års udgave af ’Paradise Hotel’.


 
	»Som Martin sagde til mig: Jeg ved fandme ikke, hvad du gør. Men uanset set, hvad jeg siger, så tror de, at jeg lyver, og uanset hvad du siger, så tror de på dig.«

	Jeg drikker juice med Nicolas Butler fra Paradise Hotel. Jeg har tilbragt 36 timer med at se de 72 afsnit af niende sæson hen over foråret. Sidste torsdag vandt Nicolas Butler finalen. Og selv om det hele blev optaget for mange måneder siden, og selv om han nu har kort hår fremfor tilbageslikket, er det svært at skelne mellem virkelighed og reality-fiktion. Skal man føle sig manipuleret af hans behagelige væsen? Har han en skjult dagsorden?

	Imens jeg vurderer ham, taler han taktik. Menneskene er nemme at styre. Det øvre system er sværere: »For mig var den største modstander TV3. Jeg prøvede hele tiden at lure, hvad deres næste træk i spillet var. Derfor sørgede jeg altid for at hygge mig med alle. På et tidspunkt, hvor vi var på tur udenfor hotellet, gik jeg hen og snakkede med kameramanden. Så kom tilrettelæggeren hen til ham og sagde: Pas på med at snakke med ham! Han udnytter dig!«

	Kaktik og taktik

	Nicolas Butler kan noget særligt med mennesker. »Du var taktisk i stedet for kaktisk,« skrev en fan sandt nok til ham på Instagram. ’Kakke’ blev hotellets nye ord for at ’kneppe’. Det fik Stolle og Martin indført i starten af sæsonen. Stolle havde en femkant ude i poolen en aften. Og han og Steven lavede senere, skjult for Stolles skinsyge partner Nathja, et ’Eiffeltårn’ sammen med sexbesatte Sheila. Sheila sad på alle fire på badeværelset, Steven stod foran hende, Stolle bag hende. Mens de penetrerede hende, gav de hinanden high five, så de tre nøgne kroppe lignede et Eiffeltårn.

	Første del af Paradise Hotel i år var altså mere ’kaktisk’ end ’taktisk’. Sex og sprut og dumme intriger. Men så ankom Nicolas, hotellets nye, lidt splejsede, næsten for velformulerede fyr. 26 år gammel. Personalechef hos Sne & Snø Skirejser efter fire år som ferieguide. Langsomt begyndte han at trække i trådene.

	»Jeg har altid set Paradise og syntes, at spillet var fascinerende,« fortæller han. »Hvis man vil se nogen have sex, så kan man gå ind på en internetside, og hvis man vil høre folk sige dumme ting, så kan man se Sommer i Sunny Beach. Så det var hundrede procent spillet ved Paradise, der tiltrak mig. Venner punkede mig for at det var min tur til at prøve. Jeg har arbejdet som guide i fire år, så jeg var god til den slags.«

	Den nye dreng

	Og på hotellet blev de gamle, kakkeglade spillere pillet ud af hotellet, én efter én. Alle troede, at de spillede sammen med Nicolas, men i virkeligheden spillede han kun sammen med sig selv. Da Kasper havde overhørt en farlig samtale, drak Nicolas ham så fuld, at han intet kunne næste morgen. Når et par var for fastømrede, startede Nicolas diskret intriger, der snart rullede som snebolde. Han løj for alle, fra morgen til aften, 100-200 gange i døgnet, fortæller han.

	Som lille flyttede han meget rundt med sin fars it-firma. Familien boede i Gentofte, i USA, i England og i Hørsholm. Han nåede at gå i tre forskellige 4. klasser og lærte at omstille sig til nye vennegrupper.

	»Jeg tror, at det er derfor, at jeg så hurtigt knytter bånd … eller at de i hvert så godt kan lide mig – det er jeg blevet trænet til,« fortæller han.

	Vigtigt bedrag

	Før finalen fik Rasmus og Jack driblet Nicolas ud af spillet, men under en kollektiv afstemning fik Nicolas snakket sig vej ind igen. Og så vandt han hele baduljen efter at have indrømmet sit bedrageri for alle. Den slags spil skaber respekt. I finalens traditionelle troskabstest kunne han have delt præmien på 500.000 kr. med sin vinderpartner, Sandra. Men i stedet snød han hende og tog selv 300.000 kr..

	»For mig var det ikke pengene, men titlen, der stod på spil. Jeg ville aldrig have tilgivet mig selv, hvis jeg var blevet snydt af søde Sandra. Det var hårdt, men ellers ville hele mit spil have været en joke « siger han.

	Selv Sandra har tilgivet ham for bedraget. Han er den mest vellykkede strateg i hotellets historie. Han kan tale sig ud af enhver situation.

	– Tænker du også Paradise som en slags minimodel for, hvordan andre sociale spil ude i den virkelige verden kan fungere – politisk eller i arbejdsrelationer?

	»Helt sikkert – jeg tænker det meget i forhold til min arbejdsplads. Når jeg holder arbejdsweekend for de nye skiguider, så lægger jeg meget vægt på, at de selv definerer arbejdspladsens kerneværdier, i stedet for at jeg står og trækker noget ned over hovedet på dem. Når de selv formulerer, hvordan arbejdet skal fungere, så er der meget større sandsynlighed for, at de efterlever det. Og hvis der så senere er noget, der ikke virker, så falder det tilbage på dem selv i stedet for på mig. Man kan kalde det et spil – eller man kan kalde det en måde at få dem til at arbejde bedre på.«

	– Er det en usynlig dukkemester-ledelsesform, du dyrker?

	»Det er det lidt. Jeg tror ikke, at de er klar over, at der ligger en taktik bag. I Paradise ville jeg ikke være for dominerende. Jeg prøvede hele tiden at trække mig lidt tilbage.«

	– Er du politisk interesseret?

	»Nej, slet ikke. Jeg arbejder for meget til at følge med. De fleste politikere arbejder vist mest for at få magt. Der er mange, der siger, at jeg skal prøve politik, og måske kunne det være spændende, hvis jeg virkeligt har et specielt touch. Jeg har også tænkt på, at jeg måske kunne arbejde for mindre virksomheder, der har brug for en strateg. Men indtil videre har jeg bare holdt nogle foredrag på ungdomsskoler omkring alt det her med Paradise. I starten spørger eleverne meget til sex på hotellet, men de finder hurtigt ud af, at den type er jeg slet ikke. Jeg prøver i stedet at forklare dem, at man godt kan være med i et program og stadig tænke sig om. Og når jeg rykker videre fra mit job om et par år for at klatre videre i min karriere, så er jeg forhåbentligt en glemt reality-deltager.«

