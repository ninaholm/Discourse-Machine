Nyoversatte dagbøger rokker ved myten om Kafka
Kafka er blevet ikonet på det ensomme, indkrogede og desillusionerede menneske. Men han var også et levende, vittigt og sympatisk gemyt. Det viser hans dagbøger, som nu for første gang udgives samlet på dansk
Nuancering. Kaftkas dagbøger indeholder passager, der vidner om, at han var et både nysgerrigt og meget socialt anlagt menneske.


 »Kafka havde det heller ikke for sjovt«, som det hedder på T-shirten. Den tjekkiske forfatter med de mørke øjne og indfaldne kinder er blevet ikonet på det dystre og desillusionerede moderne menneske. Men faktisk var Franz Kafka et både tiltalende og frimodigt menneske. Det fortæller Karsten Sand Iversen, som netop har oversat Kafkas dagbøger på knap 1.000 sider.
»Den almindelige fordom om Kafka er, at han ikke er specielt behagelig at være i selskab med. Men det passer simpelthen ikke. I dagbøgerne viser han sig som et ekstremt sanseligt, intellektuelt vågent og fuldstændig fordomsfrit menneske,« siger Karsten Sand Iversen.
Han mener derfor, at dagbøgerne kan være med til at nuancere det meget stereotype billede af Kafka. For selv om Kafka bestemt var ensom og angst i lange perioder af sit liv, så indeholder dagbøgerne ifølge Karsten Sand Iversen en lang række underholdende scener, der vidner om et nysgerrigt og socialt anlagt menneske.
Kampen om Kafka
Det er Forlaget Vandkunsten, der står bag udgivelsen af dagbøgerne, som dermed for første gang foreligger samlet på dansk. For to år siden måtte de opgive en række planlagte udgivelser af Kafkas fortællinger, da Gyldendal samtidig valgte at udgive de samlede fortællinger i to bind.
Det gav dengang anledning til nogen kontrovers. Især Politikens anmelder Mikkel Bruun Zangenberg undrede sig over Vandkunstens 'mærkværdige' praksis. Ifølge Vandkunstens Søren Møller Christensen skyldtes den imidlertid, at de simpelthen ikke kendte til Gyldendals planer.
Men selv om Vandkunsten dengang måtte strække våben i kampen om Kafka, har de nu igen meldt sig på banen, først med udgivelsen af den tyske Kafka-forsker Klaus Wagenbachs billed- biografi Franz Kafka: Billeder fra hans liv, som udkom i 2009, og nu altså med udgivelsen af dagbøgerne, som ethvert civiliseret litteraturland ifølge Karsten Sand Iversen bør have i oversættelse. Han fortæller, at dagbøgerne også gør endeligt op med myten om Kafkas prosa som flad og embedsmandsagtig.
»Kafka skrev i modsætning til fordommen et meget elegant tysk. Indimellem slynger sætningerne sig med mange indskud som hos Proust, men det er altid uhyre bevidst. Der er lys i hans sætninger. Det er, som om hans tankestrømme er kommet direkte ned på papiret. Uden tøven, overstregninger og fortrydelser,« siger Karsten Sand Iversen.
Den borteblevne
Noget tilsvarende fremhæves af litteraturlektor på Københavns Universitet og Kafka-ekspert Isak Winkel Holm, som stod bag Gyldendals samlede Kafka-udgivelse. Ifølge ham giver dagbøgerne en god fornemmelse af, hvordan Kafkas forfatterskab opstod ud af hans enestående iagttagelsesevne over for det konkrete menneskeliv.
»Ifølge en af de mange myter, der er i omløb om Kafka, er han en slags profet, en vismand med direkte adgang til dybe eksistensfilosofiske eller religiøse sandheder. Dagbøgerne kan være med til at punktere den myte, for de demonstrerer hans etnografiske præcision i beskrivelsen af konkrete mellemmenneskelige sammenhænge. I dagbøgerne ser man, hvordan forfatterskabet vokser frem ud af den slags sociale analyser,« siger Isak Winkel Holm. Han mener, at det er en stor gevinst for dansk litteratur, at dagbøgerne nu foreligger i en samlet og gennemarbejdet oversættelse. Men han peger samtidig på, at udgivelsen af dagbøgerne muligvis kan forstærke den modsatte myte, altså ikke den om eksistensfilosoffen, men den om privatpersonen Kafka.
»Forfattere som Kierke-gaard og Hölderlin og ikke mindst Kafka er endt med at være mere kendte for deres biografiske historie end for deres forfatterskab. Alle kender historien om Søren Kierkegaard og Regine Olsen, men de færreste har læst en linje af manden. Denne bio-grafistiske tilgang, hvor der lægges mere vægt på personen end på værket, er selvfølgelig uheldig,« siger Isak Winkel Holm.
Han fastholder dog, at dagbøgerne er og bliver en særdeles værdifuld nøgle til Kafkas forfatterskab, og at de også i sig selv rummer mange litterære kvaliteter:
»Derfor tror jeg egentlig heller ikke, at Kafkas dagbøger vil give så meget brændstof til den biografistiske myte. Det mest påfaldende i optegnelserne er ikke de private ting, som Kafka får øje på, men snarere den måde hvorpå han får øje på dem; man kan se et blik på verden tage form,« siger Isak Winkel Holm.
Et eksempel på det er kapitlet om Fyrbøderen, som siden kom til at indgå i den lille roman, som på dansk hedder Amerika. I hvert fald indtil nu. For efter at have oversat netop den passage i dagbøgerne har Karsten Sand Iversen nu sat sig for at oversætte resten af romanen. Den udkommer i 2013, formentlig som Den borteblevne. På Gyldendal. Kampen om Kafka fortsætter.

