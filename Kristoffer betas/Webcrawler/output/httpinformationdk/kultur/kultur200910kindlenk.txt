Kindlen kan blive e-bogens danske gennembrud
Med den internationale lancering af Amazons  e-bogslæser Kindle er der nu for alvor forhåbninger til at e-bogen slår igennem. Kindlens indtog på det danske marked kan få udviklingen til at accelerere og tvinge de danske forlag til at sænke prisen på e-bøger
Ifølge direktøren i ebog.dk  kører Amazon med en kunstig lav pris for at vinde formatkrigen og for at sælge flere af deres Kindle. En strategi de taber penge på, og som ikke holder i længden.


 Nye salgstal fra USA og en international lancering af Amazons Kindle sætter nu for alvor gang i forhåbningerne til e-bogens kommercielle gennembrud i Danmark. Kindlen har været den afgørende faktor, der har fået e-bogen gjort populær i USA, og selv om den digitale bog aldrig rigtigt har gjort noget væsen af sig herhjemme, kan Kindlen få udviklingen til at accelerere:
»Der er så mange fordele ved e-bogen, at den snart får sit gennembrud. Og så bliver alle overraskede over, hvor hurtigt det vil gå,« vurderer Jesper Ulsø, der er kommerciel direktør i Aller Media.
Han henviser til, at Kindlen det første år efter sin lancering i USA solgte mere end iPod'en gjorde i sit første år.
»Det, man ser i USA, svarer til den udvikling, man så med iPod'en, hvor alle pludselig rendte rundt med de hvide høretelefoner overalt«.
Selve teknologien bag Amazons Kindle er baseret på en skærm med det såkaldte e-ink. Det gør den ikke nær så anstrengende at læse på som en normal skærm. Men det, der for alvor har fået udviklingen til at eksplodere i USA, er Kindlens kombination af lave bogpriser og muligheden for at købe bøger, aviser og magasiner direkte til apparatet via 3G-nettet. Det giver trådløs adgang til omkring 350.000 bøger på amazon.com og har ført til, at Dan Browns nye bog The Lost Symbol er solgt i flere eksemplarer til Kindlen end i papirudgaven. Samtidig viser nye tal fra The International Digital Publishing Forum i USA, at omsætningen på e-bøger i juli måned er vokset til 81 millioner kroner. Det samme som hele fjerde kvartal sidste år. Og de amerikanske tal giver håb i Danmark.
»De tal, vi ser i USA, underbygger, at udviklingen er accelererende, og at e-bøgerne får en stadig større del af bogmarkedet. Det er en tendens, der er under hastig udvikling,« siger forlagschef på Gyldendal Cliff Hansen.
Den vurdering deler Jens Funder Berg, direktør i softwarefirmaet Visiolink, der står for at levere en lang række danske aviser digitalt:
»Til at begynde med vil det være nogle first movers og gadget freaks, der køber den. Men prisen er nedadgående, og det vil være væsentligt for mange, at du kan få fat i dagens avis og de nyeste bøger, ligegyldigt hvor du er,« siger han.
Ingen danske titler
Amazons Kindle bruger et særligt format for sine filer, der kun gør det muligt at købe via Amazons egen hjemmeside. Derfor lanceres den til at begynde med uden at give adgang til danske bogtitler, og Amazon har sågar slet ikke henvendt sig til de danske aktører på markedet, forklarer Cliff Hansen:
»Det er meget nyt for os, at Kindle overhovedet kommer til Europa, og vi har endnu ikke hørt noget fra Amazon. Derfor har vi selv henvendt os til dem, men der er stadig ingen dialog,« siger han.
Han spår dog allerede visse udfordringer ved et samarbejde.
»Det ser ud til, at de kører med en enhedspris på 9.99 dollar (50 kr.) for en e-bog. Det mener vi er meget forkert. Det giver ikke mening, at en lille bog skal koste det samme som en stor bog. Hvis det er det, de vil have, så er vi ikke interesserede,« siger Cliff Hansen.
Han understreger, at han er enig i, at e-bøger skal være billigere end de trykte, men ikke i at de skal have en fast lav enhedspris. Som det ser ud i dag koster de danske e-bøger omkring 80 procent af prisen på den trykte udgave, hvilket medfører, at en digital børnebog på 33 sider på den danske portal ebog.dk koster over dobbelt så meget, som Dan Browns bestsellere gør på Amazon. Og det prisniveau er ifølge Jesper Ulsø helt urealistisk på sigt.
»Det kan man slet ikke opretholde,« siger han.
»Det er jo meget billigere at producere og distribuere en bog digitalt end på papir. Det er en helt generel regel, at når forretningsmodeller bliver digitaliseret, så bliver markedet mere effektivt og priserne falder,« siger han og henviser til USA, hvor priserne på e-bøger er 40-50 procent lavere end på papir.
»Markedskræfterne vil sørge for, at der ikke er nogen, der kan blive ved med at hæve så store overskud ved at tage stort set samme pris for en e-bog som en trykt«.
Kunstig pris
Administrerende direktør i ebog.dk Jesper Holm mener, at der er en god forklaring på prisforskellen mellem Danmark og USA:
»Amazon kører med en kunstig lav pris for at vinde formatkrigen og for at sælge flere af deres Kindle. De taber penge på det, og det holder ikke i længden,« siger han.
Ifølge flere iagttagere har Amazon valgt at lancere internationalt nu for at komme de andre producenter i forkøbet og sætte sig på formatet for e-bøger. For mens Amazon kører med deres eget lukkede format, så har både Google og Sony valgt en åben standard, som for eksempel danske portaler vil kunne sælger e-bøger til. Strategien er ifølge Jesper Ulsø et forsøg på at kopiere Apples succes med iTunes, der på grund af integreringen med iPod'en har fået Apple til at sidde tungt på salget af både mp3-afspillere og digital musik.
»De forsøger at få så mange af deres enheder ud så hurtigt som muligt. Ved at få spredt deres apparat før de andre, forsøger de at sætte sig på formatet,« siger han.
Jesper Holm håber da også, at Amazons indtog på markedet vil få de andre producenter til at skynde sig.
»Jeg tror, at det her vil få øget dynamikken og sat yderligere skub i de andre e-bogslæsere også. Forhåbentlig kan det få Sony til at komme ud af starthullerne og begynde at sælge i Danmark,« siger han.
Amazons Kindle kan købes fra på mandag.


