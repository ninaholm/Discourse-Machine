Silvano Vinceti: Kunstdetektiv eller fantast?
En selvbestaltet italiensk kunsthistoriker er blevet berømt på at løse kunsthistoriens gåder fra mystikken omkring Caravaggios død til Mona Lisas sande identitet – hans yndlingsmetode er opgravning af berømte lig
I sidste uge åbnede kunst-historikeren Silvano Vinceti (i midten) krypten i Santissima Annunziata-katedralen i Firenze, der rummer Giocondo-fyrstefamiliens gravsted. Her findes angiveligt liget af Mona Lisa (Lisa Gherardini), mener Vinceti, der allerede glæder sig den retsmedicinske rekonstruktion af den legendariske Mona Lisas ansigt.


 
	Om den italienske kunsthistoriker Silvano Vinceti kan man mene, hvad man vil. Men ét kan man ikke tage fra ham: Han besidder en eminent sans for at iscenesætte sig selv og skabe offentlig opmærksomhed omkring sine ’sensationelle’ fund og afsløringer.

	Og nu er han lige på nippet til at kunne identificere de jordiske rester af Lisa Gherardini, hin unge hustru til den florentinske storkøbmand og politiker, Francesco del Giocondo.

	Vi kender hende bedre under navnet La Giaconda eller Mona Lisa. For hende var det, der i begyndelsen af 1500-tallet poserede for, hvad der skulle blive renæssancegeniet Leonardo da Vincis mest berømte maleri.

	Da Vincis Mona Lisa er kunsthistoriens mest reproducerede kvindeskikkelse og vel også den mest fascinerende. På grund af sit gådefulde smil, selvfølgelig.

	Men for den 61-årige Vinceti er gåder til for at løses. Sidste år hævdede han, at Lisa Gherardinis lig måtte befinde sig blandt otte lig, som han og hans arkæologhold havde udgravet ved Sant’Orsola-klosteret. Nu er det jo sin sag at bevise den slags. Men selv om Bologna Universitetets foreløbige kulstofdatering måtte have tidsbestemt ligene til at stamme fra den relevante periode – Lisa Gherardini menes at være død mellem 1542 og 1551 – skal der en del mere dokumentation til for at placere maleriets uudgrundelige smil på et af Vincetis fundne kranier.

	Retsmedicinsk rekonstruktion

	I erkendelse af dette gjorde han og hans medarbejdere, hvad ingen har gjort i 300 år: I sidste uge åbnede de krypten under Firenzes Santissima Annunziata-katedral, der tillige rummer del Gioncondo-familiens gravsted. Her findes angiveligt også liget af Mona Lisas søn. Nu er det så blot et spørgsmål om at lade dna-tests bevise slægtskabsforholdet til et af de otte kvindelig fra Sant’Orsola, så skulle sagen være klar, mener Vinceti, der allerede glæder sig til næste fase, som, han forventer, bliver den »mest spændende«: den retsmedicinske rekonstruktion af den historiske Mona Lisas ansigt. Jagten på den virkelige Mona Lisa er kun Vincetis seneste stykke detektiviske kunst-arkæologi.

	Men desværre for Vinceti er Italiens etablerede kunsthistorikere heller ikke denne gang imponerede. I webudgaven af avisen Il Fatto Quotidiano bemærker således professor Tomaso Montanari, at Vinceti må regne med, at der kan ligge hundredvis, hvis ikke tusindvis af kvindelig fra perioden i Sant’Orsola-klostrets jorder – »Vinceti er ikke en rigtig forsker«, konkluderer Montanari, der i flere år har haft et horn i siden på den entreprenante detektiv.

	Også i 2010, da Vinceti påstod at have fundet en anden renæssancemaler, Carravagios knogler i en krypt i Toscana, stillede Montanari sig skeptisk an.

	Der var efter Montanaris opfattelse tale om »en meget deprimerende« gimmick, der alene var lagt an på at tiltrække turister i anledning af 400-året for den farverige Carravagios død – da Carravagio udåndede i 1610 var han efterlyst for mord på en kunstnerival og flakkede rundt i Sydeuropa med en pavelig dødsdom hængende over hovedet.

	»Jeg kender ikke Montanari,« citerer The Guardian Vinceti for at sige:

	»Men i stedet for at fælde domme som en Robespierre eller Danton, ville han gøre klogere i at læse min fyldige dokumentation først – og så formulere sin vurdering bagefter.«

	På Louvre Museet i Paris, hvor Mona Lisa hænger til skue, har Vinceti dog også vakt irritation med en alternativ tidligere teori, ifølge hvilken den afbillede model slet ikke er Lisa Gherardini, men derimod en mandlig muse, til hvem Leonardo da Vinci stod i et homofilt forhold.

	Den teori, byggede Vinceti blandt andet på, at det skulle være muligt at aflæse initialerne L.V. malet med mikroskopisk skrift i Mona Lisas højre pupil. Louvres eksperter ilede med at dementere på det bestemteste.

	Trods angreb fortsætter han

	Andre kritikere tæller historieprofessor ved Firenze Universitet Franco Cardini, der ifølge avisen Daily Telegraph har anklaget Vinceti for forfængelig sensationalisme og »ondsindet manipulation af massemedier.«

	Vinceti er uanfægtet. Han lader til at tro fuldt og fast på sine egne historier, konstaterer Daily Telegraphs kunstredaktør, Alistair Smart, der mødte den italienske ’kunstdetektiv’ i 2011.

	Før han skabte sin nuværende position, var Vinceti programmedarbejder i det italienske statsfjernsyn RAI, hvor han bl.a. lavede »almindelige usensationelle« dokumentarserier om kunst.

	Karrieskiftet foretog han i 2002, da han stiftede Comitato Nazionale per la valorizazione dei Beni Storici, Culturali e Ambientali (Den nationale komité til værdsættelse af historiske og kulturelle værker), der officielt skulle løse ’fortidens gåder’. Især hvis det var gåder med indbyggede mystiske mord og gode historier.

	I 2003 åbnede han renæssancedigteren Petrarcas gravmæle og fandt heri en kranieskal, der tilhørte en ung kvinde. Siden fandt han angiveligt spor af arsenik i knogler, der skal have tilhørt renæssancefilosoffen Pico della Mirandola.

	Vincetis konklusion var klar: Filosoffen var blevet forgivet, formentlig af en af tidens mordlystne medlemmer af Medici-familien.

	Gavner lokal turisme

	Men hvem giver Vinceti så megen medietaletid? Og hvem tillader ham at åbne alle disse grave, spørger britiske Alistair Smart, ihukommende at forvaltere af Italiens kulturarv normalt er meget behændige til at sylte sådanne henvendelser i deres enorme bureaukrati.

	Svaret er, konstaterer Smart i The Daily Telegraph, »de turismehungrende italienske byråd«.

	’Sensationalismen’ sælger åbenbart billetter. Både Petrarcas gravsted og det angivelige fundsted for Caravaggions påståede knogler i Porto Ercole er sat på landkortet for moderne kunstpilgrimme.

	Måske er det derfor, Italiens turistministerium har valgt at hyre Vinceti som ’freelancekonsulent’.

	Med Smart kan man dog spørge, om ikke Vincetis interesser for ligopgravninger er symptomatisk for en tendens i tiden til at ville fetichere berømte knogler.

	I USA har man således for nylig opgravet og ladet retspatologer undersøge de jordiske rester af Jesse James, Billy the Kid, Abraham Lincoln og Lee Harvey Oswald, mens spanierne har åbnet en massegrav i Granada for at finde digteren Federico García Lorca, venezuelanerne har opgravet nationalhelten Simón Bolivar, og danskerne og tjekkerne har gransket resterne af astronomen Tycho Brahe i en central kirke i Prag.

	Vi forlanger at få at vide, hvilke hemmeligheder de døde tog med sig i graven. Findes der grænser for vores morbide nyfigenhed? Næppe for Vinceti, tilsyneladende.

