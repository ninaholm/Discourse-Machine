Politik og realisme
Er folk ved at have fået nok af skruppelløse karrieremagere, der driver umenneskelig politik den ene dag for at sætte sig i direktørstolen på ofrenes kontor den næste? Eller er det os, der lider af politikerlede, der har misforstået det hele?


 Jeg har forstået, at Helle Thorning-Schmidt bliver siddende i Folketinget, indtil hun tiltræder sin nye stilling som international chef for Red Barnet. Så man kan vel forvente, at hun for at redde børn af flygtninge fra at skulle vente tre år på at blive genforenet med deres ene forældre vil stemme nej til regeringens forslag om at stramme asylreglerne?
Hun kan godt nå det, den endelige afstemning finder angiveligt sted allerede den 26. januar. Hendes egen regerings stramning af reglerne, så børnene skulle vente i et år på genforeningen, var slem nok. Hvor grusomt forslaget om de nu tre år er, behøver man ingen særlige forudsætninger for at forstå. Det er tilstrækkeligt selv at have børn. Red Barnet er en privat organisation, der utvivlsomt har gjort stor nytte gennem tiden, men hvis den accepterer en chef, der i sin nuværende stilling som parlamentariker støtter en politik, der forringer i forvejen sårbare flygtningebørns vilkår og muligheder så drastisk, vil vi være mange, der bestemt ikke vil have lyst til at donere penge til foretagendet. Eller overhovedet anerkende Red Barnet som en organisation, der fortjener støtte og opbakning.
Man kan også udtrykke det i en mere lokal sammenhæng: Hvad fanden er det for noget? Er Mette Gjerskov virkelig den eneste socialdemokrat, der kan tage sig sammen til at stemme nej til et så horribelt forslag? For slet ikke at tale om de mange andre stramninger.
Læs også: På dine sko skal vi kende dig
Målet er, som Inger Støjberg gentager igen og igen, at få flygtningene til at flygte andre steder hen end bette Danmark. Og det må jo være hendes overbevisning, at det mål helliger ethvert middel. Det er så – skal vi sige: uappetitligt – at folk er begyndt at sive fra hendes eget parti. Og nogle af de tilbageværende har travlt med at forsikre, at de befinder sig i et svært moralsk dilemma. Allerhelst ville de skam gerne hjælpe så mange af de ulykkelige mennesker som muligt, men på den anden side føler de sig også forpligtet til at ’passe på Danmark’, som deres nyeste floskel lyder. Omsorgen for det kære lille fædreland er foreløbig mundet ud i, at uligheden er blevet større og større.
En politisk vækkelse?
Målet er åbenbart ikke at passe på Danmark som vi kender det, men snarere at skrue tiden tilbage til dengang, hvor der var følelig forskel på folk. Frit efter gode, gamle Matthæus, hvor den, der har meget, for ham skal Porschen gøres billigere, mens den, der intet har, skal fratages også den allersidste krone i sygedagpenge og sendes i arbejdsprøvning i 11 minutter om ugen. Halleluja. Med Dansk Folkepartis og Socialdemokratiets velsignelse oveni.
Imens trækker de sorte skyer sammen på området ude ved Golgata. Det er nok klimakrisen, der kradser. Eller skulle det være en politisk vækkelse af en eller anden slags? Er folk ved at have fået nok af skruppelløse karrieremagere, der driver umenneskelig politik den ene dag for at sætte sig i direktørstolen på ofrenes kontor den næste? Forhenværende forsvarsminister Carl Holst var trods alt for fræk, for åbenlyst grådig, måske også for dum, men var han i virkeligheden en slags grundform af en dansk politiker af årgangene mellem sidst i 30’erne og først i 50’erne? Er det simpelthen sådan, man laver politikere nu om dage?
Læs også: Fra hakkebrættets tid
Politikere, f.eks. socialdemokrater, for hvem der ikke er noget som helst underligt i at frasige sig et politisk hverv til fordel for et vellønnet job i det private erhvervsliv? Og som anser os, der gyser ved tanken, for en flok gamle kællinger, overkyske gammeljomfruer, der i ideologisk korrekthed altid sover med hænderne over dynen. En flok kedsommelige hængemuler, der præker moral, fordi vi inderst inde ikke kan tåle tanken om, at nogle måske har det sjovere, end vi selv nogensinde har haft.
Men lad mig da så, jomfrunalsk og styrtblødende af indignation og forargelse vedgå, at jeg fandme ikke synes, det er i orden at lade sig vælge som repræsentant for et politisk parti for derefter at udnytte sin position til at skaffe sig et lederjob i et foretagende, der i mange tilfælde modarbejder den politik, man oprindeligt blev valgt til at varetage.
Mennesker er mennesker
Sæt selv navne på, kære læser, der er flere at vælge imellem. Hvad politikerlede i almindelighed angår, er det selvfølgelig også os, der lider af den, der har misforstået det hele. Jamen, karriere er da karriere, får vi at vide. Skulle politik være sådan et slags kald? Må vi være her, bib-bib, Jorden kalder alle forpulede idealister, der lever i deres gammelmodige rumkapsel, model Jules Verne, der drømmer helt urealistiske drømme om en bedre verden og menneskeheden befriet for grådighedens onde ånd.
Vi skulle tage og lære det, skulle vi: Mennesker er mennesker. Hvis der ligger guld på gaden, samler de det op. Det ligger i generne, det er ren natur. Hvem gider selv betale for sine habitter og underbukser, hvis man kan få andre til at gøre det? Og hvorfor skulle en socialdemokratisk minister dog ikke skifte til det private erhvervs- og organisationsliv, til en langt højere løn, hvis muligheden er der?
Vorherre bevares, rent ud sagt. Skulle politikere ligefrem lade sig korsfæste, eller i det mindste nøjes med almindelig folketingsgage hele deres aktive liv, bare for at vise vælgerne, at de er parate til at ofre sig for en eller anden anakronistisk sag, som hører hjemme i historiebøgerne. Helt ærligt: Slaget på Fælleden, det er altså længe siden!

