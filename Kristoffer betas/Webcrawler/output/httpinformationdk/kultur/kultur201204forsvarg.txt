Et forsvar for Grass
Verden er ikke statisk, den er foranderlig. Det vidner Grass’ digt om. Det er intellektuelt i sin essens: et syrebad for den eksisterende orden, en ubehagelig og krads kritik af det bestående
Protest. I Berlin går folk på gaden i forsvar for Grass.


 I 1894 blev den jødisk-alsaciske kaptajn Alfred Dreyfus dømt for forræderi mod sit land, Frankrig. Hans spektakulære forbrydelse bestod i at have leveret hemmelige dokumenter til det tyske militær, som ydmygede Frankrig i 1870-71.
Efter domsafsigelsen begyndte nye efterretninger og undersøgelser imidlertid at tyde på, at Dreyfus var uskyldig. Han havde ellers været den perfekte syndebuk for franskmændenes fornedrede følelser. Offentligheden delte sig gradvist i to, alt efter om man mente, han var skyldig (anti-dreyfusarderne) eller ej (dreyfusarderne).
Émile Zola var dreyfusard. Den 13. januar 1898 skrev Zola J’accuse – Jeg anklager. Artiklen var et voldsomt angreb på talrige autoriteter i det franske samfund, som alle blev tiltalt med de indledende ord »Jeg anklager«. Selv præsidenten for den franske republik Félix Faure blev anklaget – tilmed i titlen. Den slags var aldeles uhørt i slutningen af 1800-tallets Frankrig og afstedkom et højdramatisk efterspil. Zola blev lagt for had, blev hængt ud af rasende konservative og nationalister, der betragtede hans forsvar for Dreyfus som samfundsundergravende og verdensfjernt. Hans for samtiden helt ekstreme anklager mod så mange autoriteter på en gang var tilmed uden – påstod anti-dreyfusarderne – hold i virkeligheden. Hans anklager var tossegode, menneskekærlige og slappe salonparoler, syntes anti-dreyfusarderne, der fandt på et ord, der kunne beskrive den type, Zola var. Sådan en, man virkelige foragtede. Ordet var: intellektuel.En kaffedrikkende laps, der tror sig alvidende, men fabler om ting, han ikke ved noget om. En øretæveindbydende, bedrevidende humanist, som ikke forstår livets realiteter.Zola levede under et ekstremt pres fra offentligheden de følgende år. Men han fik ret. Dreyfus blev omsider frikendt i 1906. Derefter fik ordet intellektuel en ny betydning. Det blev en hædersbetegnelse for personer, der kunne påvirke samfundet ved kritiske, forstandige analyser. Den betydning havde ordet hele vejen op igennem det 20. århundrede – selvom der selvfølgelig var mange, der hang fast i den gamle opfattelse af ordet.
Man har sagt, at den intellektuelle er ved at dø i vores tid. Måske er det blot endnu et omkvæd i de intellektuelles evige klagesang, fordi de ikke får opmærksomhed nok, eller fordi de ikke kan finde de stærkeste blandt sig selv.
Alligevel virker det, som om kritikken af Günter Grass er afgørende ny. Som nobelpristagende forfatter fra Tyskland står han som et vidnesbyrd om en tid, da Europa stadig spillede en rolle i verden. Grass’ forfatterskab og optræden i offentligheden gør ham i den grad til en person, der kan behæftes med prædikatet intellektuel, med mulighed for at henvende sig til hele verden på én gang.
Det gjorde han for nylig, og det slap han ikke godt fra. Slet ikke. I sit digt »Hvad der må siges« tog Grass bladet fra munden og kritiserede det land, man som tysker notorisk ikke må kritisere, nemlig Israel.
Protesterne mod Grass’ digt kommer fra hele verden: USA, Tyskland, Israel, Frankrig, Spanien, Italien, Danmark ... Hvad er det, man er blevet så stødt over?
I Danmark kom den mest iøjnefaldende kritik fra forfatteren Knud Romer, som er stor beundrer af Grass, men som i dette tilfælde er imod sit forbilledes synspunkt. I artiklen »Knud Romer kritiserer sin litterære helt« (Information den 12. april) forklarer han, at det ikke er Grass’ kritik af Israels atomprogram, der chokerer ham, for det er en banal og legitim kritik. Det er derimod det tankeeksperiment, hvor Grass bytter om på tyskerne og jøderne, Romer ikke kan acceptere. At det er tyskerne, og alle andre, der risikerer at blive udslettet af jøderne – som en yderste konsekvens af atomkrig udløst i Mellemøsten. En sådan tanke er uhørt, ifølge Romer, og netop dét er årsagen til, at digtet har vakt så stor forargelse i hele verden.
Bærere af evig skam
Romers reaktion er typisk for det udgangspunkt, at tyskerne er bærere af evig skam og skyld over for jøderne. Intet må udfordre dette.
Men verden er ikke statisk, den er foranderlig. Det vidner Grass’ digt om. Det er intellektuelt i sin essens: et syrebad for den eksisterende orden, en ubehagelig og krads kritik af det bestående, ikke for kritikkens egen skyld, men fordi kritikken går på nogle forhold, som er urimelige og måske endda farlige for hele samfund – deriblandt det tyske.
Reaktionen mod Grass’ digt lugter af en verden, der ikke længere forstår Europas intellektuelle. Denne reaktion er virkelig afgørende ny, men den er måske Europas egen skyld. For man er ikke længere vant til, at europæiske tænkere på skrift griber dybt ind i verdens indretning.
Hvilke instanser er det, der modsiger Grass? Hvis det er svært umiddelbart at pege på nogen, er det, fordi der er så mange. Der er tale om næsten hele det politiske spektrum, læssevis af seriøse journalister, forfattere, kunstnere ... på verdensplan!
Det må betyde noget. Hvis ikke Grass får en skare at tænkere bag sig, der støtter hans synspunkt, hvis ikke offentligheden deler sig, og endelig hvis – og dette er virkelig et hvis – Grass bliver presset til at sige undskyld ... hvad betyder det så?
Det ville være en begivenhed, som kan tolkes som den europæiske intellektuelles død. Et slutpunkt i en linje af tænkning, hvis kritik er så ætsende og ubehagelig, at den gør ondt at blive konfronteret med. Hvis Grass’ digt til stadighed så entydigt forkastes, som det allerede er blevet, betyder det, at den intellektuelle i dét format, i de proportioner ikke længere hører hjemme i Europa. For Grass’ digt rammer lige så præcist som Zolas anklage. Forløbet ser indtil nu ud til at være ret identisk. Men udfaldet tegner ikke til at blive gunstigt for Grass på nuværende tidspunkt. Vi må huske på, at der gik næsten ti år, før Zola fik ret, og Dreyfus blev frikendt. Hvem ved, hvordan verden ser ud om ti år? Måske vil Grass’ digt stå som sandheden om den fremtid, verden lige nu ikke vil se i øjnene.
Hvis den intellektuelle dør med Grass, har det en mærkelig parallel til Zola, som skabte den.
Identiteten intellektuel kommer i så fald til at betegne en epoke i europæisk historie, fra 1898 til 2012. Det mærkelige er, at det ser ud til at den intellektuelle lever og dør i kraft af en anden identitet - nemlig jøden. Den intellektuelle startede med det ultimative forsvar for jøden. Og sluttede med det ultimative angreb på jøden.
Hvad det betyder, forstår vi nok først om hundrede år. Men alligevel anes konturerne af to virkeligheder, en, som var, og en, som måske er på vej.
For det første betegner epoken 1898-2012 det kapitel i europæisk historie, hvor verdensmagten endegyldigt faldt ud af Europas politiske rum. Samtidig blev epoken den intellektuelles epoke, men er dens ophør udtryk for den intellektuelles manglende formåen? Eller udtryk for en brutalisering af offentligheden, der ikke længere kan tolerere den intellektuelles indsigelser? Svaret må blæse i vinden, indtil videre.
For det andet er den intellektuelles epoke karakteriseret af forholdet til jøden (læs: den fremmede). Forsvaret for jøden, som indledte epoken, var et forsvar for jøden som legitimt tilstedeværende, blandt europæerne, som en europæer. Angrebet på jøden, som afslutter epoken, er ikke et angreb på den samme jøde som den jøde, til hvis forsvar epoken indledtes. Den jøde, der angribes, er den selvstændiggjorte jøde, der udfolder sin magt uafhængigt af Europa og uden for Europa. Den intellektuelle kan forsvare noget for vores samtid så suspekt som det multikulturelle, men risikerer at sættes ud af spillet af monokulturelle fællesskabers ageren.
Hvis Grass’ intellektualisme endegyldigt fordømmes, er det udtryk for kollapset af en bestemt kritik, nemlig kritikken af det monokulturelle. At det er en jødisk monokultur er et tilfælde, men det ser offentligheden ikke. Eksempelvis kalder Søren Espersen (DF) Grass antisemit, udelukkende fordi han kritiserer Israel. Men Grass er ven af Israel, som han selv siger. Grass angriber derimod en stat, som ikke magter kulturernes mangfoldigheder – fuldstændig som Zola. Deres kamp for kulturernes sameksistens er ens, selvom de henholdsvis forsvarer og angriber jøden.
Hvis den intellektuelle dør med Grass, betyder det, at europæiske tænkere ikke længere kan opretholde muligheden for at kritisere monokulturelle staters ageren. Hvad det kan have af konsekvenser, er uoverskueligt, men det er med stor sandsynlighed destruktivt.
Derfor må den intellektuelle ikke dø. Derfor må Grass forsvares.

