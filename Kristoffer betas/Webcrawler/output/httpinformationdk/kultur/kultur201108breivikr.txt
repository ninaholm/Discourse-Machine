Selv en Breivik har ret til livet efter sin straf
Den danske idémager Martin Martensen-Larsen har solgt fem billetter til en henrettelse i Texas på auktion. Han er fortaler for et mildere retssystem og ønsker at skabe debat om dødsstraf. Det samme gør den norske kunstner Morten Viskum, der forleden var i København for at hente sine to billetter og møde Martin Martensen-Larsen
'Amerikanerne snakker om, hvor stolte de er af dødsstraffen. Jeg tænkte: Nåja, men hvordan kan det så være, at der er så få, der har set en henrettelse?' fortæller Martin Martensen-Larsen om tanken bag sin auktion over billetter til en henrettelse.


 På en dødsgang i Texas sidder Travis Runnels og venter på sin skæbnedag. En dag, der ikke bliver helt ligesom hans medfangers sidste minutter på denne side af døden. Travis Runnels har nemlig doneret de fem billetter til at overvære henrettelsen, som man får stillet til rådighed, når man får sin dødsdom, til en dansk provokatør.
Provokatøren er Martin Martensen-Larsen. Han kontaktede Travis, da han ledte efter et nyt projekt, der kunne sætte fokus på dødsstraf, og Travis besluttede sig for at deltage. Billetterne blev sat til salg på auktion i februar, og den norske kunstner Morten Viskum købte de sidste to for nylig.
Siden Martin Martensen-Larsen for 20 år siden så en tv-serie, hvor en mand blev dømt til døden, har han brugt en betragtelig del af sit liv på at gøre sig til ekspert i dødsstraf. Gennem jurastudiet, der indtil videre har taget 12 år, fordi der hele tiden kommer projekter i vejen. Gennem faglitteratur og amerikanske tv-serier. Og gennem sin egen udforskning af emnet, der indtil videre har kastet en dokumentarfilm, en bog og to aktioner med temaet dødsstraf af sig.
Nu sidder han i en baggård på Østerbro. Langt fra amerikanske tilstande, dødsstraf og henrettelser, og det tætteste man kommer på den slags, er biografen to karreer nede mod centrum eller tv-serierne, der kører hverdagsaftener på TV2's kanaler.
Om et par timer stikker han hovedet sammen med Morten Viskum for første gang, for at udveksle meninger, erfaringer og billetter.
En kunstners fascination
Morten Viskum har glædet sig til denne aften. Som kunstner er han fascineret af døden. Det har han vist i sin kunst, som ofte har været motiver og installationer af døde dyr. Derfor købte han to billetter til en henrettelse. For at deltage i debatten og for at få en ekstrem oplevelse.
»I sidste ende er jeg ikke sikker på, at jeg kan gennemføre det,« udbryder han.
Han står i hotellobbyen på Radisson Blu Hotel Royal i København og venter på auktionarius Martin Martensen-Larsen.
»Ideen om at se et andet menneske dø for en forbrydelse er jeg meget imod. Men jeg vil rejse debatten. I Norge er den jo stærk nu med de ting, der er sket. Det har bevist, at under de forkerte omstændigheder kan debatten rykke sig helt til de mest civiliserede hoveder.«
Det er kunstnerens idé, at han vil slæbe den norske justitsminister med til henrettelsen. Han skal have den anden billet, hvis han vil deltage.
»Det ville være et stærkt signal,« siger kunstneren.
»Jeg tror, der er politikere i Norge, der kan se det nødvendige i debatten.«
Ekstrem oplevelse
Men findes der ingen forbrydelser, der er så grusomme, at retssamfundet taber? Er der ingen horrible enkelttilfælde, der efterlader systemet dinglende, uden modsvar?
»Nej, aldrig,« mener Morten Viskum.
»Det ville være for fattigt at stille sig tilfreds med, at en mand som Breivik får en sprøjte,« siger kunstneren. »Det er ikke bare, fordi man ville skabe en martyr, men også, fordi man skal følge sine principper uanset hvad der sker.«
Morten Viskum er ikke sikker på, hvad der kommer ud af den henrettelse han skal overvære. Men han regner med at blive inspireret uanset hvad.
»Det bliver en ekstrem, grænseoverskridende oplevelse. Jeg har ikke bestemt, hvad der skal komme ud af det kunstnerisk endnu, det kommer an på, om jeg overhovedet kan rumme den oplevelse, og hvordan mine tanker omkring det hele bliver.«
Men Martin Martensen-Larsens idé bag projektet har Morten Viskum fanget.
»Jeg støtter ideen om, at henrettelser burde være offentlige, når nu amerikanerne er så stolte af dem. Det ville nok åbne nogle øjne,« siger han.
Syg eller misforstået?
Det gik ikke ubemærket hen, da Martin Martensen-Larsen satte gang i sit projekt. Jyllands-Posten, Politiken og TV Avisen var blandt de medier, der lugtede en god historie, da den danske idémand proklamerede, at han ville sælge billetter til en amerikansk henrettelse. Og reaktionerne fulgte efter, blandt andet fra flere medlemmer af Det Etiske Råd.
»Problemet ligger helt hos iværksætteren, der får den syge idé at ville tjene penge på døden som et teater,« lød det bl.a. fra rådets medlem Niels Jørgen Cappelørn.
Men han har misforstået ideen, fastholder Martin Martensen-Larsen. Han er imod dødsstraf og vil skabe debat, og alle pengene går til et godt formål.
»Det at få livet til at sive ud af en rask mand, det vil jeg aldrig kunne forene med demokratitanken,« siger han.
Der mangler debat om henrettelserne, som foregår i det, der i den amerikanske selvforståelse er demokratiets hjemland. Også selv om vi befinder os i Danmark, og amerikanerne er så langt væk.
»Det, som mange ikke tænker på, er, at det er en diskussion som også hurtigt kan blive aktuel i vores samfund. Tænk på det, der er sket i Norge, og den debat, der kører på, at gerningsmanden, Breivik, ikke kan få mere end lidt over 30 år i fængsel.«
Faglighed først
Martin Martensen-Larsen er nu ankommet til Radisson Blu Hotel Royal. Danskeren forklarer Viskum, hvorfor projektet så sit lys.
»Amerikanerne snakker om, hvor stolte de er af dødsstraffen. Jeg tænkte: Nåja, men hvordan kan det så være at der er så få, der har set en henrettelse? Og mon ikke der er nogen, der ændrer mening, hvis de overværer en?«
»Amerikanerne ved for det meste ikke, hvor mange stater der har dødsstraf, eller hvordan det formelt foregår. Bødlerne er altid flere om en henrettelse, så ingen af dem ved, hvem der rent faktisk er den, der slår en person ihjel, og sådan er der mange omstændigheder, der afslører en form for paradoksal tilgang til deres eget system,« mener Martin Martensen-Larsen.
Morten Viskum tror, at kunsten kan hjælpe til i den diskussion.
»Kunst kan vise ting, som man normalt ikke kan sige højt,« siger han og understreger, at han håber, historien bliver samlet op.
På samme måde håber Martin Martensen-Larsen, at omtalen kan sprede sig til de amerikanske medier.
»Jeg har hele tiden troet og håbet, at det her kan rejse en seriøs debat derovre,« siger han.
For selv en Breivik har ret til et liv efter sin straf og ret til en advokat, der kæmper for ham i retslokalet, mener han. En tjans Martin Martensen-Larsen ikke selv ville tøve et sekund med at varetage, hvis han blev spurgt.
»For det er sådan, vores samfund skal fungere. Tænk hvis Breivik var blevet skudt ned foran retslokalet og efterfølgende kørt på sygehuset. Kunne man forestille sig, at lægen ikke ville gøre alt, der stod i hans magt for at redde ham? Nej vel.«

