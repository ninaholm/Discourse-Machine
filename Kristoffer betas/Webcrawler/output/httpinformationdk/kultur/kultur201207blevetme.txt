’Vi er blevet meget mere snerpede’
Forfatteren Kristina Stoltz undrer sig over, at opgangstider åbenbart indsnævrer grænserne for, hvad vi kan, mens krisen ser ud til at virke som en opblødning af rammerne. Vi bliver mere sanselige, mener hun


 Forfatteren Kristina Stoltz er ikke et øjeblik i tvivl, da hun bliver spurgt, om vi er blevet mere frisindede eller mere snerpede de senere år?
»Vi er blevet meget mere snerpede«.
–På hvilken måde?
»Det er ikke kun i forhold til det seksuelle, det er i det hele taget. Der er kommet snævre rammer for, hvad der er normalt både i arbejdslivet, i seksuallivet og for, hvordan man i det hele taget skal opføre sig og leve sit liv. Det serielle monogami fejrer triumfer.«
–Er det en god eller en dårlig udvikling?
»Det synes jeg er en dårlig udvikling. Men måske er der ved at ske noget i forbindelse med den krise, vi befinder os i. Måske er der en vis opblødning undervejs. Man skulle tro, at folk blev mere afslappede og nysgerrige, når de havde det godt, men jeg tror nærmest, det er omvendt. Jo flere penge, man har, jo mere går man op i det ydre. Nu er det, som om det hele bliver lidt mere sanseligt. Der bliver jo også født flere børn i krisetider,« tilføjer Kristina Stoltz.
Tidligere i år udgav hun den erotiske novellesamling Et kød, og reaktionerne overraskede hende.
»Jeg syntes, det var meget mærkeligt med den forargelse, min bog mødte. Jeg var virkelig forbløffet. Hvis man tænker tilbage på, hvad eksempelvis Henry Miller eller Anaïs Nin skrev, så ville det jo slet ikke gå i dag. De skriver om incest, om pædofili, emner man overhovedet ikke kan behandle i dag. Der ville rejse sig et ramaskrig! Alligevel er jeg overrasket over, at rammerne er blevet så snævre. Det kan virkelig undre, men det giver selvfølgelig mening i forhold til den snerpede livsstil, der råder i dag,«
– Hvad kan gøre dig forarget?
»Jeg kan godt blive forarget over den enorme billedstrøm af porno, vi oversvømmes af. At det åbenbart er ok. Også på den baggrund overrasker det mig, når jeg møder beklagelser over, at sexscenerne i min bog er udpenslede. Hvad er pornoen så, tænker jeg.«
»Jeg bliver desuden forarget over forældre, der har en GPS på deres børns mobil, så de kan følge dem overalt. Det forarger mig, at børn ikke længere har et privat rum, hvor de kan lege og udforske verden uden at blive overvåget. Og jeg bliver forarget, når de til gengæld får lov at se voldsfilm i en alt for tidlig alder. Endelig bliver jeg forarget over folk, der lægger meget private billeder, f.eks. af deres fødsel, ud på Facebook. Det er paradoksalt, at vi godt kan lægge den slags ud, mens vi bliver snerpede, så snart det drejer sig om erotik.«

