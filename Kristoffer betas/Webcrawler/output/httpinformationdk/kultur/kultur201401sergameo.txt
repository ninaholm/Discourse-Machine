’Hvis du ser ’Game of Thrones’ uden mig, så slår jeg op!’
Min kærestes og min fortrukne fællessport er ’binge-watching’, altså at se talløse afsnit af tv-serier i et stræk. Vi har blandet blod og lavet konventioner, kontrakter og pagter om, at det er strengt forbudt at se bestemte serier, uden at den anden også er til stede. Men hvorfor er det egentlig så saliggørende at se timevis af tv-serier sammen, og hvad det er for en symbiose, der opstår i den form for fælles junkietilstand?


 
	»Lov mig, at du ikke ser Mad Men uden mig. Lov mig, at vi ser den sammen, når jeg kommer ud herfra.«

	Sådan lyder en replik i den anmelderroste Netflix-serie Orange is the New Black, som bygger på virkelige hændelser og følger hovedkarakteren Piper Chapman, som må vinke farvel til sin magelige middelklassetilværelse for at afsone 15 måneder i fængsel for en forbrydelse, hun begik i sin ungdom. I afskedsscenen, lige inden hun skal ind og afsone sin straf, får hun sin forlovede til at love hende ikke at se tv-serien Mad Men uden hende, så de kan binge-watche serien sammen, når hun kommer ud af fængslet.

	Den scene og replik vækker genklang hos mig, ikke fordi jeg har afsonet en fængselsdom, men fordi jeg har måtte afgive samme løfte om ikke at smugkigge min kærestes og mine yndlingstv-serier. Serierne er vores fællesskab, de bidrager til vores fælles humor og fælles referenceramme. At binge-watche er på linje med at høre plader sammen dele avisen i weekenden eller spise af den samme spaghettiskål. Den vigtigste regel er at holde nallerne fra Netflix, når en af os er er væk i længere perioder. For hvis ikke vi ser vores fælles serier sammen vil der opstå ubalance. En af os vil trippe for at afsløre afgørende vendepunkter og overraskelser eller sidde med sin iPhone eller computer, fordi vedkommende ved, hvad der kommer til at ske og derfor keder sig. Og det fjerner den intensitet, der er i at sidde sammen med puderne oppe foran ansigterne og gispe på nøjagtigt samme tid, når zombierne kommer væltende ud af det blå. Binge-watching kræver i øvrigt også, at vi har sparet afsnit sammen, i stedet for at se et enkelt afsnit af tv-serie hver uge.

	Afhængighedspotentiale

	Fænomenet binge-watching stammer fra begreber som binge-drinking og binge-eating. Binge-drinking er den engelske betegnelse for at indtage store mængder alkohol på én gang, og binge-eating beskrives således af Sundhedsstyrelsen: »Binge eating karakteriseres ved tvangsoverspisning, kaldet Binge Eating Disorder (BED), som er en psykiatrisk lidelse.«

Binge er altså noget, man ’overgør’ – en lidelse. Binge-watching er endnu ikke blevet en diagnose, betegnelsen er mere ironisk ment end formanende, men noget siger mig, at det sagtens kunne blive noget, man sendes til afvænning for i fremtiden. Det føles nemlig netop som at få ’spændingsfix’ efter ’spændingsfix’, specielt i begyndelsen, når der er masser af afsnit forude. Binge-watching er en intens fase, hvor man sagtens kan glemme, at man skal passe et arbejde eller studie, betale sin regninger, børste sine tænder og opretholde en nogenlunde fornuftig døgnrytme. Potentialet til ’binge-watching-forfald’ ligger og lurer lige rundt om hjørnet.

	Drager, zombier, ubesvarede opkald

	Hele binge-watching-miseren begyndte med et dvd-bokssæt med ni sæsoner af serien The X-Files. Det var tilbage i efteråret 2010, da streamingtjenesterne med de mange tilgængelige serier endnu ikke havde svækket vores dømmekraft. Timer blev til dage, sofaen blev en tømmerflåde, vi drev væk fra civilisationen sammen med Mulder og Scully. Vi så uidentificerede flyvende objekter alle vegne og vores planter døde.

	Her i starten af år 2014 er vores planter endnu ikke vågnet og science fiction-serien The X-Files er blevet erstattet med fantasyserien Game of Thrones, som en kold og kedelig februar aften trådte ind i vores liv med drager, skovvæsner og noble klaner. Game of Thrones handler om fem familieklaners kamp om jerntronen i et fantasykrydret middelalderunivers. Til at begynde med så vi egentlig serien med en ironisk distance. Vores fordomme om Game of Thrones var, at det måtte være en dårlig parodi på Ringenes herre-filmene og et lidt forsinket forsøg på at genoplive den kommercielle fantasybølge. Men da vi kom længere ind i serien, åbnede en fabelagtig verden sig op for os. Game of Thrones jonglerede med hæsblæsende, saftige og konfliktfyldte parallelplot og karismatiske hovedkarakterer, og det ene afsnit tog det andet, og pludselig nynnede vi med på introen, som var vi Beavis og Butthead.

	Binge-watching forlovede

	Vi gav os hen til Game of Thrones, og de tomme pizzabakker, rødvinsflasker og slikposer hobede sig op omkring os. Vi gik ikke ned med skraldet i dagevis. Aftaler med venner blev aflyst, jeg hostede i telefonrøret, ’beklagede dybt’ og klikkede på næste episode.

Game of Thrones består ikke af andet end cliffhangers. Der er hele tiden en historie, der hænger og svæver i luften. Vi måtte »lige se et enkelt afsnit mere«, og så »et mere«, og lynhurtigt var vi nået igennem tre sæsoner og cirka 1.300 minutter me drager, zombier, hekse, riddere, incestuøse forhold, intrigante konger og dronninger og børn med overnaturlige evner.

	Vi heppede på antihelten, som egentlig er en helt – dværgen, outsideren, playboy’en og romantikeren Tyrion Lannister, som spilles fremragende af Peter Dinklage.

	Det er dog ikke altid, at der er tid til at ’binge’ igennem, seriøs binge-watching kræver nemlig tid. Det værste, der kan ske, er, at min kæreste har for travlt, samtidig med at jeg har rigeligt med tid; så kommer abstinenserne krybende, og derefter melder foragten for min kæreste »som er for vigtig til at se serier med mig« eller »ikke prioriterer kærligheden over karrieren« sig. Der er ikke grænser for, hvilke samvittighedspatroner jeg kan finde frem af hylsteret, når jeg er ved at være serieudhungret. Alle de pinlige og desperate forsøg på at få min medjunkie tilbage i sofaen er heldigvis lykkeligt glemt, når vi begge to får ryddet kalenderen og trykket ’afspil alle episoder’ – lige der er romantikken på sit højeste.

	Man kunne måske kalde min kæreste og mig for en slags ’binge-wathing’-forlovede, for det ville være utroskab at se Game of Thrones med andre. Og det helt store bevis på vores Game of Thrones-troskab fik jeg i julegave den 24. december. Det er en T-shirt, hvorpå der står: »You know nothing Jon Snow«. Det er en af de mest berømte replikker i Game of Thrones – en replik, vi har råbt i kor utallige gange med sorte rande under øjnene og tv-adrenalin i blodet.

