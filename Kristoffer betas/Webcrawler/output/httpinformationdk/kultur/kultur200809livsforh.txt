Livsforhold, længsler og ligegyldighed
Forfatteren Dy Plambeck er træt af at høre på, at Forfatterskolen ensretter litteraturen. Plambeck der selv blev færdig på skolen i 2004 og siden har udgivet to bøger kalder kritikken en standardsætning. Information har talt med hende op til skolens afgangsoplæsning lørdag den 13. september


 Fire år efter forfatteren Dy Plambeck afsluttede sin uddannelse på Forfatterskolen er hun stadigvæk en varm fortaler for stedet. For hende har tiden på skolen betydet, at hun er blevet bedre til forholde sig til sine egne tekster.
“En evne til at læse mine egne tekster grundigt og kritisk er nok det største udbytte, jeg har fået fra Forfatterskolen,” forklarer hun. 
Samtidig afviser Plambeck kategorisk den kritik, der har været af skolen gennem tiderne; beskyldninger som at skolen skulle ensrette litteraturen og være overdrevet formbevidst.
”Jeg er ret træt af at høre på, at skolen ensretter dens elever. Det er blevet til en standardsætning, noget man bare siger, og det er lige så dumt og indholdsløst som at sige "jøder har penge," mener hun. 
En verden uden Forfatterskolen
Man kan lege med tanken om et litterært Danmark uden en forfatterskole. Skolen har unægteligt en betydning for den nye danske litteratur, da mange af dens afgangselever siden hen får udgivet deres bøger. 
Plambeck tror dog ikke på ideen om, at det litterære landskab i Danmark ville se markant anderledes ud uden Forfatterskolen.
”Det ville være patetisk at forestille sig, at litteraturen ligefrem ville være en anden. Den udspringer, som jeg ser det, af mange andre aspekter: livsforhold, længsler, ligegyldighed, hvad ved jeg, alt muligt,” siger Plambeck.
Hun mener dog samtidig ikke, at man skal undervurdere skolens betydning.
”Dermed ikke sagt, at skolen er overflødig, tværtimod, den udfylder sin position som skole ved at inspirere og kritisere dens elever og debattere med dem,” siger Plambeck. 
Lee Langvads adoptionsprojekt
Dy Plambeck beskæftiger sig i sine bøger på både finurlig og brovten vis med danskhed og identitet. Når det drejer sig om den nye danske litteratur fremhæver hun særligt en anden tidligere forfatterskoleelev, der i lighed med Plambeck også behandler dette stof. 
”Jeg synes, Maja Lee Langvads adoptionsprojekt som startede i hendes debutdigtsamling "Find Holger Danske", og som hun udbygger og undersøger i sin kommende bog og i en dokumentarfilm er ret interessant. Maja har fundet sin helt egen måde at bruge sproget på, en måde hun kan koge et verdensomspændende emne ind på, så det både er sagligt, komisk og vredt,” siger Plambeck.

