Diskokugler og trompettrylleri
I hveranden kirke i Wien kan man i adventstiden opleve koncerter. Ikke alle tonerne er himmelske
Overalt i Wien kan man købe mozart-kugler. United Chocolates har endda en mozart-diskokugle hængende udenfor. Begge dele har lige så meget med komponisten at gøre, som søkøer med køer.


 WIEN - Wienerne er glade for musik og ikke uden grund. Her blev Schubert født, her levede Beethoven hovedparten af sit voksne liv, og her residerede Mozart sine sidste 10 leveår. I dag kan man besøge den lejlighed, han beboede fra 1784-87. Dengang en pragtlejlighed, der ligger lige bag ved Stephansdom. Her komponerede Mozart blandt meget andet Figaros bryllup i rasende fart. Seks sider noder om dagen skrev han. 
Overalt i byen kan man købe mozart-kugler. En forretning lige over for domkirken hedder United Chocolates og har endda en mozart-diskokugle hængende udenfor. Begge dele har lige så meget med komponisten at gøre, som søkøer med køer.
Musikglæden smitter, men da Puccinis opera Tosca i Wierneroperaen lørdag aften har været udsolgt de sidste fire uger, beslutter jeg mig for en kirkekoncert. Hveranden kirke i Wien forsøger at lokke publikum ind til julemusik plus det løse. Også den smukke barokkirke Annakirche. Indtil jul kan man fredag-søndag opleve 'Trompettrylleri' for den ikke helt beskedne sum af 22 euro. Men så får man også både organist, trompetist, Mozart, Haydn, Bach og Schubert foruden diverse østrigske og internationale julemelodier. 
Der er fyldt i den lille kirke, der blev indviet i gotisk stil i 1518. Siden holdt barokken og de fede guldengle deres indtog.
Ren anarkisme
Allerede ved andet programpunkt niver hjemveen lidt. Det er nemlig trompetfanfaren "The Prince of Denmark's March" af Jeremiah Clarke. Den bliver spillet, hver gang prins Joachim bliver gift. Ældre læsere kender den også som "Prins Jørgens March", der under krigen indledte BBC's nyheder til danskerne over kortbølgeradioen. Herefter spiller de to musikere præludier, menuetter, kantater og romancer. Og selv om man for den entré kan forvente, at de har øvet bare en halv time, virker det ikke sådan. Mellem hvert nummer puster den unge trompetist søgende ned i sit instrument, som om der kom støv, og ikke toner ud af det. Den kvindelige organist bliver slået af forbløffelse, hver gang det er hendes tur på tangenterne. 
Jeg giver mig til at studere, hvor anarkistisk østrigerne opfører sig i en kirke. Man mærker, at de professionelle klakører er sendt på pension. Nu klapper folk, når det passer dem. For det meste helt uden grund.
Et par ældre damer nogle rækker længere fremme stikker gang på gang hovederne sammen og fniser, og efter en halv time har de fået nok. En ældre mand foran mig bliver pludselig meget mindre. Han er faldet i dyb bøn (eller søvn?) på knæ på bedeplanken. Først da musikerne når til de angelsaksiske julemelodier, liver den oprindelig jazzuddannede trompetist op. Han improviserer, og det får organisten til at gå i panik. Hun har skiftet til klaver og opgiver at følge med igennem "Have Yourself A Merry Little Christmas" og "Sleigh Ride". 
Fortryllet er man ikke, men dog tryllet et par pengesedler lettere. De går til restaurering af kirken, oplyses det, selv om de velnærede engle ikke ser ud til at mangle noget.


