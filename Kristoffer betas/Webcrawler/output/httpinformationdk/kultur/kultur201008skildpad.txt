Skildpadden, hvalen og arabiske fødder
Verdens største kobbertryk er på vej. Pernille Kløvedal Helweg fik hjælp af 20 mennesker, da hun i Thorshavn fik tildelt en grinde til fri afbenyttelse for et kunstnerisk projekt


 Ingen grund til at gå ud i byen efter interview lige nu, når man som jeg bor i opgang med en billedkunstner, som har fået en grindehval af færingerne. Hun hedder Pernille Kløvedal Helweg, og hvalen blev kendt deroppe som 'Pernilles hval'. Sagen er, at hun bruger aftryk af dyr som afsæt for sine billeder, et projekt, der som idé kan sammenlignes med kunstneren Christos, der blev grebet af visionen om at pakke bygninger ind. I begge tilfælde noget med at se noget velkendt på en ny måde.
Pernille har arbejdet mere traditionelt med billeder til bøger og udstillinger, men da hun fik kunstfondens treårige stipendium, ville hun prøve noget helt andet.
»Ideen voksede ud af en bog, jeg udgav,
Tilværelsens inderste skildpadde,« fortæller hun.
»Den handler om mænd, kvinder og erotik. En skildpadde har alle elementer i den måde, den er bygget på.«
- Mig forekommer en skildpadde at være noget af det mest usexede!
»Ja, altså ... jeg ville heller ikke forgribe mig på en skildpadde, men den har sit hus med sig. Når den stikker hovedet frem, ligner det i et splitsekund et lem og en fødsel. Jeg ringede til Københavns Zoo og udbad mig en samtale med en skildpadde. Det kunne jeg godt få. Jeg satte den på en kobberplade med blødgrund, som kan modtage aftryk, og spurgte: 'Skildpadde, har du noget at fortælle os mennesker her på Jorden?' Den svarede ved - lokket af en banan - at vandre hen over pladen og efterlade fodaftryk, der mindede om kinesiske skrifttegn«.
Uvilligt næsehorn
Således opmuntret gik Pernille Kløvedal Helweg videre med en isbjørn i Zoo, hvis dyrlæge anbefalede hende at bruge rød non-toxic blødgrund, men med det resultat, at isbjørnen slikkede det hele op, fik klovnetud og lyserøde sokker, hvorefter den gik ud til publikum.
Næsehornet var heller ikke nemt. Efter at have øvet sig på en rødmalet træplade, fik den forelagt en kobberplade med et non -toxic-lag.
»Med foden som en slags radar mærkede den, at pladen ikke var som de andre. Den vendte sig om og gik op ad væggen ligesom Villy Sørensen, stødte fra og kom væk fra pladen«.
- Som Villy Sørensen?
»Ja, der er lavet en film om ham, At gå op ad væggen, hvor Klaus Rifbjerg fortæller, at han selv har set det, da de var meget unge«.
Det lykkedes dog at få taget aftryk af adskillige dyrefødder så som en elefant, mens russiske rottesnoge ikke gav brugbare aftryk.
Hvis jeg var fod
Next stop var grindehvalen i Thorshavn, hvor en professor i grinder, trykkeren og sysselmanden hjalp med projektet. Efter lang ventetid var der 17 grinder i fjorden, Pernille fik den ene, og 20 mennesker hjalp under en indviklet proces med at få taget et aftryk, som nu skal danne grundlag for verdens største kobbertryk på fem meter i én trykomgang. Det skal udstilles på Vejle Kunstmuseum, Fuglsang Kunstmuseum, Kunsten i Ålborg, Rogaland Kunstmuseum i Norge, Nordens Hus på Færøerne, Island og Grønland.
- Hvordan forstår du dit projekt som kunst?
»Jeg bearbejder de aftryk, jeg får, så de civiliseres og transformeres til en anden form. Samtidig ser jeg det hele tilsammen som konceptkunst.«
- Du har også arbejdet med arabiske fødder. Er de anderledes end vores?
»Meget! Jeg tog til Damaskus for at se på den koreografi, de har med deres fødder og fotograferede dem. Deres fødder er som hænder på den måde, at de viser dem mere frem, end vi gør. I moskeen ser du hele tiden undersiden af fødder, der vender opad. Man kan sige, de er i øjenhøjde med deres fødder. Også vietnameserne har et andet forhold til deres fødder. De tager, når de sidder, ofte den ene fod ud af skoen for at massere den. Hvis jeg var fod, ville jeg gerne være vietnameser!,« siger Pernille, der fik navnet Kløvedal, da hun som ung boede i kollektivet Maos Lyst i Hellerup med Ebbe og Troels Kløvedal. Der fik hun udbygget sin sans for det eventyrlige. En fantastisk tid, synes hun, men hvad er der til forskel på den tid og nu? Hun svarer med ét ord: »Grådighed!«


