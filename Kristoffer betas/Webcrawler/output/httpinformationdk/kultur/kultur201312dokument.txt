Dokumentarblodets år



 
	Når filmbranchen og -kritikken evaluerer årets ’danske film’, ikke kun fra et kommercielt, men især også fra et kunstnerisk perspektiv, diskuterer vi mestendels – i år meget intenst – spillefilm, men hvorfor medtages dokumentarfilm ikke i den debat?

	For sigende er det, at mens Filmskolen og dens rektor er blevet diskuteret voldsomt, er det kun fiktionslinjens produkter, ikke den kreativitetsboblende dokumentarorienterede tv-uddannelse, der kritiseres. Sigende er det, at CPH:DOX igen i år slog festivalrekord med 70.100 besøgende og med en konstatering af, at dansk dokumentarfilm aldrig har haft det bedre.

	Sigende er det, at årets måske mest interessante spillefilmsudtryk (ud over Trier, der er i en liga for sig selv) blev leveret af Michael Noer med Nordvest – en instruktør, der netop med dokumentarfilmsbaggrund har udviklet et formsprog båret af realismens og autenticitetens sensibilitet. Noer fortalte mig under et interview, at en af mange grunde til, at han nu har kastet sig over spillefilm, var, at dokumentarfilm kræver et drænende litermål af døgndryppende hjerteblod. Spillefilm kan trods alt produceres inden for nogenlunde planlagte rammer.

	Men det er så netop i disse dryp af hjerteblod, at dansk film gør det stærkest. Her har vi fået totalt indlevet sensibilitet i værker som årets bedst sælgende dokumentarfilm, Pernille Bervald Jørgensens og Christian Sønderby Jepsens Blodets Bånd og Ditte Haarløv Johnsens publikumshit på DOX, Under den samme himmel. Og sidste års på alle tænkelige måder mest udfordrende og gruopvækkende (dokumentar)film med dansk blod i produktionsårene, Joshua Oppenheimers The Act of Killing, viste os bødlernes helt surrealistisk iscenesatte vidnesbyrd om folkemordet i Indonesien.

	Den er i 2013 blevet hyldet verden over og er nu tæt på en Oscarnominering. Her har man følelsen af, at det er virkelighedens fuldstændigt groteske materiale, der har skabt filmens form. Her er hjerteblodet væltet ud af den dedikerede instruktør. Her har netop dokumentargenrens greb givet mesterværket international anerkendelse. Den slags visioner bør være en del af diskussionen.

	 

