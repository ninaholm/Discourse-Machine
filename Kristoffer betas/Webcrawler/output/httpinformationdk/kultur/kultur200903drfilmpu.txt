DR, film og public service
Det er en styrke ved en public service-station, at seerne kan finde skidt og kanel på samme kanal, siger medieforsker Henrik Søndergaard fra Københavns Universitet
-Hvis man vil drive en public service-virksomhed, som spiller en rolle i samfunds- og kulturlivet, så skal den nå ud til en meget bred del af befolkningen,- siger medieforsker Henrik Søndergaard. I det lys kan både middelmådige amerikanske film og programmer som X Factor forstås som public service, siger han.


 De film, DR1 sender hver fredag aften er decideret 'rådne' - hvis man altså, som Information har gjort, tjekker dem på anmeldelsessitet rottentomatoes.com, der samler og rangordner vurderinger fra en lang række amerikanske filmanmeldere. DR's filmudbud er forargeligt, og stationen svigter seerne, mener filmanmelder Ebbe Iversen fra Berlingske Tidende.
Men er filmen en del af DR's public service-forpligtelser? 
Både ja og nej, siger medieforsker og public service-ekspert, lektor Henrik Søndergaard fra Københavns Universitet, til Information.
- Kan en public service-station som Danmarks Radio tillade sig at sende dårlige film?
"Ja, det må DR godt, fordi der ikke er noget objektivt kriterium for, hvad der er en dårlig spillefilm. På en måde er det et kvalitetstegn ved en public service-station, at en gruppe af seere på samme kanal både kan finde noget, som de synes er fantastisk godt og ganske forfærdeligt. Hvis man kunne finde seere, der var tilfredse med det hele, ville man have en kanal, som var meget kulturelt enøjet eller standardiseret."
Film samler seere
- Er det en del af DR's public service-forpligtelse, at filmudbuddet er så mangfoldigt som muligt?
"Når man snakker om public service-begrebet i dag, skal man være lidt forsigtig. På den ene side er public service det, vi i mange år har diskuteret, og som handler om kvalitet, alsidighed og mangfoldighed i en meget bred betydning. På den anden side er diskussionen om public service i stigende grad blevet til spørgsmålet om, det er noget, der er omtalt i kontrakten."
"Filmudbuddet er ikke specificeret i kontrakten, men en god public service-station bør have en vis bredde på alle fronter. Man skal dog være opmærksom på, at forskellige programmer har forskellige funktioner i en sendeflade, og filmen er typisk noget, som samler store seergrupper i weekendens sendeflader, hvor DR er oppe imod en række andre kanaler, som også sender spillefilm på samme tidspunkt. For overhovedet at være med i det game, kan man altså være nødt til at indrette sit filmudbud efter at få fat i den målgruppe."
Balancekunst
- Skal DR overhovedet være med i det game?
"Hvis man ikke er med i gamet, der handler om at bevare kontakten til en meget stor del af befolkningen, har man to problemer. Det ene er, at mange af dem, der betaler licens, vil synes, at det er urimeligt, fordi de faktisk ikke bruger den pågældende kanal. Det andet og sådan set større problem er, at når man undersøger, hvordan seertallene hænger sammen med, om man når ud til alle dele af en befolkning, er logikken den, at man skal have en ret stor markedsandel for at være i kontakt med en hel befolkning. Det betyder, at mange public service-kanaler, DR inklusive, er blevet mere populistiske i udtrykket eller 'kommercielle', om man vil, end de var for snart mange år siden."
- I virkeligheden er det altså en stor kunst at fange det brede publikum.
"Det er ikke noget, der bare giver sig selv. Det er ligesom, hvis man tror, at I ville fordoble læserkredsen, hvis bare I plastrede Informations forside til med bare damer. Det ville det formentlig ikke. Det at fastholde sådan en markedsposition for DR, især på et marked med så voldsom en konkurrence, er noget af en kunst."
DR's forpligtelser
- Hvad er det så for public service-forpligtelser, DR har?
"Hvis man vil drive en public service-virksomhed, som spiller en rolle i samfunds- og kulturlivet, så skal den nå ud til en meget bred del af befolkningen. Det kan ikke være anderledes. Men public service drejer sig om de klassiske områder: Journalistik, kulturformidling, samfundsdebat, herunder også hele kunstområdet, hvor man både skal lave noget, der opfylder de publikumsmæssige målsætninger og kvalitetsmæssigt skiller sig ud fra, hvad de kommercielle foretagender laver."
"Nu skal jeg ikke gøre mig klog på det konkrete filmudbud, men det er klart, at hvis det virkelig er såkaldte skodfilm, DR1 sender, så er det problematisk. En mere interessant diskussion er dog, om DR rent faktisk viser film, som får færre seere, end de burde have på det tidspunkt, og er forklaringen, at man sender for gamle og for dårlige film? Hvis det er tilfældet, så er det et kreativt, programstrategisk fejlgreb, som man måske vil kunne forklare med de besparelser, DR er blevet pålagt. Man kunne nemlig forestille sig en logik, der sagde, at på den her tid af aftenen fordeler seerne sig nogenlunde ligeligt mellem en hel masse kanaler, der sender amerikanske film. DR kan ikke forvente at få mere end en vis estimeret procentdel af seerne, fordi konkurrencen på de parametre er meget, meget hård. Derfor siger DR, at 'vi brænder ikke en masse filmpenge af på noget, vi alligevel ikke kan vinde'."
Ingen eksperimenter
- Hvordan synes du, at DR klarer sine public service-forpligtelser?
"På en masse områder synes jeg, at Danmarks Radio klarer det fint. DR2 er en meget vigtig brik i DR's samlede leven op til rollen som en central public service-station i Danmark. Konkurrencen gør, at DR1 i voksende grad bliver populistisk i sit udtryk. Det er igen en smagssag, men der er megen kontrol med, hvad der bliver sendt i æteren. Der er ikke eksperimenter for åben skærm længere, og langt de fleste programkoncepter er ret afprøvede i forhold til de målgrupper, de skal nå."
"Der er masser af ting på DR1, som jeg ikke bryder mig om personligt, men som jeg er helt tryg ved, fordi dem er der andre befolkningsgrupper, som er vældig glade for. Det er, for nu at vende tilbage til det, jeg begyndte med, et kvalitetstegn for en public service-station, at den har noget, som den enkelte seer synes både er skidt og kanel."

Leder på bagsiden
Mere på information.dk/emne/dr

