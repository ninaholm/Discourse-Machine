Det ultimative digt til forældregenerationen
Gustaf Munch-Petersen forklarede i et gribende digt far og mor, hvorfor han måtte skuffe deres forventninger og gå sin egen vej. Det gjorde han – både på værtshusene og i krigen


 Der var mange digte og digtere, jeg holdt af i gymnasie-tiden, den følsomme og receptive tid, men ud af alt det rejste sig et enkelt digt som digtet over alle digte. I dag er den meste lyrik øvelser i sproget og af begrænset interesse for andre end en lille kreds af entusiaster, men dengang, i 1930’erne, havde digtene med et slidt, men sandt udtryk ’noget på hjerte’. Jeg tænker på Gustaf Munch-Petersens digt »Til mine forældre«. Det gik rent ind. Og det til trods for, at det var skrevet 30 år før min gymnasietid.
Gustaf Munch-Petersen kom fra en akademikerfamilie. Moderen var lektor, faderen professor. Der var sat vand over til, at han skulle følge deres karrierer, og han påbegyndte da også et studium, flere, psykologi og filosofi, men afbrød dem igen for at blive kunstner. Han skrev digte og dyrkede værtshusene, ikke mindst Ungarsk Vinhus, i det københavnske natteliv, en livsform, som Tom Kristensen beskrev (og indirekte advarede mod) i den samtidige roman, Hærværk. Måske unge Gustaf bare ville mærke livets puls.
Det bekymrede forældrene. Forældre bekymrer sig altid – og nogle gange med god grund. Var sønnen på vej ud i noget, som ville ødelægge ham? Det var han, men ikke helt som i Tom Kristensens roman.
Nødvendigheden
Digtet havde ligget i skuffen allerede i 3.g. Det kom med i hans første digtsamling, Det nøgne menneske, som han udgav som 20-årig i 1932.
»jeg blev ikke det, i ventede/ – jeg blev alt det, i havde frygtet«, lyder de to første linjer (han skrev alting med små begyndelsesbogstaver). Mange i hans situation ville – rent ud sagt – skide forældrene en hatfuld. Det ligger jo i bohemeattituden. Man skejer ud, forældrene skælder ud, man bryder med dem, skælder tilbage. Men ikke han. Det er det uendeligt smukke ved digtet.
Han har sat sig for poetisk at forklare dem, at han er dem taknemmelig for det liv, de har givet ham, og de afsavn, de har lidt for hans skyld. At det ikke er det, han kaster vrag på, når hans verden bliver en anden end deres. Det må de forstå. Som om det er dem, der nu er børnene, og ham, der tålmodigt må belære dem. Digtet er pædagogisk diskuterende uden at være firkantet, tværtimod. Snart sætter han sig i deres sted, snart i sit eget. De har ingen grund til at være bitre. De har gjort deres. Nu må de slippe ham.
Et meget kærligt digt. Det ultimative digt til forældre.
En legitimering
Ikke at jeg var meget oprørsk i gymnasiet, men jeg var heller ikke indstillet på det pæne, artige liv, som forældre dengang lagde op til. Her var man i et dilemma mellem at være en god dreng, som man jo på den ene side gerne ville være, og så det andet, som senere udmøntede sig i ungdomsoprør og langt hår, som visse folk på visse arbejdspladser tvangsklippede af de unge lærlinge. Med Munch-Petersens digt var man godt rustet. Det legitimerede den nye livsstil, ens ret til at være sig selv. At digteren forlod værtshusene for at blive frivillig i den spanske borgerkrig var kun ekstra beundringsværdigt. Også vi var jo politiske. Nuvel, han døde i krigen, og vi tabte ungdomsoprøret, selvom musikken og den lette livsstil stadig lever
Der er forhenværende ungdomsoprørere, der i dag begræder, at deres børn ikke bar deres politiske fakkel videre og i stedet dyrker Twitter og ultrafrække standuppere. Det er patetisk. De kan med fordel læse Gustaf Munch-Petersens digt, der, skønt det selv kan virke en smule patetisk i dag, faktisk giver hele forklaringen. Unge vil selvfølgelig gøre deres egne erfaringer, gå på egne ben. Sådan slutter digtet: »jeg tror, jeg har ret, naar jeg gaar til mit eget land./ men jeg gaar tøvende -/ jeg gaar langsomt og tungt -/ men jeg tror, jeg skal gaa.«
 

