Unge komponister som vil dig noget
Man træder ind i et laboratorium, hvor ting afprøves, og ikke alt er justeret helt på plads. Det er en del af charmen ved PULSAR festivalen, hvor de yngre i år overstrålede veteranen


 Publikum kender ikke én tone ved de to koncerter mandag aften på Studiescenen på Det Kgl. Danske Musikkonservatorium. Alligevel kan vi følge med i det meste. Ikke kun fordi der også er noget for øjnene, men tonerne og holdningen hos komponisterne synes at være, at de meget gerne skal nå frem til tilhøreren. Det er ikke en selvfølge, når det gælder ny kompositionsmusik.
At sangerne så dukker op på salens balkonagtige trappeopsats iklædt sorte kåber med hætte og hvide masker, sætter kun scenen godt i gang til Matias Vestergård Hansens (f. 1989) mystikomgærdede Seven Riddles for fire sangsolister og otte musikere. Vi hører et uddrag bestående af fire digte fra middelalderantologien Codex Exoniensis samt en epilog med svarene på de kryptiske gåder, der ledsages af en lige så okkult musikalsk baggrund, så stemningen af seancen får mig til at mindes Kubrick-filmen Eyes Wide Shut.
Vi er i sikre hænder og struber med de medvirkende fra Syddansk Musikkonservatorium og dirigenten Vincenzo Milletari fra DKDM, særligt skal fremhæves tenoren Simon Mott, der klingede usædvanligt godt og må være et fund til Britten-operaer.
Temaet for koncerten var ’instrumentalt teater’, en forvirrende term, da de fleste af værkerne indeholdt sang, men som peger på, at instrumentalisterne også tildeles performerfunktioner. Tan Tuan Hao (f. 1986) havde, trods kun at have boet i landet et par år, valgt noget af en tekstklamamse på dansk til sin Som vandet der falder i menneskehavet.
Sopranen Outi Karjalainen sang Ursula Andkjær Olsens linjer fra digtet »Syndfloder«, der nok skulle have været tyndet ud i, men som havde en særlig appel i sin rituelle, messende ånd med nik til Stravinskijs Les Noces og endte lidt studentikostkomisk med, at sangeren pakkede sine medmusikere ind i det turkise stof (symboliserende havet), som slagtøjsspilleren havde klasket rytmisk med under store dele af stykket.
Med og uden luftviolin
To forskellige tilgange til ’instrumentalteater’ kom Jeppe Ernst (f. 1986) og Daniel Fladmose
(f. 1989) med. Førstnævnte mere i John Cages ånd med en strygekvartet, der mimer at spille på deres instrumenter og sjældent egentlig frembringer en tone, og sidstnævnte med større betoning af det auditive hvor en baryton, en hornist og en dirigent føjes til strygekvartetten, og der synges om det meningsløse i at have ideer, hvis ikke de bruges i den reelle verden. Mere interessant at lytte til det klanglige end det semantiske i teksten, men klart værd at opleve som helhed.
Daniel Fladmose, der demonstrerer gode kompositionstekniske evner, blev også spillet bagefter ved late night-koncerten med franske Ensemble Alternance, der i sæsonen 2014-15 fejrer den schweiziske avantgardekomponist Klaus Huber (f. 1924), som vi stort set aldrig hører om herhjemme. Ensemblet ledes af fløjtenisten Jean-Luc Menet og optræder i forskellige konstellationer, mandag aften i en speciel udgave med harpe, viola d’amore, theorbe og så fløjte.
De to værker af Huber virkede uddaterede, hvorimod Fladmoses »Au sujet de la magie« ramte mig langt dybere med dens parløb mellem harpe og fløjte på den ene side, og så idiomatisk komponeret for den guitarlignende 16-strengede theorbe og den ikke helt så vellykkede viola d’amore, der på grund af skrivemåden lød, som om den bevægede sig for meget ud på fremmed grund.
Arvid Hansells afsluttende »La Nuit des Primitifs« var ren gysermusik med manisk-febrilske rablerier, hvor fløjten kom til at virke som den fremmede fugl i renæssance-arkaiske bed.

