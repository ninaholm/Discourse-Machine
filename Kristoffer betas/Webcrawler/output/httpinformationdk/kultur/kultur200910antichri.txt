"Antichrist" årets film i Norden
Nordisk Råd hædrer "Antichrist" som årets bedste film, bl.a. med den begrundelselse, at von Trier "skubber publikum ud til kanten af deres egen dybeste frygt"


 Lars von Triers kontroversielle "Antichrist" er blevet kåret til årets bedste film i Norden i 2009.
 Nordisk Råds Filmpris er på 350.000 kr., og von Trier deler pengene og hæderen med sin producer hos Zentropa, Meta Foldager.
 "Antichrist" fik verdenspremiere på dette års festival i Cannes. Den barske historie om, hvordan et ægtepar bearbejder sorgen over deres barns død, satte heftige diskussioner i gang og delte vandene, både blandt anmelderne og publikum.
 Juryen i Cannes hædrede Charlotte Gainsbourg med prisen for bedste kvindelige hovedrolle i filmen. Willem Dafoe spiller hendes mand.
  To dage efter visningen på verdens mest betydende festival havde "Antichrist" dansk premiere, og den har solgt 82.000 billetter i biograferne herhjemme. Filmen er solgt til en lang række lande verden over og har premiere i USA på fredag.
 I sin begrundelse for at give prisen til "Antichrist" konstaterer Nordisk Råds jury bl.a., at der er tale om "en vild, visuel og rystende voldsom film om sorg, raseri og skyld".
 - Det er en lidenskabelig beretning om følelsernes og naturens irrationelle kræfter, og på sin umiskendelige og dybt personlige måde skubber Lars von Trier publikum ud til kanten af deres egen dybeste frygt, hedder det videre i begrundelsen.
 Prisen uddeles ved Nordisk Råds Møde i Stockholm den 27. oktober.
