Bjergtagende tangentleg med Leif Ove Andsnes
Fra rasende vildskab til sangbar poesi. Pianisten Leif Ove Andsnes viste alle facetter af sit spil ved solokoncerten i Mogens Dahl Koncertsal


 I januar tvang smerter i venstre hånd Leif Ove Andsnes til at aflyse den stjernekoncert, han skulle have spillet i DR Radiohuset - til stor skuffelse for hans trofaste københavnske fanskare. Onsdag aften gjorde den norske pianist så et overbevisende comeback i en tætpakket Mogens Dahl Koncertsal på Islands Brygge. 
I et stort soloprogram med flere sjældne værker viste han aftenen igennem sin blændende virtuositet og sit enestående solistiske overskud. 
Stramt fra start
Energien emmede fra Andsnes lige fra det øjeblik, han nonchalant og med tilbagestrøget hår skred hen over gulvet og frem til flygelet, ganske få meter fra publikum. 
Her imponerede han fra første frase med sit stramme, præcise og klangligt uovertrufne spil i Bachs Toccata i E -mol. Hver eneste melodilinje tonede skarpt og velartikuleret frem. I Beethovens sælsomme Sonate i Es-dur gjorde han smukt rede for både de lyriske og de mere dystre motiver. Trods de mange gentagelser i førstesatsen blev to fraser aldrig nuanceret ens.
Også udplukket af Sibelius' klaverværker blev fortolket rapt og fængende. Hver sats fik sit fine særpræg. Tempomæssige skift - på én gang kalkulerede og tilfældige - og evigt overraskende overgange gjorde, at man spidsede ører konstant. Ingen turde give afkald på så meget som én af de finurlige og nænsomt designede detaljer.
Ballade på en fjeldtop
Griegs særprægede, men spændende Ballade i G-mol rundede koncertens første del af. Og der var en helt særlig grund til, at Andsnes havde valgt netop det værk: For nylig spillede han den selv samme ballade midt ude i den viltre norske natur. Et flygel blev fløjet op til ham på en fjeldtop, og den autentiske scene blev indspillet på den DVD om Griegs liv, som Andsnes netop har udsendt. 
Naturens kræfter fornægtede sig da heller ikke i Andsnes' energiske fortolkning af balladen, selv om der inde i koncertsalen var lidt lavere til loftet. 
Man fornemmede både vindens susen og bækkenes små fine perler i fingrenes markante anslag på tangenterne.
Drømmeagtig Debussy
To håndfulde af Debussys smukke, eventyragtige præludier med titler som 'Fodspor i sneen' og 'Hvad vestenvinden så' udgjorde koncertens anden del. Selv bevægede Andsnes sig ind i et mere uvirkeligt, nærmest drømmeagtigt univers, mens han formåede at bevare sit faste tag i tilhørerne. 
Behændigt spillede han sig gennem de smukke, klangfulde og til tider helt magiske præludier. Hver eneste sats fik sin egen personlighed - det lød næsten, som om præludierne blev improviseret lige dér på stedet af Andsnes. 
Sidste tone fik næppe lov at klinge helt ud, før øredøvende klapsalver og taktfaste fodtramp bragede voldsomt ud i den gamle staldbygning. 
Andsnes kvitterede kækt med hele tre ekstranumre af den lette, virtuose slags, som bragte publikum tilbage til virkeligheden. Selv drog han veloplagt videre ud på en længere soloturné i både Europa og USA.

Klaveraften med pianisten Leif Ove Andsnes. Onsdag d. 26 marts 2008 kl. 20.00. Mogens Dahl Koncertsal, Islands Brygge.

