'Ikke bevidst spekulation'
Det kom  ifølge kunstneren som en stor overraskelse for Nadia Plesner, at Louis Vuitton igen lagde sag an mod hende og pustede nyt liv i debat om ytringsfrihed


 Det var ikke bevidst medie-spekulation, da Nadia Plesner i værket Darfurnica malede et udsultet afrikansk barn med en Louis Vuitton-taske i hånden. Det forklarer hun, da Information konfronterer hende med kritikken:
»Jeg regnede faktisk ikke med, at det ville ske igen,« siger hun og henviser til sagen i 2008, hvor Nadia Plesner trykte T-shirts med samme motiv  og fik et sagsanlæg på halsen, hvilket skabte en stor debat om kunstnere ytringsfrihed og sikrede Nadia Plesners T-shirts massiv medieomtale.
»Min advokat havde sagt, at hvis jeg skiftede medie til olie og lærred, så ville det blive betragtet som mere klassisk kunst, og derfor ville min ytringsfrihed være større. Så jeg havde ikke regnet med, at det ville få så meget opmærksomhed, for jeg troede ikke, at de ville lægge sag an imod mig.«
Men det gjorde firmaet  faktisk har Nadia Plesner modtaget en dommerkendelse fra distriktsdomstolen i Haag. Hun har brudt Louis Vuittons intellectual property right, og hun skal betale dagbøder på 37.500 kroner så længe, man kan finde værket på udstillinger eller på hendes hjemmeside, og nu raser debatten igen.
 Kan du forstå, hvis der er nogle, der mistænker dig og andre for bevidst at spekulere i den medieomtale, der følger med?
»Det må de gerne tænke. Jeg tænker mest på, at jeg har en dom hængende over hovedet, og at jeg derfor bliver nødt til at gå til medierne  for det kan jeg huske fra 2008, at det kunne få dem til at være lidt mere tilbageholdende i deres trusler,« siger Nadia Plesner og tilføjer:
»Og så synes jeg, at det er en vigtig sag. Jeg har fået hundredevis af mails fra kunstnere rundt om i verden. Mange synes, det er vigtigt at få afprøvet grænserne for, hvad man kan  og at kæmpe for ytringsfriheden.«
 Men ville det ikke være federe, hvis man diskuterede kunst end ytringsfrihed og ophavsret?
»Jo, men der er også folk, der skriver, at de har lært noget om Darfur, som de ikke vidste, fordi de er stødt ind i mit maleri i pressen. Så det handler om mere end det.«


