Ah, slik om fødderne!
Intenst livsnærvær at stå barfodet foran kloster-øen St. Michel, mens tidevandets varme aflejringer slikker om fødderne
Ups, nu er tidevandet begyndt at stige - og så strømmer de barfodede væk væk fra den barnlige soppeglæde foran Mont-Saint-Michel i Normandiet.

Hudnære oplevelser er dem, der gør størst indtryk og huskes længst. En meget tidlig erindring er fra den sommer, jeg fyldte tre: Et træhus i Skovshoved, foran huset en græsplæne, dugvåd grønfunklende i morgensolen, køligt smattet mod huden, lækker at rode i. Jeg sad på plænen og havde mistet en politimand, der hørte til en bittelille plastichest. Det gjorde ikke så meget, at politimanden var væk, for det var så godt at stikke hånden ned rundt omkring i plænen og grabbe efter ham.Opvækstårene var rige på hudnære glæder. De svalende kys over hele overkroppen fra den første silkeskjorte; den første svedetur i sauna - med den efterfølgende fornemmelse af at svæve inde i sit eget legeme. For slet ikke at tale om den hudglæde, der kommer fra andres hud.Hvad det jordiske hylster fremover kan byde af glæder, kan man jo på et eller andet tidspunkt blive skeptisk over for - og mest forvente dårlige nyheder fra den kant.Men nej, fortvivl ej! Denne sommer bød på en oplevelse så intens som græsplænen i Skovshoved.Englens kravDet var på grænsen mellem Normandiet og Bretagne. Dér knejser i det franske vadehav klippekegleøen Mont-Saint-Michel. I år 708 åbenbarede ærkeenglen Michael sig for biskop Aubert af  Avaranches og forlangte, at han skulle lade bygge en kirke på øen. Bispen føjede sig, og i de følgende århundreder blev der dynget klostre og flere kirker oveni. I dag fremtræder øen med et dristigt spænd af klassisk arkitektur over klippen, kulminerende i spiret over abbediet. I det flade marsklandskab er øen synlig mange cykeltimer, inden man når frem.Og selvfølgelig er der et gys af historie i øens smalle middelaldergader - og en vild udsigt, når man har jokket sig op ad de 900 trin til øverste borgmur. Men min rejsende husstand valgte at ile ned fra udsigtspunktet for at gøre det, som vi deroppefra havde set et stort antal besøgende foretage sig: Tage skoene af og vade ud i det solvarme vadehav. Det danske ord for tidevandets aflejringer er faktisk 'slik'.Og åh, hvor lækkert det var at mærke den varme slik trænge op mellem tæerne og slubre mellem fødderne. Alle svuppede rundt med frydefulde smil.Pludselig begyndte tidevandet at stige. Højdeforskellen mellem ebbe og flod er 12 meter ved Saint-Michel. Så det gjaldt om at tage benene på nakken. Men hvilke ben! De havde igen tilhørt et barn.
