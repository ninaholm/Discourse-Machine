Folk



 
	Topløse kirkekvinder

	Godt, vi har Kristeligt Dagblad til at dække nyheder under andre vinkler end de gængse. Hvilken anden avis ville have aktualitetssans til at udkomme med denne forsideoverskrift: ’Kirkefolk afviser topløse kvinder på kirkegårde’?

	Søren Krarup

	Blandt dem, der raser over de topløse, er fhv. sognepræst og folketingsmedlem for Dansk Folkeparti Søren Krarup. Han fnyser: ’Man skal vise respekt over for kirkegården, hvor de døde er begravet, og ikke rende rundt uden tøj på.’

	Tålsomme bisper

	Som det meste andet i denne og den hinsidige verden er der i folkekirken delte meninger om topløse. Inde i samme Kristeligt Dagblad lyder en syvspaltet overskrift: ’Biskopper accepterer solbadning på kirkegårde.’

	Ribebisper

	Den kommende biskop over Ribe Stift, Elof Westergaard, erklærer: ’Det, at nogen solbader topløs, støder mig ikke, men det må være op til den enkelte kirkegård at vurdere. Der kan være områder, hvor det er i orden.’

