’Jeg skammer mig over den vrede, jeg har følt’
Der er så meget, man ikke er forberedt på, når man får børn: følelseskaos, søvnmangel og fysisk smerte. Det har Rolf Sparre Johansson skrevet om i sin poesidebut ’Søvn’, for hvis det ikke synliggøres i litteraturen, vil vi aldrig kunne inkludere det i vores samtale om samfundets indretning, siger han
 Rolf Sparre Johansson var i tvivl om, hvorvidt faderskab og hverdag overhovedet var noget, man kunne skrive litteratur om. Nu udkommer hans debut – og den handler om netop dette


 Omdrejningspunktet i Rolf Sparre Johanssons poesidebut Søvn er hjemmet og dets nye kerne, spædbarnet. Et nyt lille væsen, der rokerer rundt på de helt basale behov. At sove er ikke længere noget, man selv har magt over. Johanssons eget møde med faderskabet og barselsorloven har været anledning til mange af de spørgsmål, bogen behandler. Alle de ting, der foregår i ly af natten som små hemmeligheder, afdækkes i bogen. Den frustration som deles af både det skrigende barn og den desperate forælder. Hvordan frustrationen bliver til vrede, og vreden bliver til skam over vreden. Hvordan skammen tages med ud på gaden og reduceres til en sårbar forvirring, der skaber en distance mellem forælder og samfund, hvor der måske egentlig burde være solidaritet.
»At være forælder er stadig et usynligt arbejde. Hvis ikke vi synliggør det i litteraturen, vil vi aldrig kunne inkludere det i vores samtale om samfundets indretning, og de betingelser, vi lever under i dag,« siger Johansson, da jeg møder ham på café Sort Kaffe & Vinyl på Vesterbro, hvor mange af bogens scener også udspiller sig.
Hverdagen mangler
Det at være forælder er konstant under forandring og til diskussion. Forældreskab præsenteres både som et idyllisk ideal og en drøm, der bliver til mareridt. Det er mere hverdagen, vi mangler, mener Rolf Sparre Johansson.
»Jeg oplever for eksempel, at fraværet af søvn er meget usynligt. Det hele foregår om natten og er ikke noget, folk rigtig snakker om. Jeg har skrevet den bog, jeg selv ville ønske, jeg havde læst, inden jeg blev forælder.«
Den konstante udmattelse, som den manglende søvn afføder, er også en erfaring, vi næsten ikke mærker i samtalen om, hvad det vil sige at have børn.
»I min hverdag med det barn var der simpelthen så mange ting, jeg ikke var forberedt på: følelseskaos, søvnmangel og den fysiske smerte, min kæreste oplevede, var alt sammen en overraskelse for mig. Eller man ved godt, at de ting kan ske, men man har bare ingen idé om, hvad det faktisk indebærer.«
Johansson var i tvivl om, hvorvidt faderskab og hverdag var noget, man overhovedet kunne skrive litteratur om.
Opdagelsen, at det er et levet liv, der skiller sig fra andre og dermed fortjener at blive fortalt, kom i et citat fra en anden dansk forfatter, nemlig Majse Aymo-Boot.
»En sætning i hendes bog Spørgsmålene fik mig til at indse, at søvnen kunne være en måde at tale om forældreskabets vilkår: ’Er det for sent på natten til at løfte fødderne?’, skriver hun. I sætningen var det som om, at sove eller stå op var noget, man vælger at gøre, hvis man vil. Sådan var det ikke længere med mine nætter.«
Han satte sig ned og skrev et digt på sin blog, der lukker med linjerne:
nuvækkerbliver manbliver jeg vækketflere gange om nattenhverhver natsover halvt så meget som før
Det politiske er personligt
Netop debatten om hvad der er for navlepillende, selvcentreret og indadvendt for det større samfund til at være relevant for litteraturen, raser i øjeblikket. Johansson har svært ved at se polariseringen.
»Hvad vil det overhovedet sige, at noget er politisk eller personligt? Min bog er et forsøg på at anerkende, i hvor høj grad et menneskes liv kan ændres i løbet af de år, man er forælder til et spædbarn. Den ensomhed man kan føle, hvis man er alene med opgaven, og den solidaritet det kan skabe, at man empatisk støtter op om hinanden.«
Selvom bogen ikke har som eksplicit mål at skabe politiske ændringer, så søger forfatteren at begå en virkelighedsnær skildring af et menneskes levede liv.
»Selvfølgelig vil en bog som min kunne figurere i en debat om øremærket barsel,« siger han og understreger, at det selvfølgelig ikke er åbenlyst, hvilken politisk konklusion man ville få ud af det. Men ønsket om at nedbryde nogle glansbilleder, der bidrager til, at forældre må dække over den udfordring, et barn kan være, er en af forfatterens drivkræfter:
»Hvis vi ønsker et solidarisk samfund, så må vi gøre op med måder at tale på, der reproducerer et falsk idyllisk billede af, hvad det vil sige at blive forælder. Det gør det blot sværere for de mennesker, der allerede har det svært.«
Den familie der gøres synlig i Søvn, er den familie, hvor barnet ikke gør, som nemme børn ellers gør.
Trætheden
Bogens sagte rytme er bevægelser op af sengen og ned i sengen igen. Barnet tages op, lægges ned, tages op og lægges et andet sted. Johansson har hos sig selv mærket frygten for at forvente søvnen. At man søger at gardere sig mod frustrationen ved at blive vækket ved at forvente den.
»Jeg har været angst for at lægge mig til at sove, fordi jeg ikke vidste, hvornår jeg ville blive vækket. Klokken er 22. Du tænker: Hvis jeg går i seng nu, og barnet faktisk sover nogenlunde, måske vågner to gange, så bliver det en o.k. nat. Men måske går der kun fem minutter. Man skal aldrig nogensinde regne med at sove. Hvis man begynder at regne med det og håbe på det, og det ikke sker, så bliver det det dobbelt så hårdt.«
Vreden over det uforudsigelige og kaotiske i at blive flået ud af søvnen og skulle bøde for det med træthed, irritation og manglende overskud er bogens bagtæppe. Uformåenhed i forhold til at få kaos til at stoppe og samtidig ikke have noget konkret at rette vreden imod ud over en sagesløs baby skaber en situation hvor skam, skyld og ansvar mødes. Det irrationelle menneske, som en baby er, responderer ikke direkte på omsorg og formaninger og kan endda bringe sider frem i en, man knap nok kan genkende.
En skam ved vredenvera der græder inde på soveværelsetmalou siger et eller andet, vera holder opbegynder igen, jeg holder mig for ørernehvisker hold nu kæft, hold nufucking kæft, tager tæppetover hovedet, hold nu fucking, fucking kæft
»Jeg har helt klart skammet mig over den vrede, jeg har følt. Specielt i de situationer, hvor vores barn har været sygt og haft feber. Jeg troede ikke, det ville ske. Jeg troede, jeg ville være en person, der kunne bevare roen og selvkontrollen. Det passer slet ikke ind i min forestilling om, hvad en god forælder er, at blive vred på den måde, som jeg kunne mærke, jeg blev.«
Bogens hovedperson plages af afmagt. Den nagende fornemmelse af, at hvis man blot kunne gøre noget anderledes eller bedre, så ville situationen blive lettere at håndtere. Eller endnu værre, om man allerede har gjort så mange ting forkert, at man ikke kan give andre end sig selv skylden for sin konstante udmattelse. Selvom man har gjort det bedste, man kunne.
»Jeg har helt klart oplevet, at jeg har manglet et sprog til at tale om de her ting. Mange gange, som faren i Søvn, har jeg mærket en så stærk vrede, at jeg har været nødsaget til at slå hårdt ned i madrassen eller har spændt i hele kroppen,« siger Johansson.
»Det er en oplevelse, som jeg privat har erfaret, at jeg deler med mange andre forældre.«
Danmark har fortsat nordisk bundrekord i fædrenes barsel. Fædre tager kun 8,6 procent af den samlede barsel i hele landet. Ifølge Johansson har det skabt en uhensigtsmæssig måde at tale om den far, der tager barsel.
»Min opfattelse er, at vi er nået til et sted, hvor man taler om den bløde mand, der gerne vil være med. Han findes, men vi er stadig lidt nysgerrige efter, hvem han er. Det bliver hele tiden italesat som en særlig ting. ’Nå, nu vil manden gerne prøve at være med.’ Man tager aldrig for givet, at det er han. Erhvervsarbejdet får stadig lov at være primært identitetsskabende for manden i den periode, hvor han har et spædbarn.«
Johansson mistænker, at denne høflige undren fra omverdenen skaber den diskurs, som opretholder rigide roller, som mange forældre egentlig ikke er interesserede i.
»Dette fanger jo også kvinden i en situation, hvor hun skal skabe mening i at være fuldtidsforælder, selvom det måske slet ikke er noget, hun egentlig har ønsket. Det er virkelig en god grund til, at alle forældreparter skal tage lige stor del i det arbejde, det er at have et barn. Det bevirker også, at alle får lov at opretholde en anden identitet end at være forælder,« siger Johansson, der selv har taget et halvt års barsel med sit første barn og et år med sit andet.
Søvnig på gadentænktehan måtte gerne råbe ad migmendet var bareikke særlig rart at jeg havdeverai klapvognen og han råbte mens hun varder fordi atjeg havde ikke lyst til at hun skulle blivebange
Rolf Sparre Johanssons bog er i to dele, en der foregår i hjemmet, i den lille puppe der virker til knap nok at være i kontakt med omverdenen, og en der foregår på Vesterbros gader. Her har faren i bogen konstant fejlslagne udvekslinger med andre. De indestængte nætter, der præges af envejskommunikation med et lille barn, føles som drømme, når man står i dagslyset. Men de er drømme, man stadig bærer rundt på. Identiteten som den omsorgsgivende far, der er oppe hele natten, kommer i konflikt, når hovedpersonen pludselig konfronteres med andre mænd på gaden, og de forventer, at han giver dem svar på tiltale og er hård i filten.
jeg blevblev sådan megetoverrumpletaf at han gjordedet hanstandsede og stod så tæt på mig og det der
Rollen som forælder og den plads man tager i det offentlige rum, kan således ikke skilles ad. Det har en unægtelig effekt, at hele ens opmærksomhed rettes mod et nyt lille individ. Specielt hvis man er på barsel.
»At være den der har ansvaret om natten mange måneder i streg, er en meget ensom tjans. Man kan ikke undgå at blive påvirket af det,« siger han. Det er i følge Johansson meningsløst at bibeholde det hårde skel mellem ude og hjemme. Et barn, der ikke sover, er ikke isoleret fra vores alles delte virkelighed.
»Det, der foregår i hjemmet, har en altafgørende betydning for, hvad der sker i det offentlige rum. Når man bruger natten, der skulle være dér, hvor man lader sine batterier op, til at sætte et andet menneske først, så er man tappet for overskud, når man er ude.«

