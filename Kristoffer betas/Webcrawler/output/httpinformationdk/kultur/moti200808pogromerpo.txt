Pogromer og populærkultur
Både Poul Henningsen og Carl Th. Dreyer er på programmet i Cinemateket i løbet af august


 Sommerferien er ved at være forbi, og efter en månedlang pause er Cinemateket i København klar til igen at gøre os bekendt med gamle og nye nedslag i både dansk og udenlandsk filmhistorie.
Mellem de danske tilbud finder man en nyrestaureret stumfilm af Carl Th. Dreyer. Elsker hverandre, som instruktøren lavede i Tyskland i 1922, fortæller en barsk, medrivende og almengyldig historie om pogromer i Rusland i tiden inden den russiske revolution. 
Ondskaben i mennesket
Jeg så Elsker hverandre på filmfestivalen i Berlin tidligere i år, og ved den lejlighed talte jeg med Dan Nissen, direktør for Cinemateket, der har stået for restaureringen af filmen.
"Dreyer får lov til med denne historie at lave noget meget centralt om menneskeforfølgelse og den ondskab, der er mellem mennesker," sagde Nissen blandt andet om filmen,
"Han gør det samme i Blade af Satans bog (1921), hvor det er Satan, der frister mennesket til at handle ondt. Satans rolle er i denne film overtaget af Johannes Meyer, der spiller politispion. Det handler heller ikke så meget om religiøse modsætninger som om modsætninger mellem mennesker, der bliver sat i scene af politiske årsager. Politispionen får jo til opgave at skabe en pogrom for at aflede opmærksomheden fra revolutionen."
Moritzen 80 år
I den danske ende har skuespilleren Henning Moritzens også udvalgt favoritter blandt sine egne film. Det drejer sig ikke mindst om Thomas Vinterbergs Festen (1998), Bent Christensens Harry og kammertjeneren (1961), Ingmar Bergmans Hvisken og råb (1972) og Finn Henriksens dejlige Forelsket i København (1960), som vises ved et særarrangement på søndag den 10. august. Moritzen, der blev 80 år den 3. august, vil selv være til stede efter visningen, og forfatteren Niels Birger Wamberg holder en fødselsdagstale for ham.
På programmet i august er tillige koreografen og instruktøren Bob Fosses film, naturligvis inklusive Cabaret (1972), og en serie med den mere eller mindre selvforklarende titel Sideshow Freaks, der byder på visuelle og emotionelle oplevelser som Dr. Caligaris Kabinet (1920), Elefantmanden (1980), Holy Blood (1989) og Tod Brownings klassiske Freaks (1932).
Lysmageren
En anden serie, Cine-essays, præsenterer en række personlige dokumentarfilm af så forskellige instruktører som Jean-Luc Godard - der dissekerer filmhistorien på vanlig idiosynkratisk vis i den meget lange Historie(s) du Cinéma 1-8 - Chris Marker, Errol Morris og lysmageren selv, Poul Henningsen.
Bedst af de øvrige udenlandske tilbud er anden afdeling af serien Den vilde bande, der viser 'USA på vrangen' gennem film lavet fra 1968 til 1980, hvor Michael Ciminos Heaven's Gate mere eller mindre egenhændigt lukkede festen for alle de unge filmskabere, der havde fået adgang til de kriseramte selskaber og store budgetter i 1970'erne.
Filmen, der har den danske titel Himlen på jorden og kan ses i Cinemateket, kostede en formue at producere og floppede i biograferne, hvorfor studiebosserne smækkede pengekassen i, og en ny, mere pengefikseret og, vil nogen mene, kunstnerisk mindre frugtbar æra tog sin begyndelse.
Begivenhedsrigt
William Friedkins kriminalfilm The French Connection (1971), der har Gene Hackman i hovedrollen som brutal politimand, John Cassavetes Ansigter (1968), Robert Altmans Nashville (1975), Walter Hills Krigerne (1979) og Sam Peckinpahs Køterne (1971) er blot nogle af de film og instruktører, som er en del af Den vilde bande, og som er med til at garantere en begivenhedsrig måned for alle filmelskere.

www.cinemateket.dk
På foregående side kan man læse mere om den amerikanske filmkunstner James Benning, hvis film også kan ses i Cinemateket i august

