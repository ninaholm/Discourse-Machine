En sjælden filmfugl
Cinemateket byder på den norske filmmodernist Erik Løchens ’glemte’ værker


Da godt 30 repræsentanter for den norske filmbranche i 2011 fik til opgave af filmtidsskriftet Rushprint at vælge de 10 bedste norske film nogensinde, kom to instruktører til at optræde to gange hver på listen: Joachim Triers to spillefilm,Reprise(2006) ogOslo, 31. august(2011), fik henholdsvis en tredje- og en syvendeplads, mens de eneste to spillefilm instrueret af Erik Løchen,Jakten(1959) ogMotforestilling(1972), blev nummer et og seks.Der er en vis poetisk retfærdighed i, at Trier og Løchen begge optræder så markant på listen, idet Trier om noget inkarnerer norsk films fremtid, mens Løchen på sin vis gjorde det samme for 50 år siden. Og poesien stikker dybere endnu: Joachim Trier er Erik Løchens barnebarn, og selv om de som billedmagere er meget forskellige, er de begge kompromisløse og originale, modernistiske historiefortællere.Men hvor Joachim Triers film både har været i biografen og er udgivet på dvd i Danmark, er det sværere at komme i nærheden af Erik Løchens film. Det bliver der dog nu mulighed for takket være Cinemateket i København, der i denne måned viser bådeJaktenogMotforestillingog de to film, Løchen skrev manuskript til, Knut Formossiste jakt(1973) ogFabel(1980), begge instrueret af Jan Erik Düring.Frisk og overraskendeErik Løchen blev født i 1924 og ville egentlig have været advokat, men Anden Verdenskrig kom i vejen. Efter krigen ernærede han sig som jazzmusiker, angiveligt en dygtig én af slagsen. I 1950 begyndte han at lave korte dokumentarfilm, og frem til 1977 instruerede han 28 og klippede og skrev manuskript til endnu flere. Han døde i 1983, 58 år gammel.Løchen regnes for at være en af de vigtigste norske filmmodernister, og det kan man for alvor se i debutspillefilmen,Jakten, der med mere end 60 år på bagen stadig virker frisk og overraskende med sit jazzede lydspor og dynamiske kamera- og lydarbejde. Filmen er på overfladen et traditionelt trekantsdrama, der dog eksperimenterer så meget med fortællestrukturen, at den ikke lader den franske nybølges mest legesyge instruktører noget efter.Jaktensfortæller henvender sig på lydsporet både til publikum og personerne i filmen, ligesom personerne selv henvender sig til fortælleren, svarer på hans spørgsmål og med indre monolog endda taler med hinanden. Det lyder måske forvirrende, men er det ingenlunde. Snarere giver det Løchen mulighed for at trænge langt ind i det potentielt sprængfarlige forhold mellem vennerne Bjørn (Rolf Søder) og Knut (Tor Stokke), der begge er forelsket i smukke Guri (Bente Børsum), der har valgt at gifte sig med Bjørn. Efter i flere år at have opholdt sig i udlandet vender Knut en dag tilbage til Oslo, og de tre venner tager på jagt på fjeldet, hvor et på én gang psykologisk og fysisk drama udspiller sig.I filmens begyndelse får vi at vide, at et menneske er blevet skudt under en jagt, måske var det en vådeskudsulykke, måske var det ikke. Det bidrager selvfølgelig kun til spændingen, at publikum ved, at det ender med et dødsfald.Jaktenfik i Cannes en pris for sit suggestive lydarbejde, og filmen demonstrerer, hvor interessant en filmhåndværker Løchen er. Hans kamera bevæger sig tæt på personerne, ser ind i deres indre, og de velkomponerede sort/hvide billeder afsøger samtidig de vidtstrakte fjelde, der paradoksalt nok kommer til at fremstå ganske klaustrofobiske, efterhånden som spændingen stiger.Der gik 13 år, før Løchen lavede en ny spillefilm, den endnu mere eksperimenterendeMotforestilling, der også blev hans sidste. Man forstår, hvorfor begge Løchens film er på listen over de bedste norske film nogensinde – og hvorfor Jakten topper listen – de ligner ikke meget andet, som kommer fra Norge. Det skulle da lige være Joachim Triers film.cinemateket.dk
