Gardistens længsel
I den afghanske Helmand-provins er kolde øl kun en fjern drøm, men her er to forslag til øl, der vil klæde ethvert veldækket påskebord


 En smag af undertrykt angst og lurende farer. Af brændende hede, af støv i halsen og af pumpende adrenalin. Af vakte sanser i alarmberedskab. Nej, bare rolig, der findes vist ikke øl, der vil hensætte Dem i en sådan tilstand. Derimod forestiller jeg mig, at den afghanske Helmand-provins udmærket kan hensætte soldaterne fra Kongens Livgarde i længsel efter et mindre tørlagt, mere festligt og, frem for alt, mere fredeligt sted. 
Og efter øl, helt sikkert. For er der noget, det ikke flyder med i den gamle Taleban-bastion, er det øl. For øl har ikke noget at gøre i en kampzone - livgardens chef, kammerherre Harkjær understreger det personligt og utvetydigt over for Eders prøvesmager. Her er der brug for de klareste hoveder og den yderste disciplin. Men heldigvis for vore drenge og pi'r i kongens klæ'r, der sætter deres liv ind på at sikre Helmands gode borgere imod tilbagefald til åndsformørket idioti og tyranni, er det jo ikke sådan, at man i Kongens Livgarde slet ikke kender til at nyde øl. Nu er det nyligt reetablerede Kongens Bryghus så meget passende blevet leverandør af en ny af slagsen, Rosenborg Ale. Den er kreeret specielt til gardens 350 års jubilæum, der fejres senere i år, men findes allerede nu i handlen.
Lethed til ganen
Den smukke gyldne ale er skabt af KB's brygmester Morten Ibsen, og hvis Morten har sigtet efter noget fyldigt og rundt, underspillet elegant og drikkeligt og læskende, ja så har han ramt bulls eye ... 
Den funklende klare Rosenborg er en pale ale af den ikke-imperiale slags. Skumkronen er moderat, men af tæt tekstur, mundfølelsen er perlende kulsyrelivlig. Maltsødme, frisk citrus og sprød bitterhed præger smagen, der ikke efterlader bitterhed, men en lethed over ganen, der gør dette bryg til lige netop sådan en universel tørstslukker, man må savne i Helmands landskaber. Hvis man ønsker en øl på påskens bord, man kan drikke i rigelige mængder, er Rosenborg et fortrinligt valg, og den er glimrende til charcuteri, skulle jeg hilse og sige. Vel rummer den ikke store overraskelsesmomenter eller festfyrværkeri, når man lærer den at kende, men er man ikke en stakkels ølanmelder, behøver det jo heller ikke altid at være så superforpligtende at nyde en god øl. 
Fra Varde
Vil man hellere have en ægte påskebryg, kunne det være Kunøe var bryggeriet Warwik. Bryggeriet hedder således, fordi det er beliggende i Varde (Warwik er Vardes oprindelige stavemåde), og hvem er så Kunøe? Jo, han er en af de historiske købstadsoriginaler, der lægger navn til Warwiks portefølje, blandt hvilke andre kan nævnes Frk. Friis, Vinkelskriver Murtfeldt, Røde Vagn og Fuldmægtig Skafte. Hvem den historiske Kunøe mere præcist var ud over at være en excentrisk tømrer, der endnu huskes af Vardes ældre, har jeg ikke været i stand til at opsnappe, men øllen er i al fald original i den forstand, at det lige præcis er sådan, en original påskebryg skal smage. Den skal nemlig være en bock, have ravfarvet lød og råhvidt hoved og maltsød aroma. Oven i det velsignede karamelpræg får vi i Kunøe tillige florale og melonagtige nuancer. Smagen har humlesyrlighed, der pifter maltsødmen op med let metallisk kant, og toner ud i den himmelske humlede efterbitterhed, der kendetegner virkelig velbryggede øl. 
God påske, i Varde som i Helmand. 

6/6: Kongens Bryghus: Rosenborg Ale, 5,3 pct., 70 cl, 39 kr. i Superbest
6/6: Warwik: Kunøe, 6,1 pct., 50 cl, 38 kr. i Barleywine, Læderstræde, København

