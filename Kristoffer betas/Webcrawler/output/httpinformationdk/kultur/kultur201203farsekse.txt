Min fars eksempel
Skingert: Der er sikkert folk fra de laveste sociale lag, der udnytter systemet, men mine indre politiske organer begynder altså at syde, når Henrik Dahl og Ole Thyssen igen og igen taler om ’den udspekulerede underklasse’


 Når jeg hører kultursociologen Henrik Dahl og filosoffen Ole Thyssen igen og igen aflire deres greatest hit – det med omkvædet om, at den udspekulerede underklasse har fundet ud af at fremstille sig selv som ofre og dermed få ’succes som tabere’ – kommer jeg til at tænke på min far. Samtidig begynder mine indre politiske organer at syde og boble.
Jo, der findes mennesker fra samfundets laveste sociale lag, der udnytter systemet. Der findes også mennesker, der høster gevinst på at fremstille sig selv som ofre. Men det er forsvindende få i forhold til det antal mennesker, der knokler mere end de burde. Folk, der sætter en ære i at klare sig selv for enhver pris. Der er skraldemænd og bygningsarbejdere, der fylder sig med smertestillende piller hver morgen, inden de går på arbejde. Hvad de tænker, når Dahl og Thyssen endnu engang toner frem på tv-skærmen, kan jeg strengt taget ikke vide. Men jeg gætter på, at det er noget i stil med, at de to fyre der, de kunne eddermame godt trænge til en rask omgang manuelt arbejde. Eller et par år på laveste dagpengesats.
Andre har mere blik for, at de hver for sig har skabt sig en smuk karriere som dem, der siger højt, hvad pæne borgere helst vil slippe for selv at sige. Nemlig at samfundet nok ikke har råd til at hjælpe de svage så meget, som det har gjort, i alt fald ikke uden at det kommer til at gå ud over de hårdt tilkæmpede privilegier hos middelklassen. Og at pille ved dem vil ikke være populært. Derfor er det vældig bekvemt med to forlæste hoveder, der kan forklare, at de svage slet ikke er svage. De er nærmere udspekulerede nasseprinser, der udelukkende tænker på, hvordan de kan få flest penge ud af at arbejde så lidt som muligt – helst slet ikke. Her stiller Dahl så sit skingre fantasibillede af de succesfulde tabere op – mens Thyssen bliver mere og mere forundret over, at selv folk på hans eget uddannelsesniveau ikke kan se det indlysende rigtige i det filosofiske væv, han egenhændigt har spundet i sit sterile og virkelighedsafskærmede studerekammer.
Stolthed og trods
Min far blev født i det historisk set ikke uinteressante år 1917. Han var horeunge, som man smagfuldt kaldte det dengang. Hans mor, min bedstemor, havde ry som egnens skønhed, men kort tid efter at hun havde født far, blev hun ramt af polio. Jeg kan kun huske hende som siddende og, ved sjældne lejligheder, som besværet stavrende af sted ved hjælp af to stokke. Den mand, hun giftede sig med, fars stedfar, var noget så – også dengang – sjældent som analfabet, og han brød sig meget lidt om sin ’uægte’ søn, der var lige lovlig kvik i hovedet. Som det var almindeligt dengang, kom far tidligt ud at tjene, i landbruget, og den skolegang, han fik, var så lemfældig, at han, på trods af kvikheden, faktisk ikke lærte at læse eller skrive ordentligt. Det lærte han først, da han blev gift med min mor – det var simpelthen hende, der lærte ham det. I Mellemkrigstiden fik far tuberkulose, han var i lang tid indlagt på et sanatorium, og efter Besættelsen, omtrent på det tidspunkt, hvor jeg blev født, blev hans ene lunge fjernet. Han blev tilkendt invalidepension, men frasagde sig den efter kort tid. Af stolthed og trods. Han trivedes på ingen måde med at blive forsørget af det offentlige – ligge samfundet til byrde, som det hed – og han skulle nok selv forsørge kone og børn. Det gjorde han også – ligesom et utal af andre, hvis helbred ikke nødvendigvis var stort bedre.
Se, det var jo en historie af den gode, socialrealistiske slags, men derudover er den nu faktisk også sand. Jeg er naturligvis klar over, at den er usædvanlig velegnet til at give nutidens forkælede unge dårlig samvittighed. Men det behøver de ikke at have.
Der er grænser
Fars eksempel bør helst ikke forlede nogen til efterfølgelse. Efter at have arbejdet i landbruget i mange år blev han jord- og betonarbejder – som nu engang var det arbejde, der var at få. Og han kom til at betale en høj pris for sin stolthed, den højeste nemlig. Han døde i 1978, kun lige godt 61 år gammel. På trods af sin sygdom og hårde skæbne i øvrigt har jeg aldrig hørt ham begå sig i den idræt, som mange dyrker med fryd: Praleriet over, hvor hårdt, man har haft det. Hvis han tænkte i de baner, holdt han det for sig selv.
Når han så stædigt modsatte sig blive forsørget af det offentlige, var det naturligvis ikke af uselviske grunde. Jeg tror ikke, han tænkte på nogen særlig pligt til at ’give sit bidrag til samfundet’, som nutidens politikere panegyrisk udtrykker det. Han tænkte utvivlsom først og fremmest på sig selv og det ry, man får, når man er selvhjulpen, nemlig mange gange bedre end det, man får, når man bliver forsørget. Det er selvfølgelig også i dag motivationen til at gå på arbejde hver dag, selv smøre sine leverpostejmadder osv. Det der hellige præk om at bidrage til samfundet er – som så meget andet i nutidens floskulatur – at reducere virkeligheden til dårlig litteratur, til skildringer af et heroisk folk, der står sammen i et og alt og kun har tanke for samfundets ve og vel.
Men fars eksempel? Selv om der nok skal være nogle – en kultursociolog og en filosof f.eks. – der vil synes, det er beundringsværdigt, er der al mulig grund til at advare mod det. Der er trods alt grænser for, hvad et samfund kan forlange af en borger. Også en borger, der gør alt, hvad han kan, for ikke at få succes som taber.

