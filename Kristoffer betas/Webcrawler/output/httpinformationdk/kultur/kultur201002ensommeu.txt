Om de ensomme ulve
Når mænd har været i fængsel, har de efter løsladelsen rigtig svært ved at finde fodfæste. Og det kommer til udtryk på mange forskellige måder. Det bliver slået fast med syvtommersøm i flere af Berlinalens konkurrencefilm, bl.a. en dansk og en norsk


 Tre gamle arvefjender, Sverige, Norge og Danmark, har fundet sammen i et lykkeligt samarbejde med konkurrencefilmen En ganske snill mann. Den er instrueret af nordmanden Hans Petter Moland, har svenskeren Stellan Skarsgaard i hovedrollen og manuskript af danskeren Kim Fupz Aakeson. I Berlin elsker man den. Jublen og latteren var i hvert fald ret konstant i salen ved pressevisningen af filmen i mandags.
Historien er, at Ulrik, rørende og maskulint på den tavse-kæmpe-måde spillet af Skarsgaard, bliver løsladt fra fængslet efter at have brummet i 12 år for at have skudt sin kones elsker.
Da han kommer ud, opsøger hans gamle dårlige selskab ham straks for at få ham til at hævne sig på fyren, der angav ham. Men Ulrik er mere interesseret i at få et forhold til sin søn Geir, som han ikke har set, siden Geir var 13 år. Læg dertil en række fuldkommen ubetaleligt morsomme sexscener, eftersom alt i Ulriks nærhed med et skørt og en puls tager underbukserne af, så snart de ser ham.
Sjovt på norsk
Skarsgård har siden indspilningen aflagt sig den tynde grå pisk i nakken og sin kedeldragt. På pressemødet er han ulastelig på den svenske måde med jakke og rødt berlinalehalstørklæde ved siden af instruktør Moland, der virker, som om han skal boble over af veloplagthed.
Information vil gerne vide, hvordan dette cross-over-Skandinavien-samarbejde gik:
»Det er et af de sjoveste manuskripter, jeg har læst,« siger Moland, der ikke selv fik idéen til filmen, men fik manuskriptet tilbudt.
»Aakeson er en af de mest begavede manuskriptforfattere, og jeg ville ønske for alle, at de kunne få lov til at arbejde sammen med ham,« siger han og fortæller, at det sprogligt fungerede fint, men at nogle sætninger måtte drejes for at blive sjove på norsk.
Svenska Dagbladets Jan Lumholt er næste spørger. Noget slukøret må han dog erkende:
»Min danske kollega stjal mit spørgsmål, men sådan er det også i fodbold. De slår os hver gang,« siger filmanmelderen, der dernæst påpeger, at han savner Aakeson i panelet. Det gør Moland også, siger han og roser danskeren for hans åbenhed over for de få ændringer, han havde til manuskriptet.
Skarsgård mener, at filmens kvalitet ligger i, at den er »skør, sjov, smuk, tragisk og virkelig rørende, for det er det, vi alle er.«
En norsk journalist vil gerne vide, om Moland var inspireret af de amerikanske Coen-brødre, da han lavede filmen.
»Næ, men jeg lod mig inspirere af min egen bror,« griner Moland.
Det amerikanske filmtidsskrift Variety griber netop fat i dette og skriver, at »filmen føles som en hyldest til Coen-brødrene« og er i øvrigt meget begejstret for filmen. Variety kalder det »en morsom og en på-en-eller-anden-måde-men-ikke-udelukkende sort komedie,« der »repræsenterer det bedste begge (Moland og Skarsgaard, red.) har lavet længe.«
Et alvorligt menneske
Verden er fuld af mænd, der bliver løsladt fra fængslet og skal ud i samfundet igen. I hvert fald ifølge Berlinalens hovedkonkurrence. Som i En ganske snill mann er det også tilfældet i den tyske Der Räuber af instruktøren Benjamin Heisenberg og i den iranske Shekarchi (The Hunter) af Rafi Pitts. Heisenberg har her lavet sin anden spillefilm, denne gang om en virkelig begivenhed i Østrig i 1980'erne. Samtidig med at en ukendt mand, der kort tid forinden var blevet løsladt fra fængslet, vandt Wien Maraton og flere andre store løb, begyndte en serie af bankrøverier at finde sted. Det viste sig at være den samme mand, der på denne måde forenede sin hobby med sin profession, og han endte med at blive fanget i den største politiaktion i efterkrigstidens Østrig.
Filmen er noget éndimensionel, det mener i hvert fald filmtidsskriftet Screen, der skriver, at den »lider af, at det ikke er lykkedes instruktøren, Benjamin Heisenberg, at trænge ind i sin hovedpersons motivering.«
Netop dette er også et tema på pressemødet, hvor meningerne går fra netop denne indvending hos en canadisk journalist til en tyrkisk journalist, der kalder filmen »storartet« og »blændende«. Heisenberg forsøger at påpege, at han netop ikke har forsøgt at lave en psykologisk karakter, men at beskrive et fænomen.
»Manden her handler nærmest som en ulv, derfor vil vi hellere ikke fortælle om hans eventuelle traumatiske baggrund,« siger Heisenberg, men mennesket er jo ingen ulv, selv om man godt kan få sine tvivl, når man betragter skuespilleren Andreas Lust. Han spiller hovedrollen, og på pressemødet optræder han med samme livløse stoneface, som han gør i filmen.
En italiensk journalist fra Corriere della Sera nævner, at Lust ikke har smilet en eneste gang, hverken i filmen eller her. Er han altid så alvorlig? Lust forsøger vride sine mundvige en anelse opad, hvilket tydeligvis falder ham svært og siger, at han er et menneske, der tager tingene alvorligt. Det tror vi på.
Ude i skoven
Samme ubevægelighed, dog spillet med større inderlighed, oplever man hos instruktøren Rafi Pitts, der selv spiller hovedrollen i den iranske film The Hunter, der også deltager i hovedkonkurrencen. Her får vi dog baggrunden for den ensomme ulv, idet han spiller Ali, der mister sin kone og datter i kampen mellem politi og demonstranter ved en politisk demonstration i Teheran.
For at hævne sig dræber han af fortvivlelse to politimænd og søger ud i de nordlige skove. Som i Der Räuber får vi også her en storstilet politiklapjagt, og heller ikke her prales der med een lykkelig slutning.

