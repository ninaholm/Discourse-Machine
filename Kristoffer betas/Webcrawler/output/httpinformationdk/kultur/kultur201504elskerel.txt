Elsker, elsker ikke: Lars Kjædegaard



 Elsker
Min kone, mine børn, resten af familien og mine venner. Jeg elsker mine børn for deres appetit på livet, deres flid og den kendsgerning, at de nu som voksne stadig gider at tage på ferie med deres forældre. Jeg elsker også mit arbejde, men det er på en helt anden måde. Jeg elsker at gå på museum med min kone og se billeder af malere som Goya, Rembrandt, Sisley og Turner. J.S. Bach. Jeg elsker at forære tøj til genbrug og falde over en lime­grøn viskoseskjorte. Jeg elsker kaffe, kager, te med citron, danskvand og en enkelt gin & tonic. Katte. At genlæse Elmore Leonards Maximum Bob. Og Bob Dylan – Onkel har jeg elsket, siden jeg legede med klodser. Jeg elsker også at spille musik for folk med Lars Kjædegaards Orkester.
Elsker ikke
Chris de Burghs »The Lady in Red«. Grå stær. At stå på en stige og skrue noget fast i loftet. Ordet ’biopsi’. At drikke mig pissefuld. Udtrykket ’pænt goddag’. Paneldiskussioner og debatmøder. Danseteater, udklædning og cirkusklovne. At rode med kabler og købe energisparepærer. TastSelv, e-Boks og brætspil. Hoteller, som ikke ligner billederne på hjemmesiden. Tanken om, hvor hurtigt årene gik. Chris de Burghs »The Lady in Red«.

