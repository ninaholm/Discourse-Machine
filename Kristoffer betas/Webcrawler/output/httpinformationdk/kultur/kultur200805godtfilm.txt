I godt filmselskab
En kompromisløs skuespiller, en mand med 1.000 ansigter og to politisk og menneskeligt engagerede filminstruktører er nogle af tilbuddene i Cinemateket i København i den kommende måned


 "At kalde Daniel Day-Lewis en 'kompromisløs skuespiller' synes en håbløs underdrivelse," skrev Jonas Varsted Kirkegaard i et portræt af den britiske skuespiller i filmmagasinet EKKO.
"Den nærmest afsindige ildhu, han går til opgaven med, har ikke blot skaffet ham tilnavnet 'Englands Robert De Niro', men også gjort ham til en levende skuespillerlegende."
I løbet af juni måned kan man se eller gense 15 film med Day-Lewis på rollelisten. Fra de to væsensforskellige film, han lavede i 1985, James Ivorys periodestykke Værelse med udsigt og Stephen Frears' samtidige Mit smukke vaskeri, til de film, som for alvor har gjort ham til en stjerne. Michael Manns Den sidste mohikaner (1992), Jim Sheridans Min venstre fod (1989), der indbragte Day-Lewis en Oscar, og In the Name of the Father (1993), Martin Scorseses Uskyldens år (1993) og Gangs of New York (2002) og selvfølgelig Paul Thomas Andersons monumentale There Will Be Blood (2007), hvor Day-Lewis er så skræmmende intens som aldrig før og også fik en Oscar for anstrengelserne.
For feinschmeckerne er der mulighed for at se John Schlesingers Sunday Bloody Sunday fra 1971, hvor den blot 14-årige Day-Lewis ifølge Cinematekets program spiller en bølle. Det var hans første filmrolle.
1.000 ansigter
Den amerikanske skuespiller Lon Chaney, der døde i 1930, var en af stumfilmens største skrækfilmstjerner, og han fik tilnavnet 'manden med de 1.000 ansigter', fordi han var så dygtig til helt at skifte udseende, hvis rollen krævede det. James Cagney spillede i øvrigt skuespilleren i en biografisk film fra 1959 med den titel.
Cinemateket viser i juni tre film med Chaney i hovedrollen, ligesom man har mulighed for at komme bag om hans mange masker i portrætfilmen Lon Chaney: A Thousand Faces.
Fans vil nok have størst fornøjelse af at se Klokkeren fra Notre Dame (1923) og Operaens hemmelighed (1925), der er baseret på Spøgelset i operaen. Men har man lyst til at se Chaney i en mere 'almindelig' rolle - som han faktisk havde mange af - kan man løse billet til Tod Brownings Rendestens-rosen, hvori skuespilleren har rollen som barsk gangstertype.
Chaney og Browning, der vel nok er bedst kendt for Freaks (1932) og Dracula (1931), lavede i alt 10 film sammen, og siden overtog Chaneys søn, Lon Chaney jr. faderens position som en af skrækfilmens store skikkelser med titelroller i The Wolf Man (1941) og The Mummy's Tomb (1942).
Vedkommende historier
To filminstruktører, som stadig er i fuld gang med at sætte deres tydelige præg på verdensfilmen, er tyrkisk-tyske Fatih Akin og mexicanske Guillermo del Toro, og deres film kan man også se i Cinemateket i juni. De fleste af del Toros film, fra den usædvanlige vampyrfilm Cronos (1993) til den mangefacetterede fantasyfilm Pans labyrint (2006), har både haft dansk biografpremiere og kan fås på dvd. Man bør dog ikke snyde sig selv for et biografgensyn med Cronos eller spøgelsesfilmen The Devil's Backbone (2001), der ligesom del Toros øvrige film bruger den fantastisk genre som udgangspunkt for at fortælle aldeles vedkommende historier.
Derimod er det for første gang muligt at se de spillefilm, som den ligeledes politisk og menneskeligt engagerede Akin lavede før sit store gennembrud, Mod muren (2004), der vandt Guldbjørnen i Berlin.
Short Sharp Shock hedder hans debutfilm fra 1998, og den handler om tre venner; en græker, en serber og en tyrker, som alle drømmer om et bedre liv. To år senere lavede Akin roadmovien In July, som følger en lærerstuderende (spillet af Moritz Bleibtreu) på en biltur gennem Europa. Og endelig er der Solino fra 2002, som portrætterer en familie, der flytter fra Italien til Tyskland for at prøve lykken.
Man kan også gense Mod muren, Fatih Akins seneste film, På himlens kant (2007), og dokumentarfilmen Crossing the Bridge, der skildrer musikmiljøet i Istanbul.

Titler og spilletider på www.cinemateket.dk

