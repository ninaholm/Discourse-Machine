Bosse på Bjerget
Efter teaterchefens fyring skal profilen repareres på Det Kongelige Teater. Noget af det kunne måske gøres med en kop kaffe


 
	I 2014 skal Det Kongelige Teater finde en ny teaterchef, der kan forvandle nationalscenens noget forplumrede image til en klar, kunstnerisk profil.

	Fyringen af teaterchef Erik Jacobsen i november skete på en uhørt voldsom og klodset facon – og tilsyneladende også på en unødvendigt brutal måde. Manden blev bedt om at holde op som teaterchef med én dags varsel, til trods for at han tilsyneladende ikke havde gjort noget, der kunne retfærdiggøre dette tvangstempo. Det virkede, som om bestyrelsen udlevede sin egen barske fortolkning af Holbergs Jeppe på Bjerget, men blot gav missionen dæknavnet Jacobsen i Havnen.

	Synlighed i jobopslag

	Bestyrelsesformand Stine Bosse benyttede sig af magten i sin formandsposition til at foretage denne manøvre – og måske også af det samtidige departementschefskifte i Kulturministeriet. Hvorom alt er, så flashede bestyrelsen en ledelsesstil, der er konfrontatorisk og dialogløs – altså alt det, der formodentlig ikke kan styre Det Kongelige Teater frem mod en ny og tillidsskabende fremtid. Om der kommer et retsligt efterspil oven på fyringen, vides endnu ikke. Men det havde da antageligt været en del billigere bare at lade Jacobsen sidde på posten frem til sommer. Ikke mindst eftersom bestyrelsen ikke havde et nyt chefemne klart.

	Stillingsopslaget er netop annonceret. Formuleringen er nu, at personen skal have ’kunstnerisk indsigt, politisk forståelse og betydelig ledelsesmæssig erfaring’. Hvor kunstnerisk vedkommende skal være i forhold til de kunstneriske chefer, angives ikke. Og der betones heller ikke den folkelige gennemslagskraft og den naturlige medietække, der er et uomgængeligt krav til en nationalscenechef i dag. Der står blot, at teaterchefen skal være ’synlig’.

	Så spændingen stiger. Der er ansøgningsfrist den 7. januar.

	Kun for de unge

	Det Kongelige Teater er besat af tanken om at skaffe nye publikumsgrupper, så tilskuertallet på 550.000 kan vokse. Det er fint. Men teatret bruger forbløffende få kræfter på at kræse om de ikke-unge tilskuere, der allerede er abonnenter og stamkunder. Billetpriserne er fortsat alt for høje.

	Logistikken fylder også meget. Fordi det trækker ud med det pinligt fejlslagne og konkursramte evighedsbyggeri af den lillebitte bro over inderhavnen, så er Operaen bare for besværlig at komme til. Folk orker ikke turen ud til den forblæste brødrister mere.

	Der er altså nok at tage fat på for den kommende teaterchef. Men der skal publikumsservice til. Måske Det Kongelige Teater skulle begynde med at sørge for, at der er kvikt nok barpersonale til at betjene samtlige gæster og ikke bare de første syv i køen?

	Der er nok at tage fat på i 2014. Med eller uden Bosse på Bjerget.

	 

