Mike Nichols, 83
I sidste uge døde den amerikanske filminstruktør Mike Nichols, 83 år gammel. Her er en guide til syv af de bedste af hans i alt 19 spillefilm
 Mike Nichols under indspilningen af ’Charlie Wilson’s War’.
 


 Mike Nichols nåede i løbet af sin 50 år lange instruktørkarriere at lave adskillige fremragende film. Nichols optrådte som komiker sammen med Elaine May, inden han i 1966 debuterede som filminstruktør. Han beskæftigede sig både med det helt intime rum mellem mennesker og med politik, ikke mindst i det spændingsfelt, hvor menneskelige forhold bliver politiske eller påvirker politik.Her er syv af de bedste film, han lavede i løbet af sin karriere.Hvem er bange for Virginia Woolf, (1966)Et umage ægtepar, uforfærdet spillet af Elizabeth Taylor og Richard Burton – der selv var gift to gange – bekriger hinanden i denne sorthumoristiske filmudgave af Edward Albees kammerspil. Ondskabsfuldhederne fyger gennem luften, kun forstærket af hendes heftige alkoholindtag. Filmen blev Oscarnomineret i adskillige kategorier, og blandt andre Taylor fik en statuette for sin hudløse præstation.Fagre voksne verden, (1967)Mike Nichols vel nok mest berømte film handler om unge Benjamin (Dustin Hoffman), der lige er blevet færdig med universitetet og ikke kan finde ud af, hvad han vil med sit liv – selv om alle omkring ham har masser af fornuftige forslag. Det bliver ikke mindre indviklet af, at Mrs. Robinson (Anne Bancroft) gerne vil forføre Benjamin, der selv er forelsket i hendes datter (Katharine Ross). Simon & Garfunkels fantastiske musik udgør lydsporet til en film, der på sin vis kom til at repræsentere ungdomsoprøret.Punkt 22, (1970)Krig har sjældent forekommet mere absurd end i Mike Nichols satiriske Joseph Heller-filmatisering, der har Alan Arkin i hovedrollen som en pilot, der under Anden Verdenskrig forsøger at blive erklæret sindssyg, så han kan blive sendt hjem. Uheldigvis stiller bureaukratiet – titlens punkt 22 – sig i vejen. Vietnamkrigen var i fuld gang, da Punkt 22 havde premiere, og det var sådan set også den krig, filmen reelt kom til at handle om.Kødets lyst, (1971)Jack Nicholsen, Candice Bergen, Ann-Margret og Art Garfunkel spiller hovedrollerne i Mike Nichols udforskning af det moderne menneskes seksualitet, og især hvad en mands udfarende, uhæmmede seksualitet betyder for kvinderne omkring ham. Igen sætter instruktøren tidsånden – seksuel frigørelse, monogami, frie forhold – til debat, og igen er det ofte både bidsk og barsk. Silkwood, (1983)I en film baseret på virkelige begivenheder spiller Meryl Streep atomværksarbejderen Karen Silkwood, der chikaneres og bevidst udsættes for radioaktiv stråling, da hun vil fortælle offentligheden om livsfarlige arbejdsforhold. Det er en stærk film skrevet af Nora Ephron – kvinden bag blandt andre Da Harry mødte Sally – som skrev indtil flere film for Nichols.The Birdcage, (1996)Et bøssepars fredelige familieliv vendes på hovedet, da sønnike falder for datteren af en ærkekonservativ politiker. Robin Williams, Nathan Lane og Hank Azaria har hovedrollerne i The Birdcage, der er en genindspilning af en løssluppen fransk komedie, og som lykkes med at kombinere flamboyant med følsomt og på én gang være morsom og rørende.Præsidentkandidaten, (1998)Under pseudonym skrev Newsweek-journalisten Joe Klein i 1996 en nøgleroman om Bill og Hilary Clintons vej til Det Hvide Hus. I Præsidentkandidaten spiller John Travolta og Emma Thompson guvernør og fru Stanton, som de hedder, og filmen er en moralsk fabel om, hvor karismatisk og anstændigt et menneske, Stanton er, hvor stor en bedrager, han også er, og hvor langt han og konen er villige til at gå for at sikre sig magten. Adrian Lester har rollen som Henry Burton – Kleins alter ego – der er en af Stanton-kampagnens unge rådgivere, der tror på guvernøren, men mister sin uskyld undervejs. 
