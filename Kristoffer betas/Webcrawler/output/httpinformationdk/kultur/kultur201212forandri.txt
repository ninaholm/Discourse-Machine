’Forandringerne på P6 Beat er absurde’
De nye ændringer på P6 Beat bunder i en ’fuldstændig absurd’ sammenblanding af popularitetskriterier og den smalle kanals succeskriterier, lyder det fra musiker og radiovært Kristian Leth, der var vært på P6-programmet ’Album’


 To forskellige opfattelser af musikformidling er grundlæggende på spil i debatten om radiokanalen P6 Beat. Den ene abonnerer på tankegangen om, at DR skal udbrede noget, som har en samlende karakter. En bred karakter, som kan samle så mange som muligt. Den anden opfattelse ønsker at udbrede noget, som udpeges som noget særligt eller forfinet. Noget, som har en kulturel værdi, som er så stor, at DR har pligt til at underbygge det.
Sådan siger musiker og vært på radioprogrammet Album, Kristian Leth. Han kalder kanalen P6 Beat, som indtil i juli husede programmet, et »klokkeklart eksempel« på det sidste – i hvert fald i sin tanke.
»Ideen var at lave en kanal, som turde fokusere på det, som ikke var bredt. Derfor er det en fuldstændig absurd idé at putte popularitetskriterier ind i kanalens succeskriterier. Det er grundlæggende forkert, og det er en sammenblanding af to forskellige ting, som ikke bør finde sted.«
I sidste uge skrev Information, at kanalen de seneste måneder har undergået justeringer, fordi den har haft færre lyttere end forventet. Derfor udvides magten til de playlisteansvarlige, og færre forskellige numre sættes i rotation, så sangene i det store hele er genkendelige. Beslutninger, der undrer Kristian Leth.
»P6 Beat var et forsøg på for en gangs skyld at lave en anden form for musikjournalistik på DR, end der er plads til andre steder. P6 skulle stå for nysgerrighed, eventyrlyst og musikalsk udfordring uden at være en genre-kanal. Ideen om at begrænse de numre, der kan spilles, er den diametrale modsætning til ideen om P6.«
Skal ikke være P3-lillebror
Tidligere talte man om, at DR’s (monopol på) kulturformidling kunne blive for ’langhåret’, og for at undgå anklager om elitisme har man de seneste årtier kæmpet for at flytte kulturen ud til masserne. Lytter- og seertal har fået større betydning, men det er ikke på dette område, at DR skal tage kampen, mener Kristian Leth.
»Det er en kamp, der skal kæmpes med programmer som X Factor, hvor DR jo faktisk har enormt stor succes,« siger han.
– Men er der ikke god ræson i at foretage ændringer på en radiokanal?
»Jo, i høj grad. Og P6 har virkelig brug for forandring. Jeg skal være den første til at sige, at jeg har været meget skuffet over lyttertallene, og jeg forstår heller ikke, hvorfor vi har så få lyttere. Men programmerne med flest lyttere er jo dem, hvor værterne har størst personlig frihed, og det understreger jo bare den mærkelige, bizarre logik.«
– Til gengæld er lyttertallene steget, efter der er sket ændringer. Og hvis man får flere lyttere til at samle sig om den gode musik, så opprioriterer man vel netop det smalle?
»Nej, så laver man en smal ensformighed. Så bliver projektet at lave en lillebror til P3, som spiller lidt mere outreret musik, men det spændende ved P6 fra begyndelsen var, at det var en helt ny måde at tænke musikformidling på.«
Det tager tid
– Kan du ikke følge argumentet om, at hvis man strømliner musikken med playlister, kan man indkapsle flere lyttere til det unikke P6 Beat-univers, som så stadig holder fast i sine kerneværdier?
»Det kommer an på, hvad formålet med P6 er. Hvis formålet er at lave en ’P3 med god smag’, er det noget af det mest forlorne. Og hvis man vil lave en klub for folk, der kan lide den samme slags musik, er det en underlig sammenblanding af præmisserne. Så laver man en lille ø, hvor folk kan sidde og være enige og høre det samme musik, og det er heller ikke meningen.«
– Hvad mener du, formålet er?
»At turde vægte musikformidling. En kanal for dem, der er interesserede i musikformidling. Det er ikke en klub for nogle, som går i noget bestemt tøj, en slags hipster-P3, det kan jeg ikke forestille mig noget værre end.«
»Det interessante er at lave et nyt bud på en succesfuld musikformidling. Der er mulighed for, at det bliver for en mindre skare, men hvis man er vedholdende, så finder de mennesker, der gerne vil lytte, frem til den. Jeg tror, at en af grundene til P6’s dårlige lyttertal har været, at de, som selv opsøger den musik, de gerne vil lytte til, lige skal vænne sig til ideen om at tænde for en radio.«
Der er ikke planlagt nye Album-udsendelser, selv om programmet både har været en succes på lyttertal og et program, der har skabt omtale. Som Kristian Leth siger, har han aldrig prøvet at få så megen respons for et radioprogram, som tilfældet har været med Album.
»Jeg har ikke været udsat for kærlighedserklæringer på den her måde før, og jeg tror ikke, det er fordi vi har været geniale. Jeg tror bare, det er fordi ingen andre har lavet sådan noget her.«
Vært på programmet BAS, Pelle Peter Jensen, har på sin åbne Facebook-profil forsvaret P6 Beat. Information har forsøgt at få fat på værten, men det har ikke været muligt, da han er i Grønland. På sin profil skrev han blandt andet:
»P6 Beat er stadig ved at finde sine fødder (og sin skostørrelse), men det ser altså ikke så slemt ud, synes jeg helt personligt. Fakta er, at kun to programmer lukkes – elskelige Klik og Weekend med. Kanalens lyttertal (og dermed eksponeringen af en masse interessant musik) er kun gået fremad siden sommerens justeringer. I BAS har jeg stadig 100 procent redaktionel frihed. (…) Jeg synes netop, at DR opprioriterer det smalle ved at sørge for, at det får flere lyttere. Og det er det hele værd, hvis kompromiset er et par ældre hits i ny og næ.«
Læs også P6-redaktør Gustav Lützhøfts svar på kritikken: P6 Beat er fortsat kanalen for alternativ musik

