Asylretten



 Man kan undre sig over, at ingen tidligere har gjort det, som den svenske litterat og forfatter Stefan Jonsson gør i dagens LITTERATUR, nemlig at læse Aischylos’ drama De asylsøgende kvinder i sammenhæng med diskussionen af den måde, vi tager imod og behandler flygtningene på i Europa. Det er ellers oplagt, for i den 2.479 år gamle tekst findes i litterær form en fremstilling af asylretten, som stadig gælder. Det drama må blive en ny grundtekst for den videre diskussion af emnet.
Af Aischylos’ tekst formår Stefan Jonsson overbevisende at udlede et universalistisk princip for den demokratiske europæiske civilisation, som hviler tungt på respekt for asylretten. Og lige nu er vi i Europa ifølge Jonsson ved at fravige »den vestlige kulturs ukrænkelige universalisme: anerkendelsen af menneskeværd, uanset hudfarve, herkomst og andre særlige kendetræk« til fordel for et Europa, der »tilpasser sine love og deres historie efter et etnisk eller religiøst herskende folks selvopfattelse«. Med andre ord, en hårdt tilkæmpet universalisme og liberalisme erstattes af nationalisme og protektionisme. Og Jonsson slutter sin læsning af Aischylos med at fastslå, at det europæiske demokratis fremtid ligesom for 2.479 år siden stadig afhænger af, hvordan samfundet behandler dem, der søger asyl.
Aischylos sammenvævede i sin dramatik i en europæisk skæbnestund samfund og politik på en måde, så hans tekst fik gyldighed langt ud over sin egen tid. Sådan er det med den bedste litteratur: Den taler med en kraft og eviggyldighed og får os til at tænke og se tingene på nye måder.

