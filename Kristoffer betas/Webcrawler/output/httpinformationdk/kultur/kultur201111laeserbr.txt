Læserbreve

Events. Der er allerede flere gode alternativer til BogForum, f.eks. Louisiana Litterature.


 Er Kjartan Fløgstad en tyv?
Den norske forfatter Kjartan Fløgstad er en litterær tyveknægt. Det er der i det mindste nogen i Norge, der påstår. Fløgstad har netop udsendt sin roman Grense Jakobselv på dansk, hvor den har fået titlen Den yderste grænse. Bogen handler om nogle af de nordmænd, der under Anden Verdenskrig samarbejdede med nazisterne og som ikke blev straffet, da krigen var omme. 
Bogen har fået meget gode anmeldelser såvel i Norge som her i landet, hvor den blandt andet er blevet rost for den grundige og særdeles omfattende research, som forfatteren åbenbart havde foretaget, men det passer bare ikke. En professor i historie, Tore Pryser, der er en anerkendt forsker, og som har skrevet flere bøger om Norge under besættelsen, kunne dokumentere, at langt de fleste af de navngivne personer i Grense Jakobselvvar hentet fra hans forskning. Det samme var tilfældet med de begivenheder, der skildres i bogen, og selve romanens grundlæggende påstand om, at de veluddannede norske nazister undgik straf efter det tyske nederlag, var også hentet fra Prysers forskning. Men det nævnes ikke med et eneste ord i Kjartan Fløgstads roman.
Pryser var forståeligt nok provokeret og skrev om Fløgstad i Dagbladet: »Han kan ikke undskylde sig med, at han bare skriver en roman«.
Fløgstad svarede arrogant, at fodnoter ikke hører hjemme i skønlitteratur, og at han i øvrigt anså historiefaget som en hjælpevidenskab for skønlitteraturen, der befandt sig på»et højere tekstniveau«, og derfor mente han sig i sin gode ret til at bruge løs af indholdet uden at spørge først og takke bagefter.
Fløgstad forsvarede sig med, at »romanen og digtningen lever efter kunstneriske love og ikke efter akademiske regler« ... og »en romanforfatter skal ikke tvinges til at vende sig ydmygt mod universitetet og bukke dybt, fordi han har brugt oplysninger, som er udvundet der«.
Ordene faldt i en offentlig samtale med Johan Tønnesson, der er professor i faglitteratur på universitetet i Oslo. Tønnesson blev provokeret til at blande sig i debatten, fordi Fløgstad på et tidspunkt havde sagt, at faglitteratur og skønlitteratur er som ild og vand. Det er helt forkert, sagde Tønnesson. Grænserne går nogle andre steder, og til Fløgstad sagde han: »Du etablerer en etisk frizone omkring dig selv, hvor dine egne regler gælder. Ophavsretten, som du sandsynligvis respekterer, hvis du bringer et fotografi eller et maleri i en bog, må da også gælde for citater? Jeg synes, det ville være helt urimeligt, hvis romanen skulle være fritaget for almindelig sædvane.«
Diskussionen er interessant. Ikke mindst i en tid, hvor de elektroniske medier udfordrer de grænser, der i årtier har været opretholdt mellem de forskellige litterære genrer. Det siger også noget om tilstanden i det danske litterære establishment, at kun en enkelt dansk anmelder har været bekendt med den norske diskussion.
Hvad med Ordkraft, Ole?
Ove Hesselbjerg Rasmussen og Evanthore Vestergaard
I fredagens kronik (BØGER, 4. november) skoser Ole V. G. Olesen-Bagneux Bogforum for at være glitter og fjas og efterlyser et alternativ. Han opridser et ambitiøst projekt, som på trods af, at det har bibliotekerne i en central rolle, måske i virkeligheden gør bibliotekerne en bjørnetjeneste.
For hvad er et bibliotek uden forbindelse til omverdenen? Og ønsker vi et bibliotek som bliver sat på en elitær og styrende piedestal?
Sandheden er, at mange detaljer i Olesen-Bagneux vision allerede eksisterer. Ordkraft, som første gang kom til Aalborg i 2011, er en ord- og litteraturfestival, der er anderledes end andre af slagsen. Ordkraft havde 4.500 besøgende i de 50 timer, festivalen varede. Arrangementet er et resultat af et forbilledligt samarbejde mellem de nordjyske biblioteker (med Aalborg Bibliotekerne i front), de nordjyske medier DR Nordjylland, TV 2/Nord og Nordjyske Medier, Aalborg Universitet, Folkeoplysningsforbundene, Aalborg Kongres & Kultur Center, Folkeuniversitetet og mange andre, vigtige kulturaktører i landsdelen.
Festivalen finder sted i det, der er ét af Nordeuropas største kulturcentre, Nordkraft og stedets egne institutioner deltager for fuld skrue. Det drejer sig om Biffen, Teater Nordkraft, Skraa-en, Kulturungdomsklubben KUL, Kunsthal Nord m.fl. Ordkraft støttes økonomisk af stat, kommuner og region, private sponsorer som Obel Fondet og Spar Nord, medierne, bibliotekerne, universitetet etc.
Ikke de eneste
Ordkraft går i dybden, højden og bredden — dét tror vi holder i længden.
Ordkraft er visse steder elitær, men aldrig finkulturel. Vi bukker ikke for forfatterne, men respekterer deres værker. Det er derfor, de er der. I den første version af Ordkraft havde vi besøg af 50 danske og en håndfuld udenlandske forfattere og kunstnere, alle med deres egne værker i fokus.
Ordkraft har formidling som et særkende. En række specielt udvalgte og uddannede moderatorer, heraf mange bibliotekarer, driver samtalerne på en stor hovedscene og en række mindre scener, der giver rum til intime, dybtgående samtaler.
Vi forsøger at gå bag om sproget og litteraturen. I den nye udgave i april 2012 har vi spottet en række aktuelle temaer, f.eks. forfatteren som meningsdanner, sprog og litteratur i integrationens tjeneste, litteraturen og byudviklingen etc. etc.
Ordkraft præsenterer også ord og sprog i andre æstetiske dragter end litteraturen. F.eks drama, film, musik og billedkunst og ikke mindst henvender vi os til alle aldre. Således har børnene deres egen formiddag, hvor skoleelever fra hele Nordjylland har mulighed for at møde forfatterne, og de unge har deres egen eftermiddag med et poetry slam-projekt.
Ordkraft lever glimrende op til Olesen-Bagneux' (og andres) visioner om den ideelle bogmesse, selv om vi ikke kalder os en bogmesse. For vi vil styre indholdet og strukturen selv, men med stor interesse og god hjælp fra forlag og forfattere. Biblioteket skal spille en stor rolle i Ordkraft, men først og fremmest finder vi det vigtigt, at det sker i samklang med de øvrige kulturinstitutioner, forlagene og medier.
Og vi er ikke de eneste. Der er faktisk opstået en række alternative bog/litteraturevents i hele landet 'vild med Ord' i Aarhus, Louisiana Literature, København læser og litteraturfestivalen i Trekantsområdet.
Ove Hesselbjerg Rasmussen er bibliotekar, Aalborg Bibliotekerne, og redaktionschef Ordkraft og Evanthore Vestergaard er journalist og komponist, projektleder Ordkraft
Gaveforslag
De fleste kender sikkert til, at skulle give julegaver til nogen, som intet mangler. Sidste år gav jeg mine fire storesøstre Vores valgaf Al Gore og Om at spise dyraf Jona-than Safran Foer. I år skal de have Lighedaf Wilkinson og Pickett.

