'Vi skal aldrig have kakkelovnstemperatur'
Århus Kunstmuseum, der nu hedder ARoS, har 150 års jubilæum. Det fejres med et tilbageblik på museets første år, mens museumsdirektøren Jens Erik Sørensen fortsætter balancegangen mellem kolde og varme udstillinger
Museumsdirektør Jens Erik Sørensen kan i år fejre Århus Kunstmuseums - siden 2004 ARoS - 150 års jubilæum. Direktøren, der egentlig blev uddannet elektriker, kom til museet som inspektør i 1979 og har siddet i direktørstolen siden 1984.

I et udstillingsrum i ARoS kan man se, hvor meget det århusianske kunstmuseum er vokset på 150 år. Med seks skillevægge har man genopført byens første museumslokaler, der oprindeligt lå på loftet over det gamle rådhus. Som en lille kerne midt inde i ARoS står lokalerne nu og fylder ikke særlig meget.I de genopførte lokaler har man rekonstrueret museets første kunstudstilling. Det er store malerier, der er hængt op tæt ved siden af hinanden på de små vægge. Datidens museumsfolk har ikke haft meget plads at boltre sig på.Det er der til gengæld oppe på nutidens chefkontor, hvor museumsdirektør Jens Erik Sørensen tager imod. I sofagruppen med udsigt ud over den grønne rådhuspark fortæller han om nutidskunst, udsyn til verden og museets runde fødselsdag:"Selv om vi nu har skiftet navn til ARoS, og selv om den nye, store bygning, vi sidder i her, kun er fem år gammel, går museets historie tilbage til 1859, hvor man for første gang slog dørene op. Derfor kan vi i år holde 150 års jubilæum, og det fejrer vi blandt andet med rekonstruktionen af museets første udstilling," fortæller direktøren.Kunstmuseet blev til på initiativ fra en kreds af byens bedsteborgere. Det var bl.a. pastoren, doktoren og lektoren ved Katedralskolen, der sammen ville sørge for, at indbyggerne i Århus også kunne gå på kunstmuseum. Noget der indtil da kun havde været muligt i København.Man lånte 24 malerier fra Den Kongelige Malerisamling i København, som sammen med nogle få billeder, man selv havde indkøbt, udgjorde den første udstilling.Det var en udstilling, der bar stærkt præg af den tids nationalliberale bevægelse. Enevælden var afskaffet, Danmark havde vundet treårskrigen, og rusen i borgerskabet ville ingen ende tage."Vi var nationale og hang sammen, og kunstnerne skulle selvfølgelig støtte det hele. Tidens nationale maleri skulle hylde den danske mand, det danske land og den danske historie. Det var en slags propagandakunst, man nu kan se i den rekonstruerede udstilling. Malerierne er glansbilleder, der fremstiller nationen som et jordisk paradis," siger Jens Erik Sørensen.Senere besluttede man i København at bygge Statens Museum for Kunst, og så forlangte københavnerne pludselig de 24 malerier afleveret tilbage. Men ARoS har nu genlånt billederne til årets jubilæumsudstilling.En ledig positionDer er langt fra den 150 år gamle udstilling til de kunstnere, som ARoS normalt profilerer sig på. Netop fordi ARoS satser så meget på at vise nutidskunst.I museets underetage kan man i afdelingen 'De 9 rum' se lys-, video- og installationskunst. I galleriet 'Art City' har man iscenesat storbyen som ramme for en samling af nye kunstværker. Og løbende er der i museet særudstillinger med nutidskunst fra både Danmark og udlandet.Jens Erik Sørensen ser museets udstillinger af den helt nye kunst som et af de steder, hvor ARoS adskiller sig afgørende fra de store kunstmuseer i København:"Når vi taler om at være på forkant med, hvad der sker ude i kunstverdenen, så er vi ret alene i Danmark. Der er jo ingen af de københavnske museer, der arbejder konsekvent med det 21. århundredes kunst. Louisiana står for klassikerne, især fra det 20. århundrede, og så har de af og til nogle små skud fra det 21. århundrede. Statens Museum for Kunst er en forskningsinstitution, der tager det lange, seje træk inden for den etablerede kunst. Og Arken, ja, det kan jeg ikke helt finde ud af. Det er ældre kunst som Skagensmalerne, og det er også lidt nyt ind i mellem. Ude i resten af verden er der mange museer, der pejler den helt nye kunst. Vi kunne se, at der manglede sådan et museum i Danmark, og den position har ARoS nu taget."SaunaprincippetDet undrer Jens Erik Sørensen, at der ikke er bygget et museum for nutidskunst i København, men han erkender samtidig, at det rent økonomisk kan være vanskeligt, at drive den slags museumsvirksomhed.Det er noget, de også selv har mærket i Århus.To store udstillinger med henholdsvis Mariko Moris' futuristiske rum og Paul McCarthys blodige værker trak slet ikke det publikum ind på museet, som man havde håbet på, siger Jens Erik Sørensen:"Mariko Moris' space-agtige og elegante univers var nok for cool til det brede danske publikum. Og Paul McCarthys splatterkunst, syntes mange, var direkte ulækker. Det skulle man i hvert fald ikke have børnene med ind og se. Så det år var besøgstallet lavere, end vi havde håbet på, og så mangler der jo penge i kassen."Museumsdirektøren bruger det saunaprincip, som Louisianas stifter, Knud W. Jensen, formulerede, til at beskrive museets balancegang:"Vi skal hele tiden have et samspil mellem de varme og de kolde udstillinger. De varme udstillinger er dem, man kan identificerer sig med, og som bekræfter vores forestillinger. Her kommer der mange mennesker. Mens de kolde udstillinger er smallere, men ofte mere provokerende og interessante. Dem er man nødt til at have, hvis man vil tage et ansvar som museum. Jeg tror, folk vil glæde sig over, at ARoS i 2009 bliver lidt varmere. Men der vil altid blive luftet ud en gang i mellem, så vi kan få den nye verden ind på museet. Vi skal aldrig have kakkelovnstemperatur."Århus, Danmark, VerdenAt få den nye verden ind på museet, er noget, Jens Erik Sørensen flere gange vender tilbage til:"Vi har en forpligtelse til at åbne døre til resten af verden og hente den nye internationale kunst hertil. Man er bedre rustet til at møde verden og til at være opdateret omkring, hvilke tanker der rører sig internationalt, hvis man også rent visuelt kender det internationale sprog," siger direktøren på klingende jysk.ARoS har fået 40 mio. kroner over 10 år af Ny Carlsbergfondet netop til at købe international kunst. Det første store værk, som blev hentet til Århus, var Ron Muecks skulptur Boy, der i dag står som et vartegn for museet.Samtidig med, at de store internationale værker og udstillinger er ankommet til Århus, har nogle kunstnere i byen beklaget sig over, at der var for lidt Århus i ARoS. Jens Erik Sørensen forsvarer museets prioriteringer:"Jeg kan jo se, at gallerimiljøet er frodigt i Århus, og hvis man spørger på gallerierne, synes folk, at det er fantastisk at ligge i slipstrømmen fra en stor institution og de internationale kunstnere, der har været her. Men man kan jo ikke begynde at lave udstillinger med alle byens kunstnere, som der vel er flere tusind af. Det kan vi naturligvis ikke få til at løbe rundt, og der er jo også mange andre steder, de lokale kunstnere kan udstille i byen. Bare fordi man har gået til klaverundervisning, skal man jo heller ikke spille i Musikhusets store sal," siger museumsdirektøren og fortsætter:"Hvad er i øvrigt en lokal kunstner? Er Per Kirkeby lokal københavnsk kunstner? Vi vil gerne tage nogle af de mest talentfulde danske kunstnere ind på museet og være med til at løfte dem ud i verden. Vi har netop afsluttet vores store udstilling med Erik A. Frandsen, og vi udstillede for flere år siden Michael Kvium. Vi ser os selv som en del af hele Danmark, og vi laver i princippet vores udstillinger for publikum i hele landet. Derfor sagde jeg også, da ARoS åbnede: København har fået et nyt kunstmuseum - det ligger i Århus."'Aarhus Kunstmuseum Anno 1859 - 150 års Jubilæumsudstilling', ARoS, udstillingen kan ses frem til den 15. marts
