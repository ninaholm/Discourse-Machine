Bogfolk



 Orhan Pamuk
Den tyrkiske nobelpristager i litteratur er en stor beundrer af den tyske maler Anselm Kiefer. Som dreng og som ung mand troede Orhan Pamuk, at billeder skulle blive hans kunstneriske udtryksform, og han forsonede sig først med beslutningen om ikke at blive maler, men forfatter, da han var på besøg i Kiefers atelier i Paris: »En del af mig forstod, at den lykke, jeg stræbte efter, var uopnåelig for mig [...] Min krop, mine skuldre, min hånd ville aldrig være i stand til at skabe sådan noget, kraften i Kiefers kunst hjalp mig til at se denne smertelige sandhed i øjnene,« siger han til The Guardian.
Stefan Zweig
Han var en borgerlig superstar af en anden verden. Han var hele tiden i aviserne, blev jagtet af fotografer og var omringet af kvinder efter sine oplæsninger, som trak i tusindvis af tilhørere. Når han rejste mellem metropoler, boede han på de flotteste hoteller og sad med ved statsoverhoveders borde. Siden blev han nærmest glemt ligesom en række andre førmodernistiske forfattere. Hans epokebiografi, Verden af i går, læses dog stadig, og nu hjælpes Zweig yderligere ud af glemslen med George Prochniks biografi Stefan Zweig ved verdens ende, som lige er kommet på svensk.
Robert Musil
Mere fra verden af i går, for nu genudkommer Robert Musils mesterlige roman Manden uden egenskaber i Karsten Sand Iversens oversættelse i en tobindsudgave på forlaget Gyldendal. For sølle 350 kroner kan man således nu erhverve sig verdens bedste roman om undergangen af den gamle verden – det vil sige hele Det Østrig-ungarske Dobbeltmonarki, der i Robert Musils version hedder Kakanien. Gennem hovedpersonen Ulrich, manden uden egenskaber, får Robert Musil tegnet det ultimative portræt af den verden, der går under med Første Verdenskrig. Jeppe Brixvold har skrevet et fyldigt forord.

