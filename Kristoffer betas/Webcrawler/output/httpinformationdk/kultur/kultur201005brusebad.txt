Brusebadsteater og sofadrømme
Festivalen 'Mellemrum' byder på uventet skønhed i Nørrebros baggårde, og 'Friends' på Nyaveny er et opløftende møde mellem asylansøgere og tv-seriernes håb


 Scenekunsten flirter med virkeligheden. Både inde i teatrene og ude på gaderne. Og tv leger med, hvad enten det er som realityshowbidder eller som parabolscenografi.
Koreografen Kitt Johnson har igen gjort sig til samlingspunkt for festivalen
Mellemrum. Sidste weekend kunne morgenkåde festivaltilskuere møde op ved en campingvogn på Nørrebros Runddel. Ikke til en omgang glo-på-Nørrebro-tur, men tværtimod en jeg-elsker-Nørrebro-tur. Og graffitiglæden smittede.
Kitt Johnson selv gjorde størst indtryk med sin vandsolo i et baderum i Nørrebrohallen. Typisk nok havde Kitt Johnson valgt sig baderummets allermest uanseelige plads - brusebadets gulv. Her lå hun udstrakt på ryggen iført en sort hættejakke. Hun lå helt stille, mens vandet fossede for fuldt tryk. Men så begyndte hendes åndedræt at forandre sig, så hendes brystkasse svulmede op, hvorefter luften vandrede som en boble ned gennem hendes krop - og forsvandt.
Syv små planter
Synet af denne spinkle kvindekrop, der bare trak vejret, blev nærmest til en meditation i sig selv. Og snart vandrede hun rundt i omklædningsrummet, hvor hun fandt forskellige planter gemt inde i omklædningsskabene. Syv potter i syv størrelser, akkurat som Snehvide med de syv små dværge. Hun tog dem med ned i hallen, forbi en høj, sort fyr, der trænede sin basketballteknik - og udenfor, hvor hun fandt lidt jord op ad en mur. Og her plantede hun så sin plante, som om det var det mest naturlige at gøre. Cyklisterne værdigede hende ikke et blik. Hun faldt i ét med muren. Og forsvandt.
Kødlunser til alle
Dette nærvær - og det slukkede nærvær - har rødder i Kitt Johnsons årelange erfaring. Derfor var det næsten også uundgåeligt, at den efterfølgende scene af den 25-årige Muhanad Rasheed ikke kunne nå samme dybder. Men interessante var hans billeder af en mand, der balancerer på kanten af et tag - og en burkaklædt kvinde, der følger efter. Afslutningen var et møde med performeren Seimi Nørregaard, der skældte og smældte og lavede fællesskabsøvelser, alt imens hun grillede kødlunser til os, hendes disciple, på en fællesgrill derude i det Nørrebroske fællesrum under himlen. Her var provokationerne vigtigere end æstetikken, men indædtheden var ikke til at tage fejl af.
Få dig et liv
På Nyaveny er det også det åbne fællesskab, der er på spil. Her har den islandsk-danske performer Egill Palsson taget nogle venner fra danske asylcentre med ind på scenen til optagelse af episoder fra tv-serien Friends. Jo, for
Friendshandler om at forsøge at få sig et normalt liv, forklarer Palsson. Og det gør livet i asylcentrene også ...
Dette realityteater er helt ude på kanten i sin mix af virkelige mennesker og tv-klicheer. Men fordi Palsson er så uhæmmet charmerende, og fordi hele det tekniske videocrew er så dedikeret, så bliver denne teateraften et triumfmøde selv for dem, som ikke kan kendingssangen. De vidt forskellige performere er yderst indtagende i deres seriøse fortolkninger af stereotyperne. Det er både stærkt og bevægende. Og instruktøren Tue Biering fortsætter dermed sit grænsesøgende, strategiske arbejde, senest fra Flyvende Grises
Historien om alt.
Teater ude i virkeligheden - eller virkeligheden ind i teatret?
Mellemrumog Friends antyder, at fiktionen måske først og fremmest opstår, fordi vi selv insisterer på den som tilskuere.

Mellemrum festivalen. I dag-sø Ingvartsen, Bonde og Kaplan kl. 13 og 14 samt 27.-30. maj Melas, Yamauchi og Fagarazzi kl. 21.30 og 22.30. www.mellemrum.info
'Friends'. Tekst og instruktion: Tue Biering og Jeppe Kristensen. Medvirkende: Egill Palsson & Friends. Scenografi: Siri Vilbøl. Video: Jonas Jongejan. I aften og i morgen 19.30. www.nyaveny.dk

