Dansk film på charmeoffensiv
Susanne Biers ’Den skaldede frisør’ blev vist for fulde sale ved pressevisningerne i går på filmfestivalen i Venedig. Mens Trine Dyrholm charmerede de internationale kritikere, fremkaldte filmens rendyrkede romantik blandede reaktioner hos den danske instruktørs efterhånden pænt store fanskare
Instruktør Susanne Bier kunne i går præsentere sin nye film, ’Den skaldede frisør’, ved filmfestivalen i Venedig. Her er hun sammen med filmens hovedrolleindehavere Pierce Brosnan og Trine Dyrholm.


 Pierce! Pierce! Fotograferne råber, mens de stimler sammen side om side med forbipasserende med mobilkameraer og indkredser den lille gruppe mennesker, der er ved at forlade pavillonen på strandpromenaden. Det er et velkendt syn på Venedigs Lido under den italienske filmfestival.
Filmstjerner af Pierce Brosnans kaliber skaber dagligt logistisk kaos, når de bevæger sig mellem festivalens VIP-områder og de sølvgrå Lanciaer med tonede ruder, som fragter dem sikkert til byens femstjernede hoteller. Det er til gengæld nyt, at en dansk film nyder så stor opmærksomhed, som det er tilfældet for Susanne Biers Den skaldede frisør på årets såkaldte Mostra. Efter at skandinavisk film i årevis yderst sjældent har været repræsenteret i Venedig – Susanne Bier forsøgte i sin tid forgæves at få Oscarvinderen Hævnen optaget i festivalprogrammet – har begivenhedens nye kreative chef, Alberto Barbera, åbnet nye muligheder for danske instruktører og blandt andre inviteret Susanne Biers nye film, Den skaldede frisør, til at deltage i det officielle program. Og selv om hun for nylig har vundet en Oscar og netop har instrueret det stort anlagte periodedrama Serena i USA, er en verdenspremiere på Lidoen en blåstempling.
»Det betyder rigtigt meget for mig at være med på festivalen, især fordi det drejer sig om en lidt lettere film, og jeg havde ikke regnet med, at den havde store chancer for det. Jeg har altid været ambivalent over for festivaler, fordi man smider sin film for et publikum, som ikke er repræsentativt for det rigtige biografpublikum,« siger Susanne Bier, da hun og hendes faste manuskriptforfatter Anders Thomas Jensen sammen med filmens stjerner, Trine Dyrholm og Pierce Brosnan, tager imod pressen dagen før premieren.
»Der er en risiko ved det, fordi man på en filmfestival nyder så stor bevågenhed; så hvis man kommer på tværs af anmelderne, er det ikke så heldigt. Men samtidig er det også et udstillingsvindue i en størrelsesorden, som man simpelthen aldrig ville kunne have købt for penge på sådan en mindre filmproduktion som denne,« siger Bier, der i tætsiddende Dior-kjole har påtaget sig rollen som stjerneinstruktør. Det er en rolle, der også indebærer at kende og vurdere sin egen films potentiale.
Cancer må ikke blive tungt
I Den skaldede frisør spiller Trine Dyrholm den sødmefyldte Ida, en frisør fra Herlev, der søger fodfæste i livet, efter at hun er blevet behandlet for brystkræft, og hendes mand har forladt hende for en yngre kollega. Da hendes datter skal giftes i Italien, præsenterer mødet med brudgommens far, Pierce Brosnans følelsesmæssigt golde forretningsmand Philip, hende for et afgørende livsvalg. Filmen er optaget på location i syditalienske Sorrento.
»Vi har ikke forsøgt at få Den skaldede frisør med i konkurrencen om Guldløven. Jeg er vildt glad for denne her film og vildt stolt af den. Det betød meget for mig at lave en film om cancer uden at skræmme publikum væk. Jeg har længe villet lave en film med det emne, men det var afgørende for mig at gøre det, uden at det blev for tungt. Cancer påvirker de fleste af os, og man skylder dem, der har det tæt på sig at give dem en film, som bærer glæde og håb med sig.«
Skøn trods klicheerne
At Den skaldede frisør er solgt til 100 lande tyder på, at Susanne Bier har indfriet sin ambition om at skabe en film, der løfter sit tunge tema til en bred crowdpleaser.
I Venedig er reaktionerne imidlertid blandede, da filmen endelig vises for nogle hundrede repræsentanter for den internationale presse, og Informations udsendte bagefter fanger folk på vej ud af salen. Der er dem, der afgiver en tavs vurdering ved ikke at ville udtale sig. Der er begejstrede Susanne Bier-fans, og der er de skuffede Susanne Bier-fans. Dog flest af de første.
»Det er en dejlig film, en rigtig skøn film. Trine Dyrholm er helt fantastisk. Det er hende, der bærer filmen. Den italienske location er godt nok en kliché, men o.k. ... Hvis man absolut skal lave en film, der foregår i en citronlund, så er den vel meget god,« siger Stephanie Bunbury fra avisen Sydney Morning Herald. For hendes spanske kollega opvejer filmens kvaliteter ikke det kommercielle aspekt:
»Den var meget kommerciel, alt for konventionel til min smag,« siger Luis Martínez López fra dagbladet El Mundo. Rundspørgen viser dog også, at mange Bier-aficionados kan lide instruktørens brede repertoire.
»Den er fantastisk,« siger Julia Wang fra den kinesiske tv-kanal CCTV og fortsætter: »Jeg har set alle hendes film, og jeg er vild med dem.«
For tre af Susanne Biers fans er det imidlertid ikke nok, at Den skaldede frisør efterlader én i godt humør.
»Hun er bedre end det. Det er en god idé at lave en film om kræft, men denne her er for overfladisk,« siger en af tre ældre kvinder fra den italienske filmbranche, der får en cigaret uden for salen. »Jeg elsker hendes film. Men der er for mange klicheer her. Det er typisk, at det er kvinden, der bliver syg og forladt af sin mand. Den er for banal,« siger veninden.
Men for Dee Jefferson fra Time Out Australia er filmens lethed netop dens attraktion. Hendes yndlingsfilm er Efter brylluppet, som hun »elsker højt«, og hun er glad for Den skaldede frisør:
»Min mor har kræft, og det betyder meget at se en film, der italesætter det så elegant. Jeg er også vild med skuespillerinden i hovedrollen, hun er utroligt oprigtig.«
Og Dee Jefferson er ikke den eneste i Venedig, der er betaget af Trine Dyrholms præstation. Ved pressemødet på Lidoen charmerede den danske skuespillerinde de hundredvis af fremmødte pressefolk.
»Der var ikke så meget at overveje,« fortalte Dyrholm om den opringning, hun havde fået fra instruktøren om en romantisk komedie og muligheden for at spille over for Pierce Brosnan.
»Det er ikke den sværeste rolle, jeg nogensinde har spillet. Det er utroligt let at forelske sig i Pierce,« lød det med et skævt smil på pressemødet, hvor hun og Pierce Brosnan roste hinandens talent.
»Alle kvinderne forelskede sig i Pierce under optagelserne,« sagde Susanne Bier og gav Trine Dyrholm lejlighed til til stor fornøjelse for salen at tilføje: »Og mændene for den sags skyld!«

