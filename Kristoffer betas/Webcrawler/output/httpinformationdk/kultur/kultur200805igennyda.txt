Igen ny dansk dramatik på Grob



 Ny dansk dramatik om aktuelle samfundsproblemer - det er også i næste sæson overskriften på Teater Grob i København. Den 23. august er der premiere på En plads i mit hjerte, der vises på Kaleidoskop og tager udgangspunkt i et forældrepar, som mister sit barn. Sæsonens andet udspil, Som hos dig står, har premiere på Plex den 15. november. Denne forestilling retter sigtekornet mod skilsmisser i Danmark, bl.a. med vægt på kampen om forældremyndigheden. Teater Grob har netop haft en stor sæson med masser af udsolgte huse til Hjem kære hjem og Cruise. I samarbejde med Svalegangen i Århus sender teatret Hjem kære hjem på turné i landet fra slutningen af oktober. Teater Grob har base i det kulturelle undergrundsmiljø og råder ikke over noget fast spillested. Siden 2005 har teatrets kunstneriske ledelse været varetaget af skuespillerne Thomas Levin og Per Scheel-Krüger. ritzau

