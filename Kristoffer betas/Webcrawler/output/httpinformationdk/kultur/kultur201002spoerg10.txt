Spørg 100 gange - uden svar
DR's nyudnævnte mediedirektør, Mikael Kamber, nægter at svare på, om han stadig mener, at DR's hjemmeside skal grovslankes


 Danmarks Radio grabber medieopgaver, som den statslige public service-station bør overlade til private  - navnlig dagbladene. Sådan har anklagerne lydt fra bladhusene og Danske Dagblades Forening. I den sammenhæng kan de seneste direk- tørudnævnelser i DR ses som gidseltagning. Som nyhedsdirektør er udnævnt Ulrik Haagerup, opflasket på Jyllands-Posten og siden chef for Nordjyske Medier. Fra Informations hus er hevet bladdirektør Morten Hesseldahl som DR's kulturdirektør. Og senest er kapret Mikael Kamber, der siden 2007 har været bossen på JydskeVestkysten.
Kambers udnævnelse har fået Ritzau til at stille et kritisk spørgsmål. Som mediedirektør skal Kamber nemlig lede DR's hjemmeside, dr.dk. Netop den hjemmeside har Kamber forlangt kraftigt indskrænket.
Til Ritzau sagde Kamber i december 2008: »Eksempelvis burde DR ikke have et spilsite, blogs og gossip. Dr.dk burde holde sig fra alt det, der ikke har noget direkte at gøre med DR's øvrige udsendelsesvirksomhed.«
Og mener Kamber nu stadig det, således at han går i gang med at indskrænke sit nye ansvarsområde?
Spørgsmål affejet
Det spørger Ritzaus kvikke journalist Kamber om ikke mindre end fire gange - uden at få et klart svar. Til sidst afviser Kamber yderligere boring ved at svare:
»Vi var tilfredse med den måde, som DR reagerede på. Du får mig ikke til at sige andet. Du kan spørge 100 gange, men det er det, jeg kommer til at svare dig.«
Uha, tænk hvis alle magtens indehavere affejede spørgsmål på den måde. Så havde DR ikke meget at tage sig til.
Men se, Mikael Kamber har i sin dagbladsfortid gjort mere end at udtale sig kritisk til Ritzau om DR's net-imperialisme. Han er ligefrem skrivende bidragyder til et harmt skrift, som Danske Dagblades Forening udgav i december 2008. Det bar titlen I konkurrence med staten og den dystre undertitel: DR truer dagbladene på nettet.
Forordet omtaler Kambers og to andre chefredaktørers indlæg som beskrivelser af »en statslig indsats, der er gået over gevind på en måde, så den er blevet direkte skadelig for en sund udvikling af privatmedier«.
I sit eget indlæg skriver Kamber:
»Sømmet er ved at være slået i. Men inden det ryger helt i bund, kunne vi overveje, om det nu også er det, vi ønsker.«
Kan man have tillid til, at den nye mediedirektør vil gøre sig denne overvejelse? Eller skal han først spørges 101 gange?


