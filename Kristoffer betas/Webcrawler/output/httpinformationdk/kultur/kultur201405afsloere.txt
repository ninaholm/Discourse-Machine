Han afslører spionerne
Når Ewen MacAskill holder møder, gemmer han telefonen i en fryser. Og når han skriver artikler, bruger han en computer, der aldrig har været på nettet. Information har mødt en af journalisterne bag afsløringerne af efterretningstjenesternes masseovervågning
Ewen MacAskill har som journalist på The Guardian været med til at lave flere af de store NSA-afsløringer. Han var med i Hongkong, hvor Edward Snowden overdrog de dokumenter, der siden har dannet grundlag for skandalen. Tirsdag var han i København for at tale til en konference om overvågning.

Egentlig ville de slet ikke have ham med. The Guardians klummeskribent Glenn Greenwald og dokumentaristen Laura Poitras var ved at ordne de sidste praktikaliteter, inden de endelig skulle møde den kilde, der havde stillet dem en kæmpehistorie i udsigt.Men pludselig forlangte den britiske avis, at dens erfarne sikkerhedskorrespondent Ewen MacAskill skulle ledsage dem på turen. De ville have en rigtig firmaets mand til at vurdere kildens troværdighed. Og en slags babysitter for den kontroversielle Greenwald, som kun havde en perifer tilknytning til avisen.Det passede ikke Greenwald og Poitras, der frygtede, at en ukendt ledsager ville skræmme kilden væk. Men billetten var bestilt. Der var ikke noget at gøre.Ewen MacAskill befandt sig på avisens kontor i New York, da hans redaktør kaldte på ham og bad ham pakke sine ting: Han skulle til Hongkong. Hvorfor vidste MacAskill ikke rigtig.»Men som enhver reporter sagde jeg: ’selvfølgelig’. Man siger ikke nej til en rejse til en eksotisk del af verden,« fortæller den skotske journalist med et grin.Turen skulle dog vise sig at blive alt andet end en betalt ferie. I Hongkong fandt Ewen MacAskill en ung mand ved navn Edward Snowden og dermed det, han i dag kalder »den største historie i mit liv«.Snowden forsynede Greenwald, Poitras og MacAskill med titusindvis af tophemmelige dokumenter fra den amerikanske efterretningstjeneste NSA. Og siden er det dryppet frem med den ene afsløring efter den anden.»Der er skabt en verdensomspændende debat om efterretningstjenesternes kapacitet og ageren. Det var præcis, hvad vi havde håbet,« siger Ewen MacAskill i en taxa på vej mod TV 2 News, hvor han skal give første interview denne mandag.JomfrucomputereDet er svært at modsige ham: Alene dagens stramme program vidner om den overvældende interesse for overvågningsspørgsmål, der er opstået det seneste år. Ud over TV 2 og Information skal han denne dag tale med Radio24syv og Fagbladet Journalisten. Og så skal han selvfølgelig gæste Martin Krasnik i Deadline på DR2. Og tale for de mange journalister, eksperter og interesseorganisationer, der har tilmeldt sig den konference på IT-Universitetet, som er den egentlige grund til, at MacAskill befinder sig i København.Med udpræget skotsk accent svarer Ewen MacAskill roligt og nøgternt på TV 2-værtens spørgsmål. Han er journalist af den gamle skole. Der er ingen store armbevægelser, polemik eller personangreb, som man kender det fra kollegaen Greenwald, der med sin aktivistiske stil har lagt sig ud med især de amerikanske mainstreammedier.»Det store skift, der er sket, er i offentlighedens bevidsthed om, hvordan den teknologiske udvikling har givet efterretningstjenesterne evnen til at overvåge e-mails, telefonopkald, Skype og hvad du skriver på Facebook,« lyder MacAskills budskab igen og igen.Det er vigtigt for ham at understrege, at han ikke er modstander af efterretningstjenester som sådan. 95 procent af deres arbejde er helt i orden, mener han. Det er de sidste fem procent, der bør debatteres.»Folk sætter nu spørgsmålstegn ved, hvorfor de giver internetfirmaer så mange personlige oplysninger. Og de sætter spørgsmålstegn ved, hvor meget frihed vi afgiver til overvågningstjenesterne,« siger han.På The Guardian har den nyvundne indsigt i efterretningstjenesternes virke ført til, at alle journalister nu bruger krypteret chat. Og når de holder møder, efterlader alle deres telefoner uden for døren – gerne i et køleskab, en fryser eller lignende. Det er nemlig kendt, at NSA kan aktivere mikrofonen i eksempelvis en iPhone, så de kan lytte med, også selv om telefonen er slukket.»Jeg er personligt blevet meget bevidst om, at der kan være nogen, der lytter med, hver gang jeg taler i telefon eller skriver en almindelig e-mail,« siger MacAskill.I bogen Overvåget, som udkom i denne uge, beskriver Glenn Greenwald, hvordan de er blevet instrueret i aldrig at lade deres bærbare computere ude af syne.Det er imidlertid netop, hvad Ewen MacAskill gør, da han efterlader sin taske i sminken, inden han går ind i TV 2’s studie.»Jeg er nok blevet lidt mere afslappet, end jeg var i begyndelsen,« siger han med et smil.»Hvis NSA vil have noget på den computer, så tror jeg de har fået det for længst. De ved udmærket, hvem jeg kommunikerer med.«Hvad angår selve de lækkede dokumenter opretholder MacAskill dog stadig det højeste niveau af sikkerhed. De kommer ikke i nærheden af hans MacBook. Og når han skal arbejde med dem, benytter han sig af en jomfrucomputer, der aldrig har været koblet til internettet.Kosmetiske ændringerPå trods af den store debat verden over, er det indtil videre småt med reelle ændringer i efterretningstjenesternes mandat og kontrollen med dem. For bare halvanden måned siden bad Barack Obama godt nok Kongressen om at »sætte en stopper for NSA’s masseovervågning«, men de ændringer, der er stillet i udsigt, er »kosmetiske«, mener MacAskill. Alligevel er han positivt overrasket over den effekt, hans historier har haft.»Jeg kan huske, at jeg snakkede med Glenn Greenwald på hotelværelset i Hongkong, lige før vi udkom med den første artikel. Ingen af os var sikre på, at den overhovedet ville være på forsiden, eller at den ville få en prominent placering på hjemmesiden. Vi tænkte, at det måske var for teknisk. Vi blev chokerede, da historien var overalt på de sociale medier inden for bare få minutter,« siger han.»Snowden var overbevist om, at historierne ville have gennemslagskraft. Men jeg tror ikke nogen af os havde forventet, at vi rent faktisk ville få den verdensomspændende debat, vi nu har,« fortsætter han.Da Information tidligere i år kunne afsløre, at NSA havde spioneret mod klimatopmødet i København i 2009 og på den måde søgt at opnå en fordel i forhandlingerne, nåede debatten også til Danmark. Men i modsætning til eksempelvis Tyskland, hvor historier om amerikansk aflytning af kansler Angela Merkels telefon skabte en diplomatisk krise, er der ingen forargelse at spore hos den danske regering. Den fastholder stædigt, at man, med statsministerens ord, »ikke har noget grundlag for at antage, at der skulle foregå ulovlige amerikanske efterretningsaktiviteter rettet mod Danmark eller danske interesser«.Det undrer Ewen MacAskill.»Jeg er overrasket over, at de siger det. Det er nærmest rutine for NSA og den britiske efterretningstjeneste GCHQ at sætte overvågning i gang, når der er en international konference. Uanset om det er en klimakonference i København eller et G8-topmøde i London, så går de efter dem, det ved vi. At den danske regering foregiver noget andet, virker besynderligt,« siger han.Danmark har et tæt samarbejde med USA og er med i den sammenslutning af lande, der kaldes De Ni Øjne. Dermed har Danmark et langt tættere samarbejde med NSA end lande som eksempelvis Sverige og Tyskland. De Ni Øjne er den næsthøjeste status, et partnerland kan opnå i NSA’s øjne. Men selv om et land er en nær samarbejdspartner og allieret, kan NSA sagtens finde på at spionere mod det, forklarer Ewen MacAskill.MedieparadoksetDet var ikke oplagt, at det var britiske The Guardian, der skulle føre an i afsløringerne om masseovervågningen. Den amerikanske avis The Washington Post var i besiddelse af Snowden-dokumenterne inden briterne, men tøvede. Obama-regeringen har de seneste år strammet kursen over for whistleblowere, der lækker fortroligt materiale, og – mere opsigtsvækkende – de journalister, der samarbejder med dem. De risikerer en sigtelse for at være medsammensvorne. Ikke desto mindre yder den amerikanske forfatning medierne langt større beskyttelse end den britiske, der ikke garanterer retten til ytringsfrihed.Det kan derfor synes som lidt af et paradoks, at The Guardian har ført en langt mere kompromisløs linje end de amerikanske medier. Ewen MacAskill har både arbejdet i den britiske og amerikanske presse, og han forklarer, at der i de to lande er en forskellig praksis, når det kommer til at publicere fortrolige informationer. Når et amerikansk medie har en stor historie på vej, inviterer myndighederne dem ofte til et møde, hvor man taler sagen igennem og forsøger at få fjernet skadelige ting.»Vores USA-redaktør blev også inviteret, og først forsøgte de sig med smiger. Men vi fortalte dem klart, at vi havde tænkt os at trykke det her. Derefter forsøgte de med bøllemetoder: At vi ikke havde forstand på den nationale sikkerhed, og at vi ikke forstod, hvilken skade vi forvoldte. Til det svarede vi bare, at vi i hvert fald havde forstand på, hvad der var en god nyhedshistorie,« fortæller MacAskill. Han tror, at den kompromisløse tilgang skyldes en særlig kultur på hans avis.»The Guardian er en liberal, venstreorienteret avis. Og selv om vi er store, også i USA, Asien og Europa, så er vi stadig en outsider. Vi er ikke fedtet ind i det politiske establishment,« siger han.ChikaneEn sær lyd summer i højttalerne. MacAskill er netop begyndt på sit oplæg på IT-Universitetet.»Ja, det er de særeste ting, der sker for os,« joker han.Om de tekniske problemer kan tilskrives NSA, er nok tvivlsomt. Men Guardian-journalisten har flere gange oplevet ting, han opfatter som chikane fra de myndigheder, han skriver kritisk om. Eksempelvis er han ofte blevet tilbageholdt af politiet i Londons Heathrow-lufthavn. »Ikke længe, som oftest bare en 15-20 minutter. Men det er sket mange gange.« Når han spørger om begrundelsen, forklarer betjentene, at hans pas er meldt stjålet. »Men hvis det var det, tror jeg nok, jeg selv ville vide det,« siger han.The Guardian har også fået smadret sine computere på ordre fra den britiske efterretningstjeneste. Og politiet har undersøgt mulighederne for at rejse tiltale mod avisen og dens journalister.Alt det lever Ewen MacAskill med. Det vigtigste for ham er, at overvågningsdebatten kører videre. Men han ved, at det, der er opnået det seneste år, lynhurtigt kan smuldre igen.»Min store frygt er, hvis der kommer et nyt terrorangreb. Og det vil der komme på et tidspunkt. Så kan stemningen skifte igen, og efterretningstjenesterne kan skyde skylden på os: ’Det er jer, der har begrænset os i vores arbejde’.«
