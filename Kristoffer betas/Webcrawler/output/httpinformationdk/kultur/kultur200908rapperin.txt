Rapper indtager Musikkonservatoriet
Musikkonservatoriet vil forny sig med en ny sangskriverlinje. Målet er, at eleverne  bliver mere konkurrencedygtige. En af de optagne er rapperen Kværn, og selv om  Konservatoriet umiddelbart virker langt fra et hiphopstudie i Københavns nordvestkvarter,  var det en mulighed, Kværn ikke kunne lade passere
Den 27-årige rapper Kværn er en af de kun seks blandt 200 ansøgere, der blev optaget på Rytmisk Musikkonservatoriums nye sangskriverlinje.


 Der sker ting og sager på Rytmisk Musikkonservatorium i København. Lærerne på konservatoriet skal nu til at vænne sig til tekster som »Jeg vil jo bare kys dig, knep dig, beskyt dig, flyt dig, svigt dig, slik dig, og flygt' fra mine pligter«, efter at de har optaget rapperen Kværn på den nye bacheloruddannelse for sangskrivere. Ifølge rapperen selv giver optagelsen ham mulighed for at fokusere på musikken og få et større netværk.
»Min forventning er, at jeg ikke skal lave andet, end det jeg har lyst til. De kan give mig et kæmpe sted, hvor der går en masse mennesker. Så for det første kan de give mig et netværk og for det andet noget undervisning i blandt andet computere, guitar og klaver,« siger Kværn.
»Samtidig får jeg mulighed for at fokusere 100 procent på musikken, hvilket jeg ikke har haft indtil nu, fordi jeg har haft alle mulige forskellige job, der har taget min tid.«
Den 27-årige rapper, der til hverdag lystrer navnet Christian Kværndrup, er en af de kun seks, der et blevet optaget på Rytmisk Musikkonservatoriums nye sangskriverlinje. Uddannelsen er blevet oprettet efter forespørgsel fra pladebranchen for at styrke den danske musikscene i den internationale konkurrence. På trods af uddannelsens kommercielle ambitioner mener Christian Kværndrup godt, at han kan komme igennem studiet uden at gå på kompromis med sin musik.
»Det handler bare om at være fokuseret og vide, hvor man har sig selv. Det er det, man skal lade være styrende. Man skal ikke bare gøre noget, fordi der er nogle, der har ambitioner på dine vegne. Jeg går heller ikke ud fra, at det bare er en popfabrik, de vil lave,« siger han.
Han erkender dog, at hiphop og konservatorieuddannelse ikke umiddelbart er en oplagt kombination.
»Jeg havde aldrig tænkt på at gå i den retning før, men med den nye linje fik jeg muligheden. Jeg har ellers altid haft det lidt svært med skoler og institutioner, der vil prøve at bestemme. Musikken skal komme nedefra, da det mest er der, det nye og spændende kommer fra. Men omvendt er det så god en mulighed at få adgang til det netværk og de færdigheder, der er derinde.«
Forsinket af virus
Christian Kværndrup har sin musikalske base i et studie i Københavns nordvestkvarter. Klemt inde mellem boligblokke, en snes autoværksteder, en moské og et ungdomshus øver han sammen med Trepac, den anden halvdel af gruppen M-Cnatet. Han kommer oprindelig fra Næstved, der tidligere har udklækket hiphopnavne som Hvid Sjokolade. Og selvom det er ti år siden, han flyttede til København, betyder baggrunden stadig en hel del.
»Jeg er vokset op med Hvid Sjokolade og hele den hiphoparv derfra. Vi lærte, at man ikke bare skulle overtage de machoattituder, som der er meget i amerikansk hiphop. Det er en anden opdragelse, vi har fået,« forklarer han.
M-Cnatet har med deltagelse i P3's talentkonkurrence, Karrierekanonen, netop fået sit gennembrud uden for de snævre hiphopkredse. Her spillede de adskillige showcases, blandt andet på Gimle i Roskilde.
»Det var lidt opstillet det hele i forhold til at spille normale koncerter. Der var en masse branchefolk, så det var fedt at få feedback fra folk, der så os lidt udefra. Men det er klart, at det ikke var lige så rowdy (vildt, red.) som til de gode hiphopjams.«
Gruppen røg ud i sidste runde i konkurrencen, men nåede alligevel at få en gevinst ud af deltagelsen.
»Vi vandt et gavekort på en udgivelse og får derfor trykt vores album gratis. Der har helt klart været nogle goder forbundet med det, selv om vi ikke nåede derhen, hvor vi ville, og ikke fik vores nummer i rotation på P3.«
Albummet skulle efter den oprindelige plan allerede være på trapperne, men er grundet et ondsindet virusangreb på studiecomputeren nu udskudt mindst et par måneder.


