Farvel til frygtens kultur
Den kontroversielle amerikanske forfatter Sherry Jones fortsætter sin romansucces om Muhammeds kvinder. Fire år efter Muhammed-tegningerne er kampen for ytringsfrihed vigtigere end nogensinde, mener hun


 Sherry Jones er ikke en kvinde, man sådan lige lukker munden på. Fire år efter offentliggørelsen af Muhammed-tegningerne, og to år efter hun selv kom i vælten med romanen Medinas Juvel om profetens barnebrud,
Ai­sha, er hun klar til at udgive endnu en historisk roman om Muhammed og hans efterkommere.
Arven efter Muhammed, som hendes nye roman hedder på dansk, er om muligt mere feministisk end den første roman om Aisha. Og det er der en god grund til. Budskabet om islam som en religion, der respekterer kvinders rettigheder, er et af hendes kernebudskaber.
»Den Muhammed, jeg kender, elsker kvinder, men han respekterer dem også, lytter til dem og hjælper dem. Han lader f.eks. Aisha fungere som sin rådgiver i mange sager, og det samme gør Muhammeds efterfølger, Abu Bakr,« siger Sherry Jones.
Den kontroversielle amerikanske forfatter er på besøg i København for at promovere sin nye roman, der om kort tid udkommer på det lille ­jyske forlag Pressto.
Sherry Jones store interesse for islam begyndte den 11. september 2001. I første omgang satte hun sig for at undersøge sammenhængen mellem islam og terrorisme, men undervejs i sine studier blev hun grebet af de mange interessante kvindeskæbner i islams historie. 
Islams kvinder
»Især Aishas historie greb mig, fordi hun med sit vid, sit mod og sin handlekraft er en rollemodel for muslimske kvinder den dag i dag,« siger Sherry Jones. Efter hendes mening, er islam lagt fra den kvindeundertrykkende religion, som mange ikke-muslimer hævder.
»Tværtimod. For mig at se gav Muhammed kvinderne en masse rettigheder, de ikke havde i før-islamisk tid. Muhammed ville kvinderne det godt og respekterede dem langt mere end de fleste andre af sine samtidige. Det er ikke islam, der er kvinde­undertrykkende. Det er den kultur og tradition, som herskede på Muhammeds tid,« siger hun.
I Arven efter Muhammed fortsætter Aisha sin rolle som inspirator og rådgiver og tager endda på et tidspunkt sværd i hånd for at forsvare islam. Alt sammen roller, der er dækning for i de islamiske kilder, bedyrer Sherry Jones. Selv er den amerikanske forfatter hverken muslim eller religiøs, og det mener hun heller ikke er nødvendigt for at skrive religiøse romaner.
»Jeg bekender mig ikke til nogen religion, men interesserer mig for alle former for spiritualitet. For mig at se handler menneskets søgen efter en spirituel dimension stort set om det samme, uanset hvilken form for tro, der er tale om.«
Sherry Jones kommer selv fra en stærkt kristen familiebaggrund, og trods de mange års studier i islam, er det stadig kristendommen, hun finder mest tiltrækkende,
»For mig at se handler kristendom om kærlighed, buddhisme om fred og islam om lighed og retfærdighed. Og jeg må indrømme, at jeg er mest til kærligheden,« siger hun.
Muhammed-tegningerne
Under sit besøg i Muhammed-tegningernes hjemland rejser Sherry Jones uden sikkerhedsvagter, men i mange andre lande er hun konstant omgivet af sikkerhedsvagter.
Årsagen er ikke mindst hendes andet kernebudskab om ytringsfrihedens ukrænkelighed.
Det er et budskab, som Sherry Jones finder vigtigere end nogensinde. »Hvis ikke vi står fast på retten til at skrive om hvad som helst, har ekstremisterne vundet over os,« siger hun og understreger, at det var rigtigt af Jyllands-Posten at trykke Muhammed-tegningerne, rigtigt af andre aviser at genoptrykke dem og rigtigt af hende selv at forsætte skriverierne om Muhammed.
»Alle burde trykke de tegninger. Vi må ikke give efter for frygt eller pression,« siger hun og mener egentlig ikke, at tegningerne var særlig grove eller krænkende.
»Jeg finder stadig tegningen af Muhammed med en bombe i turbanen tankevækkende. Det viser jo, hvordan Vesten opfatter islam. Jeg ­synes hellere, muslimerne skulle bruge deres kræfter på at ændre den opfattelse, « ­siger hun. 
Frygtens kultur
Sherry Jones erkender, at Muhammed-krisen har givet hendes bøger en masse omtale, især fordi hendes oprindelige forlægger, Random House, ikke turde udgive dem. Men hun understreger, at hun helst havde været foruden.
»Det har ikke været let at leve med dødstrusler osv., men omvendt er jeg taknemmelig for, at Muhammed-­krisen har givet mig lejlighed til at rejse rundt og slå et slag for det, jeg tror på. For mig har der ikke været noget alternativ. Vi forfattere må stå fast på ytringsfriheden, for det eneste ekstremisterne ønsker, er, at vi trækker os. Hvis ikke vi udviser mod, ­risikerer vi at miste den ytringsfrihed, vi har i dag, og så vil terroristerne i sandhed have vundet,« siger hun.
Sherry Jones mener, at vi lever i en frygtens kultur og peger på, at trods alle vanskelighederne med at få udgivet de to Medina-bøger, er der faktisk ikke ingen, som er blevet dræbt eller kommet til skade som følge af udgivelserne.
»Jeg er overbevist om, at tavshed og frygt ikke gavner nogen,« siger Sherry Jones, der heller ikke mener, at Muhammed-tegningerne har gjort nogen skade.
»Det er ikke Muhammed-tegningernes skyld, at ­ambassader er blevet brændt ned, eller at danskerne i dag er på al-Qaedas liste over mulige mål. Det er ekstremisterne, der er ansvarlige for disse ting, ikke de danske blad­tegnere,« siger hun og står fast på, at »uden frihed til at forarge, er der ingen ytringsfrihed«.
Sherry Jones er da heller ikke færdig med at skrive om islam. Aishas historie er foreløbig slut, men der er mange andre interessante kvindeskikkelser i islam, som hun godt kunne tænke sig at kaste sig over på længere sigt.
caa@information.dk

