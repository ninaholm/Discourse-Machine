'Kunst skal forestille noget'



 
Kim Sperly introducerede kosmetisk tandpleje til Danmark i 80'erne. Han er 51 år, har set samtlige musicals på Broadway, kan filmen 'Casablanca' udenad og græd den dag Freddie Mercury døde. Han går efter den gode oplevelse, når han forbruger kultur
Kulturforbrug
af Julie Hjerl Hansen
Væggene i venteværelset er plastret til med certifikater og diplomer trykt på metal sat på mahogniplader. Kim Sperly har modtaget hædersbeviser fra både Kina og USA for sit store arbejde inden for kosmetisk tandpleje, og det var ham, der tilbage i 80'erne som den første introducerede disciplinen i Danmark.
"Et hvidt smil er jo en måde at sende et signal til omverdenen om, 'Jeg er sund, jeg har det godt med mig selv. Jeg er fit for fight'," siger Kim Sperly og fortæller, at de fleste kommer i klinikken, inden de f.eks. skal til jobsamtale eller giftes. 
"Jeg oplever tit brudgomme komme ind og sige: 'De skal være hvidere end smokingen'", fortæller han. Kim Sperly har lavet tænder på danske kendisser fra Pusle Helmuth til Cut 'N' Move-sangerinden Zindy Laursen . Også bokseren Mads Larsen, som fik ordnet tandsættet, lige inden han skulle bokse om Europamesterskabet. 
"Jeg spurgte ham, om det ikke var en bedre idé at vente til bagefter, men han var så overbevist om, at han nok skulle vinde, at han ville stå deroppe på podiet og præsentere sig bedst muligt," fortæller Kim Sperly. 
Lidt gammeldags
Når det gælder kunst, går Kim Sperly efter det gode håndværk. 
"Det er nok også derfor, jeg har taget den kosmetiske tandpleje op, for man skal være håndværker, men også lidt kunstner for at synes, at sådan noget er sjovt," siger han. 
Han er meget fascineret af de store hollandske realistiske malere og synes bedst om kunst, der forestiller noget.
"Det behøver ikke nødvendigvis være helt naturalistisk, men jeg skal kunne se noget i det. Totalt abstrakt kunst har jeg svært ved at omsætte til noget, som min hjerne synes er godt," siger han og tilføjer "at det måske er en anelse gammeldags." 
"Men der er en del kunst, som jeg har svært ved at forstå. For år tilbage havde jeg svært ved at forstå Trampedach, selv om hans kunst er meget naturalistisk. Det virkede meget voldsomt på mig. Jeg syntes, det var for groteske situationer, han satte folk i. Det er nok min romantiske åre, men det var for direkte for mig," siger Kim Sperly. med tiden er han dog kommet til at sætte stor pris på Kurt Trampedach, og han har det sådan med kunst og kultur, at det også er noget, 'man skal lære'. 
"Alt for eksperimenterende teater ville jeg nok ikke gå ind og se. Det kræver, at man sætter sig meget ind i det, og det er nok et spørgsmål om tid. Jeg er mere til det, hvor man sætter sig og modtager. Når jeg endelig har fri, vil jeg gerne have noget leveret," siger han. 
Noget, han elsker at bruge sin fritid på, er musicals. 
"Jeg har set stort set alt, hvad der går både on broadway og off Broadway. Det er klassikere som Phantom of the Opera, Cats og Chicago. Mange af dem går jeg ind og ser igen og igen, både for musikken og teaterunderholdningens skyld," siger han. 
 På samme måde er han meget glad for opera og har været i Verona flere gange for at se opsætninger der.
"Jeg er ikke den store operakender, men måden at fortælle en historie på med lyd, synes jeg, er fascinerende," siger han. 
Selv om han ofte går i Imperial eller Kino i Lyngby og holder af at se film, siger spanske, italienske og japanske film ham ikke noget.
"Det er nok, fordi jeg ikke har sat mig nok ind i dem," siger han og trækker undskyldende på skuldrene. 
"Til gengæld synes jeg, at mange af de nye film fra Skandinavien er utroligt gode. Det er helt fra hårde film, som Nicolas Winding Refns Pusher-trilogi til Victor og Anja-filmene, som jo også er meget søde," siger han. 
Intet slår dog klassikere som Casablanca og Dr. Strangelove, som han har set så mange gange, at han kan replikkerne udenad.
Freddie M. er et ikon
"Jeg er jo fra dengang, hvor rockmusik var rockmusik," siger Kim Sperly, og slår fast, at han mest er til musik med "lidt volumen bag". 
"Sådan noget som Meat Loaf tiltaler mig for eksempel meget, for du træder ind i et lydbillede. Det er ikke kun noget, du sidder og lytter til. Du føler næsten, at du er inde i musikken," siger han. 
Sidst Rolling Stones spillede sad han forrest, og da Freddie Mercury stadigvæk levede, kunne Queen ikke spille en koncert inden for en rimelig radius af København, uden han var der. 
"Freddie Mercury er et ikon. Han er over-ikon for mig," siger Kim Sperly. 
Han græd den dag, han hørte, at Freddie Mercury var død. 
"Jeg sad på en café og læste avis sammen med en kammerat, og så sagde han lige pludselig: 'Gud har du set, Freddie er død'. Og vi tudede begge to - voksne mænd. Jeg havde ikke hørt radioavis hele dagen, og pludselig slår man op i en formiddagsavis. Det ødelagde hele min dag og næste dag med," siger Kim Sperly. 


