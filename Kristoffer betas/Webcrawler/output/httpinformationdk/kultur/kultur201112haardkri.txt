Hård kritik af svensk udenrigsminister
Fængselsdommene mod to svenske journalister, der ville undersøge et olieselskabs overtrædel-ser af menneskerettig-heder i Etiopien, har affødt kritik af den sven-ske udenrigsminister, Carl Bildt. Han har siddet i selskabets bestyrelse, og både svenske debat-tører og Amnesty mener, at han har ansvar for overtrædelserne


 I sommer rejste de svenske freelancejournalister Martin Schibbye og Johan Persson til Etiopien for at gå aktiviteterne hos en svensk olievirksomhed efter i sømmene. De havde fået færten af, at Lundin Petroleum havde medvirket til overgreb på lokalbefolkningen, efter virksomheden i 2006 gik ind i den olierige provins Ogaden. Da regionen er lukket for journalister, krydsede svenskerne illegalt grænsen mellem Somalia og Etiopien sammen med den lokale oprørsgruppe ONLF. Kort efter blev de anholdt af regeringsstyrker og efter at have siddet fængslet i over et halvt år, fik de tirsdag deres straffe: 11 års fængsel hver for terrorvirksomhed og ulovlig indrejse i Etiopien.
Tv-stationen SVT har været i Etiopien for at interviewe præsident Girma Wolde-Giorgis efter dommen.
»De (Schibbye og Persson, red.) kom ind på den forkerte måde. De sympatiserede med de forkerte mennesker. Men de er ikke fjender af Etiopien. De er bare journalister,« sagde han. På spørgsmålet om, hvorvidt præsidenten har mulighed for at give nåde, svarede han:
»Det afhænger af, hvordan sagen bliver præsenteret … Men det er muligt.«
Twitterminister
Såfremt de to journalister anker dommen, vil der formodentlig vente dem et par år i etiopisk fængsel. Hvis de derimod beder om nåde, kan de helt slippe for straf. Dette forudsætter, at de kender sig skyldige i terrorisme, selv om de ikke er det. For at turde bede om nåde — og samtidig erkende terrorvirksomhed — skal de være sikre på ikke at blive fængslet, og her kommer den svenske regering, og særligt udenrigsminister Bildt, ind i billedet.
Statsminister Fredrik Reinfeldt lovede før jul, at »alt skal gøres for at få Martin og Johan hjem,« men den svenske udenrigsminister Carl Bildt tøvede længe med at gå ind i sagen. Han har selv siddet i Lundin Petroleums bestyrelse fra 2000 til 2006, men afviste over for SVT, at selskabet var aktivt i Ogaden i den tid. Siden har tv-stationen afsløret, at udenrigsministeren underskrev en kontroversiel aftale om at undersøge muligheden for at finde olie i provinsen. Og da det netop var historien om Lundin Petroleums potentielle brud på menneskerettighederne, journalisterne drog til Etiopien for at afdække, er det mildest talt påfaldende, at udenrigsministeren ikke er mere utvetydig i sine udmeldinger. Han er nu taget på juleferie og svarer ikke på pressehenvendelser. Til gengæld hævder den tidligere europaparlamentariker Jonas Sjöstedt i en artikel på SVT Debatt, at »Bildt direkte har modsat sig, at EU skulle hjælpe de to svenskere.«
Sagen har bragt ministeren i unåde hos det svenske folk, som blandt andet har oprettet Facebookgruppen Avgå, Carl Bildt, hvor han omtales som twitterministeren, fordi han kritiseres for udelukkende at udtale sig på det sociale medie Twitter eller gennem sin blog.
Kræver Bildt afsat
En række svenske debattører rejser også kritik mod Bildt. Forfatter, historiker og kulturchef på Aftonbladet Åsa Linderborg kræver, at Bildt fratræder sit embede.
»Dommen mod Schibbye og Persson er en tragedie for den undersøgende journalistik, men for Carl Bildt burde den være en katastrofe,« skriver hun. »Hvis ikke han går frivilligt, må han afsættes. Sverige er det eneste demokrati i verden med en udenrigsminister, der er blevet millionær ved at bryde menneskerettighederne«.
I den svenske avis Dagens Nyheter har talsmænd fra henholdsvis den svenske afdeling af Journalister Uden Grænser, Publicistklubben, Svensk PEN og Svensk Journalistforbund i læserbrevet ’Hvad gør du for dem, Carl Bildt?’ taget afstand fra ministeren, og også Amnesty International i Danmark har øjnene på sagen. Pressechef Ole Hoff-Lund siger, at de ikke blander sig i, hvorvidt ministeren skal gå, men at det er en »rigtig grim sag«.
»Bildt befinder sig i en dobbeltrolle. Han er nødt til at indrømme sin fortid og stå ved sine handlinger. Dernæst skal han tage ned og besøge svenskerne og holde møder med de etiopiske myndigheder og forklare dem, at retssagen ikke er holdbar i forhold til, hvordan man i Sverige arbejder med demokrati og menneskerettigheder« siger han.

