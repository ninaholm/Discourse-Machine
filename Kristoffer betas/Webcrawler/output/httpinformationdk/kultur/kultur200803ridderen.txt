Ridderen af den bedrøvelige skikkelse
Metz leverer i sin anmeldese af 'Flammen og Citronen' en parodi på en anmeldelse med hadefulde og arrogante angreb på ikke bare filmens skabere, men også på de unge skuespillere, og misforstår fuldkommen filmens projekt


 Det er klart, at Information - modstandsbevægelsens gamle flagskib, grundlagt af journalisten og efterretningsagenten Børge Outze i befrielsesdagene - skal have et menneske med en dybdegående indsigt i besættelsestiden til at anmelde vores film 'Flammen & Citronen'. 
Avisens læsere fik Georg Metz. 
Det var et dårligt valg, ikke kun for vores film, men også for de af Informations læsere, der egentlig kunne ønske sig en seriøs-kritisk beskrivelse af filmens stil og dilemmaer. Metz leverer imidlertid en parodi på en anmeldelse, med blandt andet hadefulde og arrogante angreb på ikke bare filmens skabere, men også på de unge skuespillere, og misforstår fuldkommen filmens projekt. 
Han fremdrager middelmådige, ufarlige engelske matiné-tv serier som ønskede forbilleder for den film, han gerne ville se og besværer sig i øvrigt over, at han ikke kunne høre dialogen. Ak ja, så er man da blevet den ældste hankat i St. Kongensgade.
Det er ikke første gang Georg Metz skyder andre i skoene at være håndgangne mænd for den yderste højrefløj, hvis de ikke er enig i Metz eget billede af virkeligheden. I dette tilfælde bliver vi anklaget for at være reaktionære, neonationalister, og fastholdere af den store fælles fortælling om Danmark under besættelsen. Intet kunne være mere forkert. Det skal indledningsvis gøres klart, at ingen af undertegnede tilhører den højrefløj, som Metz har gjort det til en livssag at bekæmpe - politisk og personligt. Hvor han finder belæg for dette i filmen er en gåde! Muligvis er han blevet frastødt af interviews med instruktør eller manuskriptforfatter, hvor vi har givet udtryk for vores respekt for de menige modstandsfolk i Holger Danske, en modstandsgruppe som i Georg Metz optik entydigt er at finde på den yderste nationale højrefløj. 
Udover fejlcitater i Weekendavisen, har vi talt om identiteten som nationale individer, historieløshed og tab af selvværd, som har været vores lands kendetegn lige siden samarbejdspolitikken under besættelsen. Denne diskussion tilhører ikke højrefløjen, eller det yderste venstre. Det er en diskussion, der er bydende nødvendig i et land præget af febril afmagt over for ikke kun større internationale konflikter, men også interne problemer omkring noget så banalt som integration af nye kulturer i samfundet. Pointen er: havde vi et mindre skrøbeligt nationalt selvværd, ville vi kunne reagere mere afbalanceret og generøst på disse udfordringer. 
Don Quixote
Georg Metz fremstår i sit glødende raseri som en Don Quixote, der rider hovedløst ind i mere og mere imaginære vindmøller. Som sagt finder Metz i 'Flammen & Citronen' belæg for, at filmen skulle understøtte "...efterkrigstidens yndede store fælles fortælling, der hævder de nationale klichéer som grundlag for forståelsen af de 5 år". Hvor har han det fra? Vi er enige med Metz i, at den populære fremstilling af Danmark som modstandsnation er et fordrejet og forløjet billede. Der var ikke mange, der gjorde aktiv modstand, og efter krigen lukrerede det officielle Danmark på få menneskers indsats. 
Men hvorfor hævder han så, at filmen er ude i et slags nationalromantisk ærinde? Som vi ser det, beskriver filmen to modstandsmænd, der bid for bid afmonterer deres menneskelighed for at kunne fortsætte kampen. To mænd, der nægter at overgive sig. Og i den forbindelse fortæller vi om viljen til modstand, deres had til nazismen, deres tvivl, indre dæmoner og åbne sår på sjælen. Hvilken anden dansk modstandsfilm har gjort det? At Metz kan opleve dette som et ideologisk knæfald for DF, virker komplet ureflekteret og giver - må man da håbe - kun mening i Metz eget hoved.
En særlig specialgruppe
Lad os for god ordens skyld slå fast, at vi ikke fortæller historien om samtlige danske modstandsgrupper. Vi fortæller historien om en ganske særlig specialgruppe, der havde udgangspunkt i de rester af Holger Danske, der fandtes i begyndelsen af 1944. En gruppe det indtil nu ikke har været muligt for historikere at komme tæt på. Hvor andre modstandsgrupper som BOPA, Studenternes Efterretningstjeneste, HjemmeFronten, ja, selv Hærens Efterretningstjeneste har været genstand for forskning, har dette kapitel hidtil været fortalt som ammestue-historier i populære opslagsværker. 
Vi taler her om det mest voldsomme kapitel i dansk besættelseshistorie.
Syv års research
Da vi begyndte researchen på 'Flammen & Citronen' i 1999, var det derfor meget svært at finde troværdige skriftlige kilder. Ved henvendelse til førende danske historikere viste det sig, at de tilsyneladende heller ikke vidste meget om Holger Danske gruppens aktiviteter. Vi har i sagens natur været nødt til at grundforske nye informationer frem. Vi endte med at researche i syv år. Vi har været i kontakt med ikke bare modstandsfolk fra Holger Danske, BOPA, 1944, Studenternes Efterretningstjeneste - men også med efterretningsfolk fra ind og udland, heriblandt tidligere og nuværende ansatte i Hærens Efterretningstjeneste (senere FET), SÄPO, MI6 og CIA. Det siger sig selv, at vi ligeledes har gennemtrawlet samtlige danske arkiver, både offentlige og private - og ligeledes en del udenlandske. I modsætning til Georg Metz ved vi, hvad vi taler om i krydsfeltet mellem Holger Danske, Hærens Efterretningstjeneste og Gestapo. 
Metz' naive billede
Ikke desto mindre prøver Georg Metz at gøre sig til ekspert på lige præcis det illegale arbejde Holger Danske udførte. For eksempel anfægter han troværdigheden i beskrivelsen af HD folkenes relativt frie bevægelse rundt i byen - deres brug af benzindrevne biler, og deres dumdristige benyttelse af barer og restauranter, hvor tyske officérer og efterretningsfolk også kom. Georg Metz' naive billede af modstandsmanden som en ung knøs, der gemmer sig på et loftskammer, dækker ikke i tilfældet Flammen og Citronen og deres lille hårde gruppe. Her skjulte man sig, ved ikke at skjule sig. Byen var en jungle, hvor man kunne fordufte når som helst. Ligeledes er det et faktum, at de benyttede sig af benzindrevne biler til specialaktioner, qua deres gode forbindelser til politi og ambulancefolk. BOPA sabotører anså denne praksis for vanvittig, men en del af Flammens identitet var, at han førte underjordisk krig på første klasse. Hoteller og restauranter var en del af hans jagtmarker - det var her han havde mulighed for at komme tæt på fjenden. Vi taler om et mod og en mennesketype langt ud over det sædvanlige. Men tilsyneladende er det svært for Georg Metz at forlade sit grundfæstede billede af illegalt arbejde, og åbne sig for en version, der bryder med hans forbenede fordom. I mindre format har vi oplevet det i andre anmeldelser også: Denne tendens til at skubbe sin egen forestilling om besættelsen foran filmen - en halvbelæst forestilling, der lige netop bygger på ammestuehistorier fra efterkrigsårenes fælles mytologisering. 
Kort sagt trækker Metz' selv sin kritiske næring og historiesyn fra lige netop den fælles fortælling han så inderligt afskyr. Og kommer på den måde til at fremstå salvelsesfuldt uvidende. 
Bedsteborger-stil
Han rider ufortrødent fra den ene mølle til den anden, og intet i filmen finder nåde for hans frådende vrede. Han anklager unuanceret Mads Mikkelsen for at spille Mads Mikkelsen, og fatter ikke den enorme emotionelle kraft Mads Mikkelsen bidrager med i filmen. Men heller ikke den unge skuespiller Thure Lindhardt slipper udenom. I hans rolle som Flammen hånes han for at gå "...i gestisk stilart, som en Clement Kjærsgaard, halvt i narkose". Udsagnet kan ikke fratages en vis barok humor, men det er på den anden side som at læse en bedsteborger i 1960'ernes begyndelse gøre sig lystig over Beatles frisurer, anderumper og larmende pigtrådsmusik. Tilsyneladende repræsenterer Thure Lindhardt - ligesom åbenbart også Clement Kjærsgaard - en form for ungdom og tvetydighed, som Metz har svært ved at acceptere, fordi de så indlysende emmer af en livsstil, der så tydeligt frastøder ham, og fratager ham muligheden for at sanse de flertydige nuancer, der bærer både skuespil og film.
For os som engang har respekteret krigeren Georg Metz, er det virkelig trist at se, at han forfalder til at skrive så nedgørende om andre mennesker. 
Et korstog
Når vi er ved nuanceringen, så er det tydeligt, at det i høj grad er blevet Metz' svage punkt - hvis det nogensinde har været andet. Metz' tekst er ikke en anmeldelse, det et korstog: Alt i filmen beskriver han nedladende og undervurderende. Han er ikke et sekund tvivl om sit eget udsagns værdi og gyldighed, et sandt kendetegn på en fanatiker, der har mistet jordforbindelsen - han lader sit blinde raseri fylde hver en sætning. Man kan spørge sig selv, hvor denne vrede egentlig kommer fra? Er den udelukkende politisk/psykologisk betinget? Eller har Georg Metz personlige aktier i den her historie, som ingen kender til? Hvorfor skriver Metz intet om de mere kontroversielle lag i filmen, de hidtil mørklagte ting om Flammen og Citronen? Hvorfor skriver han intet om Winther-karakteren? Om Hærens Efterretningstjeneste? Om spillet i Stockholm? Om Flammens gådefulde død? Netop de lag i fortællingen - med hidtil hemmeligholdte danske og udenlandske efterretningsrapporter, og nye vidneudsagn som kilder - der direkte modsiger Metz anklager mod filmen, og lader hans tilsyneladende blinde arrogance stå og blafre i vinden.
Ole Christian Madsen er instruktør og Lars K. Andersen er manuskriptforfatter på filmen 'Flammen & Citronen'

