Hvor går de litterære grænser?
Årets mest markante norske bogudgivelser får norsk litteraturredaktør til at spørge, om hendes landsmænd er ideologisk rustede til at tage 
de debatter, som gode bøger rejser?


 Ifølge Karin Haugen, litteraturredaktør på Klassekampen i Norge, er der særligt to bøger, der har været diskuteret meget i den norske litterære offentlighed i 2009. 
Det drejer sig først og fremmest om Kjartan Fløgstads store dokumentariske roman Gren­se Jakobselv, der er en roman om politiske ideologier og om, hvordan ideologier kan vendes og drejes, så de hele tiden tilpasser sig den siddende magt. Fløgstad blev efter bogens udgivelse af en historieprofessor anklaget for at have bedrevet plagiat og for at have stjålet hans historiske kilder. Fløgstad forsvarede sig med, at han som skønlitterær forfatter spiller efter andre regler end fagprosaen. 
Ifølge Karin Haugen har der udspillet sig en besynderlig debat. Tabloidaviserne har kørt en hård hetz mod Fløgstad og hans påståede plagiat i stedet for at diskutere bogens langt mere kontroversielle emne. Det er ifølge litteraturredaktøren et symptom på fagprosaens øgede indtog  i skønlitteraturen i Norge, men samtidig på at den bliver behandlet med fagprosaens argumenter. 
Den anden særligt interessante bog, som Haugen peger på, er Karl Ove Knausgårds Min kamp, som er et stort romanværk tænkt til at udkomme i ikke mindre end seks bind. Flere tusinde sider frem til og med år 2010. 
Genremæssigt er det ifølge Haugen årets mest interessante roman. Knausgård skriver om sit eget liv, helt udleverende og skamløst. Det ligner både bekendelseslitteratur og performance og er en slags tilnærmelse til reality-genren i litteraturen. Bogen har fået gode anmeldelser, men Knausgårds egen familie har reageret stærkt på den udlevering, der finder sted i bogen, især forfatterens alkoholiserede far.
Det fællestræk, der kendetegner de to bøger, er ifølge Karin Haugen, hvor de litterære grænser går. 
Hun mener, at den eneste måde, man i Norge diskuterer bøger på, er ved at påpege formelle fejl og mangler. Det giver dårlige debatter, som gør hende nervøs for, om man i Norge er generøs nok med bøgerne, og om kritikerne er ideologisk nok rustede til at tage de debatter, som gode bøger rejser.
pen@information.dk

