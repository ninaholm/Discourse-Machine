Reformatoren
Engang støttede hun fatwaen mod Rushdie og ville være gået med islamisk stat. Nu er Ayaan Hirsi Ali en af de skarpeste kritikere af islam. Selv om radikaliseringen tager til, så siger hun nu for første gang, at islam faktisk kan reformeres takket være internettet og en spirrende dissidentbevægelse i Vesten
’Koranen er ikke som Biblen en historiefortællende tekst. Den er ikke formet med henblik på at blive læst som litteratur, og den har ikke flere fortællere. Med andre ord er Biblen dialogisk, mens Koranen er monologisk,’ mener Ayaan Hirsi Ali.


 Spørgsmålet bliver ved med at presse sig på for Ayaan Hirsi Ali: Hvordan er det muligt, at muslimer fra middelklassefamilier, højt uddannede og velintegrerede, bliver radikaliseret og kæmper for Islamisk Stat?
Hendes svar på det spørgsmål er, at islam som religion aldrig har gennemgået en reformation. Selv om der lever millioner og atter millioner fredelige og moderate muslimer i vores liberale demokratier, så er de stadig forpligtet på nogle fundamentalistiske principper, som der ikke er blevet gjort op med. Og så kommer det pludselig fra hende.
»Hvis IS havde eksisteret dengang, jeg var omkring 15 år, så ville jeg være gået med dem.«
Ayaan Hirsi Ali, der nok er den mest kendte islamkritiker og øverst på al-Qaedas dødsliste, forsøger at forklare radikaliseringen gennem sin egen personlige historie: Hun var omkring 15 år og det, hun selv kalder en glad Mekka-muslim, altså moderat muslim, men gradvist blev hun del af Medina-slænget, altså fundamentalistisk. Stille og roligt var hun blevet så radikaliseret, at hun som det naturligste i verden støttede fatwaen mod Salman Rushdie.
Hirsi Ali fortæller den historie i sin nye bog, Kætter, der handler om, hvorfor islam har brug for en reformation nu, og ikke mindst om, hvorfor hun for første gang ser ansatserne til en reformation i den øgede kritiske bevidsthed hos muslimer og tidligere muslimer.
I den nye bog går hun i dybden med, hvordan islam som religion spiller ind i de enkelte menneskers liv. Hun beskriver, hvordan der helt nede i det hverdagslige som de daglige bønner og familiens og omgivelsernes pres foregår en konstant selvjustits, og hvordan religionen gradvist tager magten fra det selvstændigt tænkende individ. Og hun skriver om sin flugt fra et arrangeret ægteskab og islam, og hvordan hun gradvist her i Vesten bliver til dissidenten.
Skel mellem Mekka og Medina
En hovedpointe er at skelne mellem Mekka- og Medina-muslimer. Dermed taler hun om den dogmatisering, der skete i islams tidligste dage, hvor Muhammed gik fra dør til dør i et fredeligt forsøg på at overtale polyteisterne til at forsage deres afguder og bad dem acceptere Allah som den eneste gud og ham selv som budbringer fra Mekka. Efter at have forsøgt sig med overtalelser, rejste Muhammed og hans tilhængere til Medina, og fra det øjeblik antog Muhammeds mission en klar politisk dimension. De vantro blev nu angrebet, hvis de nægtede at underkaste sig islams Allah og fik valget mellem at omvende sig eller dø.
Når Hirsi Ali derfor taler om Mekka og Medina, så mener hun de muslimer, der ønsker at lægge vægt på Muhammeds fredelige år i Mekka over for dem, der er inspireret af hans erobringer efter flytningen til Medina. Et stort flertal af muslimer identificerer sig med førstnævnte, men de bliver ifølge Hirsi Ali i disse år i stigende grad udfordret af dem, der ønsker at rekonstruere den politiske og dogmatiske version af islam.
»Desværre er Medina-muslimerne blevet stærkere, mere magtfulde og grusomme. Libyen, Syrien, Irak og Yemen, som var svage og korrupte nationer, er nu helt infiltreret af IS. Status er, at Medina-muslimer er på fremmarch, men det vigtigste er kampen om ideer, og det handler om at overbevise Mekka-muslimer om ikke at tilslutte sig Medina-muslimerne og at få de ikkevoldelige Medina-muslimer til at vende tilbage.«
På den ene side er Hirsi Ali optimistisk på vegne af en reformation af islam, på den anden side er hun mere end nogen anden bevidst om den trussel, der kommer fra ekstremisterne. Er det ikke et paradoks?
»Volden er på fremmarch, fordi vi er passive. Når der er et vakuum, vil nogen udfylde det, og lige nu sælger alle vi, der tror på fred, frihed, tolerance og lighed mellem mennesker, ikke budskabet godt nok. Vi identificerer ikke i islam, hvad der udfordrer disse ideer. Medina-muslimerne arbejder meget hårdt for at ændre holdningerne hos Mekka-muslimer, mens Mekka-muslimerne siger, at det ikke har noget at gøre med islam. Det er ikke nok for en ung person, der leder efter en mening med livet. Det er ikke nok at sige til ham, at du skal følge profeten, men du må ikke gå med IS. Det er en modsætning, som mange unge mennesker finder ubærlig, og som gør, at de nogle gange foretager det forkerte valg.«
De rette venner
Hirsi Ali taler roligt og lavmælt. Hun er i København i anledning af bogudgivelsen og godt beskyttet. Efter en lille køretur med et par PET-agenter til en hemmelig adresse og større opbud af sikkerhedsfolk, når man frem til hovedpersonen, der sidder ydmyg i et lille hjørnekontor med udsigt over vandet mod Islands Brygge.
– Du er sådan en prominent kritiker af islam, men også en barsk kritiker. Føler du dig nogen gange misforstået?
»Nej, det gør jeg ikke. Islam har en historie med kritisk tænkning. Mens Muhammed stadig levede, blev kritikere dræbt med det samme. Efter hans død, var der også folk, der promoverede kritisk tænkning, forandringer, men igen kom Medina-muslimerne og lukkede ned. Og igen i vores moderne verden handler det om at få kritiske folk til at tie stille. Jeg synes ikke, at jeg er barsk. Det er derimod barsk, at jeg er på al-Qaedas dødsliste, fordi jeg har kritiseret islam.»
– Hvordan har du det med at blive omfavnet af nationalister og folk fra det yderste højre? Har du de forkerte venner?
»De er ikke mine venner, de omfavner noget af min kritik, men den virkelige pointe er, at du havde en ung mand her i Danmark, som kom i besiddelse af et våben, planlagde et attentat på den svenske tegner Lars Wilks, og som begyndte at skyde folk vilkårligt og dræbte to. Hvad var den person? Var han drevet af en højreorienteret ideologi? Ja, det var han! Medina-muslimer er ekstremt højreorienterede.«
Gale individer
Hirsi Ali er krystalklar i sine svar. Også når det handler om diskussionen om, hvorvidt der finder en generel stigmatisering af moderate muslimer sted, når de eksempelvis også bliver bedt om at tage afstand fra galninge, der handler i Allahs navn, og som de i øvrigt intet har til fælles med.
»Jeg opfatter dem, der begår de handlinger som kriminelle og psykopater, men da enhver kriminel handling er motiveret af noget, tror jeg ikke vi vil være i stand til at stoppe dem, før vi forstår, hvad der driver dem, og det er en religion, der følges af 1,6 mia. mennesker. Ansvaret ligger i at erkende, at det er et gigantisk angreb på menneskeligheden. IS har genindført slaveriet, bedriver massedrab og massevoldtægt og opdeler mennesker i troende og ikketroende. Hvad gør du så, hvis du er født ind i islam? Sidder du og ser dig selv som offer, eller tager du ansvar og siger, at det her sker på vegne af min religion. Muhammeds gerninger i Medina har inspireret det, så måske må vi se på det med nye øjne, må genoverveje, hvad vi lærer vores børn, for vi lærer dem, at dette liv er midlertidigt og livet efter døden vigtigere.«
– Så du er ikke bange for at grave grøfter, og at vi med den retorik er med til at forstærke de moderate muslimers fornemmelse af at tilhøre en minoritet?
»Jeg tror ikke, at jeg ved at kritisere islam bringer muslimer i fare som minoritet. Jeg tror derimod, at problemerne bare bliver større, hvis vi ikke taler om islam.«
Den italienske forsker Loretta Napoleoni siger i sin nye bog Islamisk Stat, at IS’s succes skyldes dets nationsbyggende kraft, dets strategiske tænkning og evne til at tjene penge. Religion er med andre ord kun en slags alibi for viljen til magt?
»Hun tager fejl, og det er meget udbredt. IS skaber ikke en nation, tværtimod de ødelægger bygninger, shia-moskeer og en århundredegammel kulturarv. Det er ikke at bygge op! De dræber, sælger kvinder som slaver og fordriver mennesker fra deres hjem. Det er nationsdestruktion, og når de gør det, råber de ’Allahu akbar’. De folk, de giver lov til at leve i deres områder, underkaster de sharialov, og de dræber ved at halshugge folk. Du kan ikke adskille det fra religion, det er helt udtalt religiøst. Det er taget fra islam og fra Medina-tiden, og de har indført Muhammeds syn på religion på folk, hvis territorium han stjal. Loretta Napoleoni kan ignorere det, men jeg kan ikke, for jeg er vokset op i det. Og hvad handler religion om? Muhammed blev magtfuld, da han tog til Medina, så selvfølgelig handler det om magt. Du kan ikke adskille de to ting, og det er hele min pointe. Og pointen i min bog er, at islam bliver en fredens religion, hvis du adskiller den fra politik, og gør op med en række grundlæggende principper.«
Den nye Havel eller Luther
I Kætter går Hirsi Ali grundigt til værks. Meget handler om baggrunden for, at islam historisk som de øvrige monoteistiske religioner ikke har gennemgået en reformation. Eksempelvis siger hun, at Koranen ikke som Biblen er en historiefortællende tekst. Den er ikke formet med henblik på at blive læst som litteratur, og den har ikke flere fortællere. Med andre ord er Biblen dialogisk, mens Koranen er monologisk, og det giver en stor forskel i, hvor bogstaveligt man læser og fortolker. Andre grunde er Muhammeds ufejlbarlige status i islam, det allestedsnærværende fokus på livet efter døden, sharia og befalingen om at føre hellig krig.
Islamisme er ikke det samme som kommunisme, men alligevel mener Hirsi Ali, at islam udviser lige så stor foragt for menneskerettigheder. I Vesten støttede man dissidenter som Solsjenitsyn, Sakharov og Havel, der udfordrede det kommunistiske system indefra. Hun er derfor i bogen meget inspireret af vores forhold til de østeuropæiske dissidenter. De er et forbillede for, hvordan man bekæmper fundamentalistiske ideer. Det samme bør ske igen i forhold til de fundamentalistiske prædikanter, der bydes velkommen i vores byer, mens vi ser passivt til, og tusinder af utilpassede unge bliver radikaliseret af deres propaganda. Det er her Vesten kan spille en vigtig rolle.
En reformation har gennem historien været efterspurgt adskillige gange, men hver gang har den lidt nederlag som følge af princippernes modstandsdygtighed over for forandringer. Denne pludselige optimisme på vegne af en reformation kan derfor undre.
»Det er sket gradvist. Muslimske dissidenter er begyndt at stille de rigtige spørgsmål. Det andet er de mange demonstrationer og protester fra muslimer mod sharia. Jeg tænker især på Egypten, hvor demonstranter protesterede mod Mohamed Morsi, der blev valgt til præsident, og Morsis program var at indføre sharia-lov. Desværre havde egypterne kun tre valg: Holde ved Morsi og Det Muslimske Broderskab, gå med et nyt militært diktatur med general al-Sisi eller risikere en borgerkrig. De gik efter et militært diktatur, der giver noget der ligner orden, men samtidig var en klar afvisning af sharia. Og al-Sisi sagde, at vi har brug for en revolution i religionen, og det er det afgørende.«
Derudover peger Hirsi Ali på, at internettet her i det 21. århundrede kan komme til at spille den samme rolle som bogtrykkerkunsten gjorde det for kristendomme i det 16. århundrede i forhold til at fremme Luthers teser og Reformationen. Også hun formulerer en række teser for sin reformation.
Hun nævner også som eksempel den saudiske digter Hamza Kashgari, der twittede med profeten og helt simpelt spurgte ind til principperne for religionen og blev straffet hårdt.
»Hvis vi nu alle i stedet for at tie stille, begynder at tale, så har du en reformation.«

