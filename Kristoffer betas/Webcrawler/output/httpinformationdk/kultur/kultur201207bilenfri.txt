Bilen er frihedens medium
Idehistorikeren Hans-Jørgen Schanz tror somme tider, at bilen vælger ham – og ikke omvendt


–Hvilken bil kører du i?»Jeg kører i en Jaguar S-Type, 4,2 l. V8. Det er min fjerde Jaguar. De er i øvrigt langt mere driftsikre end rygtet vil vide.«– Hvorfor netop den bil?»Somme tider tror jeg, at det er bilen, der vælger mig og ikke omvendt. Under alle omstændigheder synes jeg, at ’katten’ er velproportioneret, lidt tilbageholdende i udtrykket uden at være revisorkedelig som en Audi, men heller ikke overmoderne, som mange nye biler, der ligner krydsninger mellem en kummefryser og en ghettoblaster, hvor man så yderligere udsmykker lygterne, så de ligner et overpyntet juletræ. Her var det Audi, der lagde ud, men nu følger alle tyske biler som lemminger trop.«»Det er selvfølgelig ikke nytten som sådan, man går efter, når man køber en ’kat’. Den islandske nobelprisvinder Haldor Laxness har en gang sagt: ’Den, der kun har blik for det nyttige, får aldrig øje på skønheden’ – han kørte Jaguar. Ud over skønheden må man sige, at det er en lynende hurtig skønhed. Og så har den om ikke ånd, så i hvert fald sjæl.«Slalom mellem vragdele– Hvad betyder det for dig at have bil?»At have en bil er at forøge friheden helt enormt. For bilen er frihedens medium – sagt af filosoffen og æstetikeren Th. W Adorno, der også sagde, at i kunstværket slår naturen øjnene op. Det sidste passer godt på Jaguaren, når man trykker den af.«»Med en bil kan man handle spontant med en stor aktionsradius – hvilket stort set er umuligt med kollektiv trafik. Og så kan man cruise i den, hvis det altså er en rigtig bil og ikke en rædsel som f.eks. en Berlingo. Det kan man ikke i et tog.«– Hvad har været din bedste eller værste oplevelse, hvor en bil var involveret?»For ca. 10 år siden skulle jeg køre fra Salzburg til Aarhus. Jeg kørte dengang i en BMW Z3 , roaster, topersoners. Omkring Nürnberg, hvor jeg vel kørte omkring 180 km/t., blev fire biler, der lå et par hundrede meter foran pludselig involveret i et uforklarligt sammenstød. Resultatet var, at gnisterne fløj gennem luften, sammen med bilhjul, kofangere, glasskår. Jeg måtte køre slalom mellem disse vragdele, men kom igennem uden skrammer – hverken på krop, sjæl eller bil. Det var mere held end forstand og en ubehagelig og grim oplevelse.«– Hvad er din drømmebil?»Lige for tiden er drømmebilen en Aston Martin One-77. Den laves kun i 77 eksemplarer, så – ud over prisens indflydelse – må det nok forblive en drøm.«
