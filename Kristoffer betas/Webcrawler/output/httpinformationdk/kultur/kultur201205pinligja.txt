Pinlig jagt på evig ungdom
Med sine krampagtige forsøg på at fremstå som en 25-årig har Madonna udspillet sin rolle som kulturelt stilikon, lyder kritikken af popkunstneren, der er både film- og pladeaktuel
Ikon. 53-årige Madonna har arbejdet sammen med fotograferne Mert & Marcus i forbindelse med udgivelsen af sit nye album, ’MDNA’. ’Den generation, hun har været et forbillede for, forsøger hun nu for alt i verden at blive en del af,’ siger dj Le Gammeltoft om Madonnas udvikling.


 I årtier har vi kendt hende som popdronningen, hvis evne til at forny sig aldrig har svigtet. Fra hun gjorde sin entre som Material Girl i softpunk-kostume i de tidlige 1980’ere over tiden som seksuelt grænsesøgende dominatrix i 1990’erne til hendes dance- og electronica-inspirerede blanding af det glamourøse og det trashede i 2000’erne.
For tiden er Madonna igen aktuel med filmen Wallis & Edward og pladen MDMA. Men kan den nu 53-årige sangerinde holde stilen? Holder brandet Madonna anno 2012?
»Nej,« lyder det korte svar fra Le Gammeltoft. Som dj og radiovært på P3 er hun med til spotte de seneste musikalske tendenser. Ifølge hende er tiden, hvor Madonna var et stilskabende ikon for yngre musikere, endegyldigt forbi.
»Hvor Madonna tidligere stak ud og kæmpede for at gøre sig fri af branchen, så er hendes karriere efterhånden blevet en lidt pinlig affære. Når jeg ser hendes nye video, tænker jeg hver gang: ’Hold kæft, hvor er jeg glad for, det ikke er min mor. Få nu for helvede noget tøj på,’« siger Le Gammeltoft.
Madonna havde ifølge Gammeltoft sin storhedstid i 1980’erne og 1990’erne, hvor hun formåede at vokse med sit udtryk og med alderen blev gradvist mere seriøs som performer og kunstner.
»Men allerede for 10-15 år siden begynder skruen for alvor at slippe vandet. For hvert udspil forsøger hun at blive yngre og yngre, men lige meget hvor mange plastikoperationer hun får, så glemmer jeg sgu ikke, at jeg dansede til hendes musik i 1980’erne. Hun mister simpelthen troværdighed,« siger Le Gammeltoft.
Snavet med Britney
I forbindelse med den aktuelle pladeudgivelse, har Madonna allieret sig med nogle af musikbranchens varmeste navne, Nicki Minaj og M.I.A. Men heller ikke det initiativ falder i god jord hos Le Gammeltoft.
»Den generation, hun har været et forbillede for, forsøger hun nu for alt i verden at blive en del af. Allerede da hun snavede med Britney, tænkte man, at det var lidt på kanten. Og at hun nu har allieret sig med M.I.A., er der ikke meget fremsynet i. Madonna er nødt til at give slip og komme overens med, hvem hun er, hvis hun skal blive interessant igen,« siger hun.
En tilsvarende kritik lyder fra ph.d.-stipendiat ved Institut for Æstetik og Kommunikation, Aarhus Universitet Lise Dilling-Hansen. Hendes ph.d.-projekt handler om en af Madonnas arvtagere som poppens førsteprovocateur: Lady Gaga.
Hvor Madonna tilbage i 1980’erne kunne forarge store dele af det kristne USA med brændende kors og en afroamerikansk kristusfigur i musikvideoen til »Like a Prayer«, er hun i dag langt mere forudsigelig som kunstner, hævder Lise Dilling-Hansen. Og det er ifølge hende ikke mindst evnen til at provokere og forarge, Madonna har mistet.
»Hvis Madonna virkelig skulle forarge og udfordre mode- og musikindustrien anno 2012, skulle hun holde fast på, at en kvinde oppe i årene stadig kan være lækker og tiltrækkende uden at skulle fjerne alle tegn på rynker og kropsligt forfald. I stedet vælger hun at underkaste sig populærkulturens ungdomsdyrkelse i en mere og mere desperat jagt på at være noget, hun ikke er,« siger Lise Dilling-Hansen.
Ifølge hende mangler Madonna i dag det mod og den radikalitet, som kendetegner flere af hendes yngre kolleger i musikbranchen. Hun fremhæver Lady Gaga og Missy Elliott som kunstnere, der begge på hver sin måde har formået at udfordre det konventionelle skønhedsideal.
I deres nyfeministiske opgør med den kommercielle objektdyrkelse af kvinden står de på mange måder i gæld til netop Madonna. Men deres læremester har i sin egen iver efter at være evigt ung mistet sin egen position som kulturelt ikon, mener Lise Dilling-Hansen.
Spytte på janteloven
Også stilmæssigt er Madonnas seneste eskapader af svingende kvalitet, påpeger modeeksperten Uffe Buchard.
»Det, der engang var så provokerende ved Madonnas look, er blevet aldeles mainstream. Selv om det uden tvivl ser godt ud, når hun klipper lidt huller i netstrømperne og hiver brysterne op i kunstfærdige bh’er som æbler på et sølvfad, så er det altså helt det samme, naboens datter ude i provinsen gør, når hun skal ned og give den gas på Crazy Daisy,« siger Uffe Buchard.
Han medgiver, at Madonna sjældent klæder sig efter sin alder. Alligevel mener han ikke, at Madonna går over stregen i kampen mod alderen.
»Snarere virker det, som om hun vil bevise, at livet – og især den del af det, der handler om flirt, sex og at fyre den af på et dansegulv – ikke nødvendigvis stopper, blot fordi man er over 50. På den front er Madonna virkelig et forbillede for mig, fordi hun giver mig modet til selv at spytte på janteloven og leve, som om jeg ikke var en dag over 19,« siger Uffe Buchard.

