Længslen mod asfaltjunglen
Vi længes mod en prægentrificeret tid, dengang før pengene rullede ind i storbyerne, og hvor en byggetomt ikke var lig metrobyggeri, men uforløst potentiale. Vi længes mod den gamle, smadrede storby. Og det bål hælder dokumentaren ’B-Movie’ – om 1970’ernes og 1980’ernes Vestberlin – bare benzin på
Musiker Mark Reeder og forfatter Muriel Gray er nogle af de kunstnere, der optræder i filmen ’B-Moovie’ , der driver af længsel efter 1970’erne og 1980’ernes storbyer med deres forsvindende lave huslejer, grænseoverskridende natteliv og glamourøs selvdestruktion.


 Sørgeligt er ordet, som både Nick Cave og Einstürzende Neubautens Blixa Bargeld bruger om Berlins stadig mere velordnede forhold op igennem 1980’erne i dokumentaren B-Movie. De begræder byens – den vestlige dels – bevægelse fra vild bule for de udstødte til en håndtam hovedstad for købestærke investorer og politisk overklasse. I 1970’erne og 1980’erne sugede Berlin bohemer og dissidenter til sig som en svamp. Bowie, Iggy Pop, Cave og et væld af tyskere, ikke mindst mænd, der blev fritaget for værnepligt, hvis de flyttede til byen, der havde exces som vartegn. Men i dag findes det kun i små oaser.
Så vi længes efter det svundne Berlin. Forsvindende lave huslejer, eksorbitant misbrugskultur, grænseoverskridende natteliv, pervers nydesyge, glamourøs selvdestruktion, mennesker i rå angrebsformationer af nye, vilde udtryk.
Og længslen retter sig mod flere vestlige storbyer. I sin artikel »Why we’re still obsessed with the 1970’s New York of Lou Reed and Patti Smith« i The Guardian påpeger skribenten Glenn Kenny, at »det er værd at huske, at nostalgi ofte – meget ofte faktisk – er en form for sorg«. Altså et spørgsmål om tabt ungdom, svundne tider, missede muligheder.
B-Movie er en perfekt nostalginarko med sin morsomme, provokerende, rå og sexede jegfortælling om musikfanatikeren Mark Reeder, der i 1979 forlod et mindst lige så autentisk, »dirty, poor and desperat«, Manchester til fordel for Vestberlin, hvor han gled ind i det kompromisløst selvudfoldende natteliv.
Det var dengang, at flere af vestens centrale storbyer var fattige, smadrede og i nogle tilfælde decideret farlige – og dermed fulde af muligheder for en kunstnerisk ungdom uden en rød reje på lommen. Detroit, London, New York, Berlin, ja, selv København.
Vi længes mod en prægentrificeret tid, før urbaniseringen, før pengene væltede ind i storbyerne og udnyttede hver en kvadratmillimeter. Dengang kaos lå i borgerkrig med kommunen. Hvor ordenen slog revner og irrationaliteten sprøjtede gennem sprækkerne. Hvor en byggetomt ikke var lig med metrobyggeri, men med uforløst potentiale.
Det urbane forfald
I 1970’ernes New York City lignede Manhattan nærmest en krigszone. Engang i midten af årtiet begyndte en række kunstnere at dyrke og hylde det urbane forfald – og dyrke den frihed fra fast job, som de smadrede lejligheder tilbød. Det brutalt urbane tilbød sig som en både æstetisk og praktisk mulighed for en ny generation af musikere som Patti Smith, Ramones og Lou Reed, der alle besang storbyen på samme måde som musikere som Joni Mitchell, Neil Young og Crosby, Stills & Nash havde hyldet det landlige i årene før.
Og NYC-nostalgien har bidt sig fast i vores kultur, helt aktuelt med to kommende tv-serier. Showtimes tv-filmatisering af Patti Smiths første selvbiografiske bog Just Kids og i HBO’s Vinyl, om 1970’ernes rockrevolution i The Big Apple.
Også i Københavns engang så tætte og nedslidte bebyggelse fandtes en alternativ æstetik, som faldt i 1980’er-musikernes og -poeternes smag, mens de bevægede sig gennem asfaltjunglen i neonnatten. Så smukt formuleret i Søren Ulrik Thomsens digtsamling City Slang (som Lars H.U.G. senere tonesatte) i 1981 og mere prosaisk i hans indlæg i marts i år i Politiken til fordel for en tættere bebyggelse på Nørrebro, ikke mindst genindførelsen af baghuset.
»Er forslaget nostalgisk? Selv om det givetvis er en personlig nostalgi, der har givet mig en sensibilitet over for disse spørgsmål, er denne nostalgi jo hverken interessant eller inkriminerende i sig selv. Det afgørende må være, at den for mig at se har afstedkommet nogle erkendelser, der har en mere almen gyldighed: Nemlig, at urbanitet og bebyggelsesmæssig kompakthed hører sammen, hvad der blev tydeligt, da tætheden udtyndedes. En erkendelse af, at byens indre dele og dens forstæder er to forskellige toper med hver sin æstetik.«
Med rydningerne af baggårdene til fordel for gårdmiljøer har man i København skabt en homogenitetsboble for én bestemt socialklasse – og samtidig stærkt reduceret boligarealet. Kvarterløft er for alle, men ikke for enhver. Især i København for en købestærk middelklasse, der føler sig tiltrukket af stadig mere åbne og grønne planer, der refererer til de forstæder og provinsbyer, mange forlader til fordel for en stadig mere serviceminded storby.
»Homogenitet skaber angst,« sagde guitarikonet Thurston Moore fra støjrockpionerbandet Sonic Youth, da han besøgte København for et par uger siden for at markere sin ansættelse som adjungeret professor på Rytmisk Musikkonservatorium. Det kunne lyde, som om han talte om København, men det er nu New York, han ser som »asfalteret over med økonomiske interesser«.
Det monokulturelle akvarium
Vi længes. I disse år efter den definitivt tabte, prægentrificerede storby. Det svundne Berlin gav Nick Cave »modet til at gøre præcis, hvad jeg gerne ville, og til ikke at bekymre mig om, hvad andre folk tænkte om mig«, som han siger i B-Movie. I dag bliver storbyindbyggeren i stadig stigende grad målt efter en fælles middelklassemålestok og produktionsstandard. Vi skal holde hjulene i gang.
Ikke at der er noget galt med grønne områder, slet ikke. Det er, hvad der følger med dem, der er problemet. De kræfter, der har gjort New York City, Berlin og København så velfungerende, fredelige og stadig mere naturskønne er også dem, der har trukket eller truer med at trække tænderne ud på kulturen, ensrette befolkningen og udluge alle nonproduktive elementer. Indtil vi en dag sidder efterladte i vores monokulturelle akvarium, hygger os med vores egne og homogeniserer os selv ihjel.
Thurston Moore er ikke nostalgisk anlagt. Han flytter sig blot derhen, hvor der er action.
»Når byer bliver steder, som kunstnere ikke kan overleve i, så må vi forlade byen. Og jeg tror, det er kunstnerens nye livsstil. At de er nødt til at leve uden for byerne,« sagde han på Rytmisk Musikkonservatorium.
Vi længes. I dag efter den svundne porøse potentielle storby. Men måske en dag vil en ny generation længes efter dengang, de stod på gyldne Morten Korch-kornmarker i en strid storm af støjrock.
’B-Movie: Lust & Sound in West-Berlin’ – Instruktion: Jörg A. Hoppe, Heiko Lange og Klaus Maeck. Vises 15.11. i Grand

