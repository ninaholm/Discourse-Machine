Massemordets æstetik
Hvad har high school-mordere, islamistiske bombemænd og højreradikale terrorister til fælles? De er alle del af en global, visuel voldskultur, der låner referencer og stilistiske greb af hinanden på tværs af ideologi og politiske dagsordener. Deres propagandaplatform er massemedierne, og dét stiller pressen i et slemt dilemma


 Der er billederne af de døde teenagere i vandkanten rundt om Utøya; der er billederne af de skrækslagne overlevende foran regeringskvarteret i Oslo; og der er billederne af de sørgende landsmænd i blomsteroptog gennem hovedstadens gader. Der er de billeder, der har med virkeligheden at gøre. Og så er der dem, Anders Behring Breivik selv tog, inden han 22. juli begav sig ud på sin nøje planlagte dødsrute. De billeder viser ikke virkeligheden, men Breivik, som han gerne ville fremstå for verden: som et overmenneske i uniform, i galla, i kemisk beskyttelsesdragt med sprøjte i hånd og i våddragt med et tungt automatvåben. I sit 1.500 sider lange manifest betoner den 32-årige gerningsmand flere gange propagandaens brandingmæssige betydning for sin bevægelse og som en serviceydelse til kommende terrorister skriver han: »Forbered dig på din fotosession: Tag et par timer i et solarium for at se friskere ud. Træn hårdt i mindst syv dage forinden. Klip dit hår. Barbér dig. Besøg en skønhedssalon, hvis det er muligt, og få en smule makeup på. Ja, jeg ved, det lyder frastødende på store badass-krigere som os, men vi må tage os så godt ud som muligt på billederne. Tag dit pæneste tøj på.«
Breiviks æstetiske betragtninger og hans tanker om visuel identitet er ikke enestående. De går igen hos flere af de seneste 10 års største og mest brutale massemordere.
»Anders Behring Breivik er blot seneste eksempel på eksistensen af en global visuel frygtkultur, hvor unge mænd iscenesætter sig som krigere på en korstogsagtig mission, og hvor man låner referencer og stilistiske greb på tværs af ideologier og politiske agendaer,« siger Mikkel Bolt Rasmussen, der er kunsthistoriker ved Institut for Kunst- og Kulturvidenskab på Københavns Universitet.
En af de åbenlyse inspirationskilder for Breivik er de senere års skoleskyderier, som både i scenografi og udførelse minder meget om massakren på Utøya.
I april 2007 forlod den 23-årige Cho Seung-Hui sit kollegieværelse på Virginia Tech i USA klædt i sort og med to halvautomatiske håndvåben i sin rygsæk for koldblodigt at skyde og dræbe 32 af sine skolekammerater.
Syv måneder senere gjorde den blot 18-årige Pekka-Eric Auvinen ham kunststykket efter med nedslagtningen af syv elever og en lærer i Jokela i Finland.
Og året efter blev Finland ramt af endnu en tragedie, da den 22-årige Matti Juhani Saari, iført sort tøj og skimaske mejede en lærer og ni elever ned på gymnasiet i Kauhajoki. Alle tre mordere havde forud for deres amokløb lagt små 'mediepakker' ud på nettet i form billeder og Youtube-videoer, hvor de poserer som frygtløse machomænd og peger med en pistol direkte ind i kameralinsen samme positur som Breivik indtager på et af billederne i sit manifest.
»Der er brug for grundige analyser, før vi kan fastslå noget endeligt, men på de billeder, Breivik har sendt ud, ser jeg tydeligt visse ligheder med massakrerne i Finland og på Virginia Tech,« sagde voldsforsker ved Politihøjskolen i Oslo Ragnhild Bjørnebekk i ugens løb til den norske avis Verdens Gang.
Den konklusion vil Mikkel Bolt Rasmussen gerne tilslutte sig, men der er også andre formelle referencer på spil, mener han: »Sammenligningen med tidligere skoleskyderier er oplagt, men mere interessant er måske ligheden med forskellige islamistiske selvmordsvideoer som dem fra bombeangrebet i London i 2005, hvor terroristerne også iscenesatte sig som revolutionære krigere i en større sags tjeneste. De kombinerer ligesom Breivik en ekstrem selviscenesættelse med dyrkelsen af det militære og fascinationen af det potente, handlekraftige subjekt,« siger han.
Mediernes dilemma
Mikkel Bolt Rasmussen har i ugens løb haft lejlighed til at gennemse både Breiviks manifest og hans fire minutter lange Youtube-video, hvor han blandt andet sammenligner sit anti-islamistiske korstog med Middelalderens kristne tempelridderes. Men ifølge Mikkel Bolt Rasmussen er det samlede indtryk mest af alt en rodet forestilling.
»Det iøjnefaldende ved såvel Breivik som skoleskyderne og de islamistiske London-terrorister er graden af selviscenesættelse og den cut and paste-mæssighed, der er over aktionerne og propagandaen: Drengeværelseagtige referencer til korstog, soldater og en masse potente symboler fra videospil, film og andre populærkulturelle udtryk. I den forstand er de alle børn af deres tid,« siger han.
»Jeg er fuldt ud klar over, at vores nuværende holdninger bliver betragtet som ekstreme,« skriver Breivik et sted i sit manifest: »Men de mere spektakulære operationer vil (...) fremtvinge en offentlig diskussion.«
På mange måder har Anders Behring Breivik fået ret i sin forudsigelse: Den internationale mediemaskine er siden terrorangrebet sidste fredag ikke afveget afgørende fra Breiviks drejebog. Dagblade, netaviser, radio- og tv-stationer har kastet sig frådende over hans manifest, mens psykologer, voldseksperter og terroreksperter har forsøgt at dissekere hans hjerne og tegne en profil ud fra de hundredvis af saftige hverdagsdetaljer og -tanker, han har nedfældet i sine logbog-lignende opdateringer.
I New York Times lød overskriften søndag: »Oslomistænkte levede et dobbeltliv for at skjule sin martyraktion,« og senere samme dag kunne læserne mæske sig i 'Anders Behring Breiviks dagbog' på The Guardians netavis.
Først mandag kolliderede Breiviks plan for første gang med virkeligheden. Af manifestet fremgår det, at Breivik opfattede en eventuelt kommende retssag som »en fremragende mulighed« for at lufte sine budskaber. Forud for grundlovsforhøret i Oslo Tingrett anmodede han derfor om, at retsmødet blev åbnet og bad ved samme lejlighed om tilladelse til at bære sin specialsyede uniform.
»Uværdigt, forstyrrende, provokerende og krænkende«, kaldte dommer Kim Heger hans anmodning, og Breivik måtte i stedet læse op fra sit manifest bag lukkede døre, indtil dommeren efter 10 minutter også fik nok af det og bad ham stoppe.
Det var en streg i regningen for Breiviks mediestrategi, men hele forløbet sætter alligevel spørgsmålstegn ved, hvem der egentlig sætter nyhedsdagsordenen i sager som denne, hvor gerningsmand og presse har sammenfaldende interesser: Risikerer medierne at reducere sig selv til nyttige idioter i deres hovedløse jagt på flere detaljer? Stig Hjarvard, professor og medieforsker ved Københavns Universitet, kalder mediernes rolle et »konstant dilemma«.
»Når man rapporterer om Breiviks motiver for at udføre sine uhyrligheder, kan man samtidig ikke kan undgå at videreformidle hans ideer i et eller andet omfang. Dermed får hans historie og budskab ekstra eksponering, fordi han propagandamæssigt har været så velforberedt,« siger Stig Hjarvard.
»Forestiller vi os det modsatte tilfælde med en mand, der ikke havde været så mediebevidst og velforberedt, ville hans motiver have været et større mysterium, der skulle løses drypvist. Medierne giver således meget spalteplads til en ekstremistisk røst, der har udført gruopvækkende handlinger, men omvendt er der også et hensyn til at orientere og rapportere om væsentlige begivenheder,« siger han.
Mere skamstøtter end ikoner
Ifølge Mikkel Bolt Rasmussen er Breiviks mediekampagne på mange måder en understregning af Margaret Thatchers bemærkning fra de tidlige 1980'ere om at »omtale er terrorismens ilt«.
»Breivik har på intet tidspunkt lagt skjul på, at hans aktion fandt sted med henblik på omtale. Det handlede ikke om det konkrete antal ofre, men selve aktionen og dens evne til at cirkulere og blive repræsenteret. Det er selvfølgelig i den sammenhæng, massemedierne har til opgave at analysere begivenheden, kontekstualisere den og ikke blot bruge den som en voldspornografisk sællert,« siger Mikkel Bolt Rasmussen.
Stefan Kjerkegaard, adjunkt ved Nordisk Institut, Aarhus Universitet, mener ikke, der kan herske tvivl om, at det at fange mediernes opmærksomhed fra begyndelsen har været et afgørende succeskriterium for Breivik.
»I modsætning til skoleskyderne, der dræbte sig selv efter angrebene, lever Breivik stadig. Det er et tegn på forfængelighed. Han vil gerne både ses og høres, og spørgsmålet er selvfølgelig, hvor meget medierne skal gå med på den præmis ved fortsat at bringe uddrag fra manifestet« siger Stefan Kjerkegaard, der også mener, det er en overvejelse værd, om man primært bør fokusere på Breiviks personlige historie eller på det politiske indhold.
»Hvis medierne hovedsageligt vælger at skrive om den ekstreme højrefløj, så tager de samtidig Breiviks budskab alvorligt, og dermed risikerer de også at puste til gløderne frem for at slukke dem,« siger han.
En af dem, der tidligere har sat kritisk fokus på massemediernes kolportering af krig, vold og terror, er den danske installations- og billedkunstner Niels Bonde. Med udstillingen Attention! fra 2009 forsøger han med maling og pensel at fastholde nyhedsstrømmens billeder af død og ødelæggelse ved at forvandle dem til motiver på et lærred.
»Der er behov for af og til at holde øjeblikket fast og fryse billedstrømmen, så folk får mulighed for at tænke og tale om begivenhederne på en anden måde,« siger Niels Bonde til Information: »Der sker jo en betydningsforskydning, når man oversætter billeder fra ét medium til et andet. Det er som Marshall McLuhan i sin tid sagde: 'The media is the message' mediet er budskabet«.
Blandt de motiver, Niels Bonde behandler i sin udstilling, finder man Cho Seung-Hui fra Virginia Tech, som han poserede med fremstrakt håndvåben på Youtube, inden sin udåd. Man finder Josef Fritzl, som han så ud efter at have tilstået indespærringen af sin datter i en kælder gennem 24 år. Og man finder Azam Amir Kasav, bedre kendt som den smilende terrorist, som han så ud på det billede, der cirkulerede umiddelbart efter terrorangrebet i Mumbai i 2008. Ifølge Niels Bonde er det kunstens opgave at reflektere over de billeder, medierne producerer. Men på den anden side er kunsten ikke hævet over problemstillingen.
»Og på en måde ærgrer det mig også, at personer som Cho og Breivik uden tvivl vil elske, at der bliver lavet kunst om dem. Men på den anden side synes jeg ikke, der er nogen vej udenom,« siger Niels Bonde, der mener, hans værker minder mere om skamstøtter end ikoniseringer:
»Hvis jeg kunne, havde jeg sat dem op på Rådhuspladsen, så folk kunne tisse og spytte på dem,« siger han.

