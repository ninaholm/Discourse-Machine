Videnskaben



 
	Forfatteren Knud Romer blev for nylig citeret for et frontalangreb på litteraturvidenskabsstudiet, som han selv havde frekventeret. Han havde ikke noget pænt at sige. For det første var det temmelig udsigtsløst som levebrød, for det andet var der ingen struktur og læseplan. »Jeg tror, vi startede 30 på studiet, og efter nogle år var der kun fem tilbage. To havde begået selvmord.«

	Nuvel, Knud Romer siger så meget, og selvmord kan have mange andre forklaringer, men når jeg hæftede mig ved det, er det, fordi det falder i tråd med, hvad en hel del andre synes at have oplevet. Således traf jeg engang en automobilforhandler, som til min fordomsfulde overraskelse fortalte, at han oprindeligt havde læst litteraturvidenskab på universitet, men i løbet af studiet følte sig frataget sin ellers lidenskabelige interesse for emnet. Den samme paradoksale historie fik jeg fortalt over en kop kaffe af en fremtrædende jurist, som en overgang var columnist her i avisen.

	Så var den der pludselig igen i en af de seneste udgaver af det fortræffelige radioprogram Cafe Hack, hvor en gæst, som var frisør og stylist, fortalte, at han oprindeligt læste litteratur, men mistede lysten på grund af studiets karakter. Jamen godt så, at de kunne finde meningsfuldt arbejde i andre erhverv. Eller som Knud Romer og en anden inkarneret kritiker af litteraturstudiet, Jan Sonnergaard, selv kunne blive forfattere. Men behøver det virkelig være sådan? Litteraturen, den gode, kan tåle alt, og jeg er med på, at der skal analyseres, men det taler ikke til det akademiskes fordel, hvis interessen for litteratur går i stykker for dem, der tilmelder sig studiet. Og er det stadig sådan? Jeg spørger bare. Vi hører jo kun sjældent og lidt tilfældigt om dem, der strakte våben. Det er mit klare indtryk, at litteraturen forvaltes bedre på højskolerne af engagerede lærere, der er i stand til at give deres egen lidenskabelige læselyst videre til andre. Sorry!

