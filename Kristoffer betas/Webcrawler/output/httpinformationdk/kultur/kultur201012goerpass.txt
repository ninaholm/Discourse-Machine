Han gør, hvad der passer ham
Hans Otto Jørgensens ’Sæt Asta fri’ er sjette og sidste nominerede til Montanas Litteraturpris 2010


 Den sjette og sidste nominerede til Montanas Litteraturpris 2010 er Hans Otto Jørgensens roman Sæt Asta fri. Her er den indstillingstekst, som komiteen bag Montanas Litteraturpris har skrevet:
Sæt Asta fri – tredje bind i den (delvist) selvbiografiske romanserie, der også tæller Hestenes øjne (2008) og The Factory (2009) – åbner med et smukt og ømt portræt af jeg-fortællerens mor, tyk pige med rødt hår våde øjne. Hendes mand er netop død, og hun er ikke nogen, har aldrig været nogen, for det er ude på landet, og det er anden tid, hvor en kvinde ikke er noget i sig selv, hun er ikke omfattet »af det vi, som er min fars vi«, men må slave for ham og hans slægt:
»Man forstår igennem hende, hvad arbejde i det hele taget er for noget, hvad essensen af det er, hvor råt og hårdt det er, hvor nedværdigende systematisk at få nedbrudt kroppen, som totalitære regimer nedbryder ånden.«
Vi er tilbage i kostalden og i marken på den fædrene gård, hvor vi har været så ofte før i forfatterskabet, med de hårde tekniske landbrugsgloser og de varme portrætter af folk og fæ. Men det er ikke nogen kedelig gentagelse, man bliver ikke træt af at høre om det, for man bliver aldrig færdig med det. Hans Otto Jørgensens suveræne prosa trækker på et uendeligt rigt stof, som han kan blive ved med at tage af og vende og endevende og forskyde.
I Sæt Asta fri handler det meget om arbejde – ikke mindste i første halvdel – om det hårde fysiske arbejde på landet, hvor blodet springer fra fingrene, det arbejde, der ødelægger og nedbryder kroppen og slider folk op i marken, i stalden og på filetfabrikken. Men også i glimt om glæden ved at få noget fra hånden, om poesien i rutinen og om skønheden ved hånde-laget, f.eks. i beskrivelsen af Knud, der er fænomenal til at manøvrere de store maskiner, »der var noget Clint Eastwood over ham, bortset fra at hans træk var plumpe«.
I brudte opsatser og erindringsstykker følger vi over et par årtier, fra 70’erne til 90’erne, jeg-fortællerens rastløse færden og flakken omkring og kamp for at blive forfatter, fra Glyngøre til Lyngby, på rejser til Paris, Letland og Vestbredden, i to landkollektiver, med skiftende kærester og børn, der bliver født.
Sæt Asta fri er en fortælling om de svageste, om almuen på landet, om dem, der går til grunde pga. druk og misbrug og vold, dem, der banker konen og kaster sig ud fra Sallingsundbroen – og disse mennesker kommer umærkeligt til at dele skæbne med ofrene fra Gulag og Auschwitz og palæstinenserne på Vestbredden.
Det fælles og universelle er fornedrelsen i alle afskygninger: Ydmygelsen, når man er ufri og underdanig, når bedstefar slukker lyset og siger, at dagen har varet længe nok, »som om min mor er en ko«. Eller når Laima, den russiske oversætter og lektor, må aflevere 80 procent af sin løn til den sovjetiske ambassade. 
Og vanæren, når man opgiver ævred, som dem i Glyngøre, Knud, der prøver at drikke sig ihjel, eller faren, der knækker totalt, da han får konstateret cancer og bliver »Tjernobyl med et menneskeligt ansigt«. Men også bare skammen og kvababbelserne ved at føle sig forkert, når man vil skrive og lave en anden verden, en »korrektion af den eksisterende, en ud over alle grænser flabet fremstilling, nu har man set det med, skulle det være kunst, sludder og vrøvl«.
Det er den kamp, man følger, hvor jeg-fortælleren arbejder sig væk fra sin baggrund, fri af trældommen, og her er arbejdet et tveægget sværd: »Hvis jeg ikke arbejder, føler jeg mig som et dårligt menneske, uværdig til livet. Jeg har det som den unge Selma Lagerlöf: Jeg føler mig uden indhold. Så jeg skriver for at fylde min tomme sjæl og er så rig en tid. Men straks efter føles tomheden på ny.«
Hans Otto Jørgensen kan noget, som det er meget få forfattere forundt at kunne. Han kan gøre, hvad der passer ham! Han kan trække alting ind i sin form, med sin stemme, og han kan blande essayistik, fiktion og erindring kvit og frit, der er ingen regler, eller han laver selv reglerne undervejs. Han får Hebron til at ligge i Vestjylland og Glyngøre til at ligge bag jerntæppet, han laver forbindelser, der ikke er der og alligevel opstår og fungerer, fordi de er stærkt personligt forestillede og præcist oplevet og erindret.

