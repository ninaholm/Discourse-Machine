DR's næstformand: 'Wagner-opera fredag aften'
På DR1 er kvalitetsfilm en mangelvare. I det hele taget lider kulturen under at blive tilsidesat til fordel for jagten på høje seertal, mener nyudnævnte næstformand i Danmarks Radios bestyrelse Ole Hyltoft


 - Er det i orden, at DR bruger licensmidler til at sende discount tv?
»Jeg vil ikke bruge udtrykket discount tv, men DR har et problem med kulturprogrammerne på hele sendefladen. Det gør sig gældende på både radio- og tv-transmissionerne som ganske enkelt har et for lavt niveau. DR burde stile højere.
Programvalget og formen er tit alt for hurtig og stakåndet og den klassiske rolle for DR som folkeoplysende og -uddannende glider dem af hænde, og heri forekommer der en nedvurdering af DR som institution.«
- Kan 24 middelmådige film på nogen måde være udtryk for public service?
»Det er svært for mig at vurdere. Det er efterhånden lang tid siden, jeg har set en fredagsfilm på DR1, fordi det nærmest altid er den samme type film, der vises på DR1. Typisk set er det amerikansk film med biljagter eller kedelige dramaer, som altid ender lykkeligt«
»Der findes masser af gode europæiske og selvfølgelig også amerikanske film af større væsentlighed, som burde kunne finde vej til DR1’s sendeflade. Eksempelvis en klassiker som Casablanca kunne sagtens vises med et par års mellemrum, og de tyske film Der Untergang og Der Leben des Anderen er jo væsentlige film, som netop også er underholdende.«
- DR får i disse år flere og flere platforme, internet, DAB, nye digitale tv-kanaler. Finder du, at denne profilering leder til forringet tv-kvalitet?
»Jeg vil snarere sige, at der forekommer en uhensigtsmæssig opsplitning af befolkningen. Danskerne segmenteres i grupper, og det er en forkert udvikling. De store nationssamlende programmer savner jeg. DR’s udsendelser skal kunne være samtaleemne i frokoststuerne på de danske arbejdspladser. Hvordan det skal se ud, er dog svært at svare på, men dansk kultur bør være grundlaget.«
»Fredagsunderholdningen X-Factor samler godt nok befolkningen, og hele Danmark leger med. Men det er jo skæg og ballade iblandet skrøbelige forhåbninger og vilde følelser.«
»På nuværende lægger DR’s ledelse alt for meget vægt på seertal. Det er nærmest den eneste målestok for, hvad der betegner en succes, og det er et problem for alsidigheden i programfladen. På DR2 bliver der gjort et godt stykke arbejde, men moderkanalen DR1 kan godt vove noget mere. Se bare på svensk tv, de har modet til at sende en Wagner opera fredag aften. Det er vel at mærke ikke normen, men det samme mod ville jeg gerne se hos DR. En eventuel lukning af DR kan jo aldrig komme tale. Ingen politikere vil lægge ryg til sådan noget.«

