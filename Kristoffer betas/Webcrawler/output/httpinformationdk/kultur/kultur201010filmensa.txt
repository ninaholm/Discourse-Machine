Filmen skal sættes fri
’Stærkt opmuntrende,’ siger Henrik Bo Nielsen, direktør for Det Danske Filminstitut, om regeringens forslag til en ny filmaftale, og meget tyder på en hurtig og politisk bred aftale. Der er dog også anledning til lidt bekymring


Der må have lydt et lettelsens suk på direktionsgangen på Det Danske Filminstitut, da kulturminister Per Stig Møller (K)  i tirsdags offentliggjorde regeringens forslag til en ny, fireårig filmaftale. En aftale, der skal udstikke de økonomiske, administrative og kreative rammer for filmstøtten og DFI’s virke i perioden 2011-14.Det viser sig nemlig, at regeringen i det store hele har lyttet til ikke blot anbefalinger og forslag fra branchens forskellige parter, men også til det støtteudvalg med DFI’s direktør, Henrik Bo Nielsen, i spidsen, som kulturministeren selv i juli måned bad om at kulegrave den danske filmstøtte, og som kom med sine anbefalinger i sidste uge. Og det er tilmed et aftaleoplæg, der ligner oppositionens, så når de politiske partier snart mødes til anden runde af filmforhandlingerne, tyder meget på en hurtig og bred aftale.I punktform ser regeringens udspil således ud: 1. Et sundt og bæredygtigt filmproduktionsmiljø. 2. Et fleksibelt og tilpasningsdygtigt støttesystem, der fremmer diversitet og fornyelse. 3. En langsigtet investering i danske talenter. 4. En udbygning af talentordningen for computerspil. 5. En biografsektor i balance. 6. Offensiv international markedsføring af dansk film.Opgør med detailstyringDer er godt nok ikke flere penge til dansk film i regeringens forslag end i den nuværende filmaftale – ca. to mia. kroner i løbet af de fire år. Men der lægges op til, at man ’sætter filmen fri’, hvilket var et af kardinalpunkterne i støtteudvalgets anbefalinger.Det handler blandt andet om, at politikerne nok skal udstikke rammer og overordnede visioner for filmstøtten og DFI’s arbejde, men ellers holde sig væk, så DFI frit kan manøvrere i et marked og en branche, der konstant flytter og udvikler sig. »Jeg ser oplægget som et klart opgør med den detail- og processtyring, vi har måttet leve med de seneste år,« sagde Henrik Bo Nielsen tirsdag til Ritzau. »Det finder jeg stærkt opmuntrende.«Et andet vigtigt punkt på DFI og den øvrige filmbranches dagsorden har været DR og TV 2’s engagement i dansk film. Ifølge medieaftalen, der blev vedtaget tidligere i år, skal DR og TV 2 investere ca. 60 mio. kr. hver i dansk film om året.Pga. den gældende film­aftale har tv-stationerne efter filmbranchens mening alt for stor indflydelse på, hvilke film der bliver produceret, og i medieaftalen flyttede man derfor 100 mio. af tv-stationernes filmkroner over til DFI til brug til udvikling og produktion.Når tv-stationerne har færre penge at investere i danske film, vil de også i højere grad blive tvunget til at samarbejde med DFI.Nærlæser man udspillet, er der elementer, som kan give anledning til hovedbrud hos især DFI, men også hos filmbranchens parter og oppositionspartierne. I aviserne i går kunne man f.eks. allerede – fra biograferne – høre kritik af, at den kommercielle 60/40-ordning skal omlægges til en markedsordning, og fra computerbranchen af, at selv om udvikling af computerspil fortsat skal støttes, så får området stort set ikke flere penge at gøre godt med.Men mere interessant er regeringens forslag om at oprette en støtteordning, der både skal fremme digital distribution af danske film rundt om i landet og hjælpe mindre biografer og art cinemas med engangsbeløb til digitalt fremviserudstyr.Det er dyrt at installere det digitale udstyr, og hvis ikke små, lokale og uafhængige biografer får hjælp, bliver de sejlet agterud af udviklingen og de store biografkæder.  Det er således et vigtigt tiltag for den regionale biografkultur – og et sympatisk initiativ – men fordi der bliver ikke sat ekstra penge af til støtteordningen, skal DFI selv finde pengene mellem de millioner, der ifølge aftalen allerede er sat af til den offentlige filmstøtte. Hvor skal pengene dog tages fra? Skal der f.eks. produceres færre film?Det spørger også de begunstigede i Foreningen af Mindre og Mellemstore Bio­grafer om. De er bekymrede over, som de formulerer det, at »være sat på et sidespor i de kommende forhandlinger om filmaftalen.«Det bliver en svær øvelse for DFI, og tirsdag ønskede Henrik Bo Nielsen da heller ikke at kommentere den del af regeringens forslag.
