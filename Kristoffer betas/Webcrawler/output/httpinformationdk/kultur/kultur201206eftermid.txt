Eftermiddag i Paradisets forgård
Ansøgere til reality-programmet ’Paradise Hotel’ tager livet med et ’gram salt’. Nogle drømmer om reality-tv som en karrierevej, andre vil bare have et sabbatår som VIP’er på diskotekerne, før glemslen og det virkelige liv sætter ind igen. Information har været til casting i København


 Realityen er ikke altid, som man har forestillet sig. Til en af de åbne castings til niende danske sæson af Paradise Hotel er der ingen kameraer at imponere på det 4-stjernede spa og fitness-hotel Ascot i København. Produktionsselskabet Mastiff A/S har lejet to rum i hotellets underetage. I selve castingrummet er der et skrivebord og et A4-ark med et ikke-sirligt håndtegnet tuschkryds tapet fast på gulvtæppet. Og presse ingen adgang. På gangen står papfigurer af sidste sæsons stjerner: Den glatte tøffelhelt, Julian, som skingre Jeanette i starten af sæsonen gramsede længe på pikken, mens han sov. Hun kunne voldtage ham, fnes hun stangberuset. Så lækker var han. Siden blev de to Paradise-kærester. Nogle mente, at de to var for meget på »badeferie«. Men de »spillede spillet« – også »med hjertet«, og Julian »gik hele vejen« og vandt, ligesom modellen Tina Maria, 250.00 kroner. Nu står de alle tre storsmilende med solbrunede kroppe som papfigurer på den mørke gang. Julian står ved en dør tæt på hotellets bagageopbevaring. Den fører ind til ansøgerne i venteværelset: Paradisets forgård.
En gul drøm
Indenfor ligner det en HF-fest uden sprut, holdt på et kommunekontor: 10-15 unge sidder på en stolerække langs væggen. Der er bare lår, hair extensions og festligt farverigt make-up. Og stille. Fyrene har voks og gelé i håret og griner stift. Der er landskabsmalerier på væggene og sorte ringbind på bordene. Lav ungdomsmuzak knitrer ud af skramlede computerhøjttalere: Britney Spears, Beyoncé, Rihanna. De fleste har en ven med, som de hvisker til. En veninde til en ansøger fortæller, at hun lige været i lynpraktik på Information. Redaktionen var et overvældende sted, fortæller hun: »De var helt vilde og totalt høje på kaffe hele tiden.« Så bliver der stille igen.
Den første af de få, der glædessvævende kommer ud af castingrummet med en gul seddel i hånden og dermed adgang til castingens anden grundige interviewdel, som foregår på telefon, er Mark. Han er 21 år, flot, høj, skaldet, flyttemand for 3x34. Oprindeligt ville han gerne have været fortsat i militæret efter værnepligten, men på grund af sin straffeattest kan han ikke blive udsendt.
»Hvis jeg måtte give afkald på dén drøm, så må jeg jo bare finde en ny drøm,« siger han med lappen i hånden.
For nogle er månederne med VIP-tjanser efter tv-showet det virkelige mål: »Jeg har fået at vide af nogle af dem, jeg kender, der er bartendere, at det skulle være rimeligt svært at huske mange af de indviklede drinks. Så hvis jeg blev kendt og skulle være gæstebartender, så skulle jeg mest servere øl og Somersby, så jeg ikke skulle kigge på et kort hele tiden,« siger Mark: »Men måske ender det med at være dét, jeg gerne vil? Man ved jo ikke noget, før man har prøvet det.«
Paradise Hotel tænker han dog mest som en mulighed for lidt sjov i gaden og kortsigtet berømmelse: »På længere sigt tror jeg ikke på, at reality-tv kan føre noget med sig. Ud over flere reality-programmer, selvfølgelig.«
Den indstilling deler de fleste her. Reality-tv er et sabbatår som VIP på diskotekerne. Som snart igen erstattes af glemslen og ’det ægte liv’. Hverken mere eller mindre.
Hvad skal jeg blive
Venteværelset tæller studerende fra CBS, gymnasiet og HF. Der er flere frisørelever og flere, der gerne vil i politiet eller militæret. Anders på 19 år lever »in the moment«, siger han. Derfor er han her. Han bliver gymnasiestudent om et par dage:
»Alt over 02 i karaktergennemsnit er spildt arbejde. Når jeg ser på stræberne i mine klasse, så har de fuldstændigt brudt deres social life ned og har læst tre timer om dagen, og det ville jeg ikke kunne.«
Han skal på bartenderskole i fire uger sammen med sin slyngven: »Vi har snakket om eventuelt på sigt at tage Aarhus Universitet, fordi der ikke er noget snit, og vores ikke er særligt godt.«
Andre i flokken vil helst forblive tv-stjerner. Det er oftest dem, der ikke ved, hvad ellers de skal give sit til. De opholder sig ved drømmen om mellemårene, fordi den længere udsigt er svær at overskue. Som Sabrina: »Jeg er opvokset på børnehjem, har arbejdet som privat stripper og gået til pole dance, og jeg var side 9-pige sidste måned, og så har jeg arbejdet på et plejehjem, hvor jeg gjorde rent, og nu havde jeg bare brug for fred. Så jeg sagde op. For jeg ved ikke, hvad jeg har tænkt mig i mit liv. Jeg skal et eller andet, men jeg ved ikke hvad.«
Danny-Boy og varen
Frisøreleven Nanna på 19 år, fra Kalundborg, kommer slukøret ud fra castinglokalet i sin lille, opsigtsvækkende pink festkjole. Uden gul seddel.
»De spurgte, hvad jeg lavede til hverdag, og hvordan jeg var som person, og om det var min egen krop og patter,« fortæller hun.
Hun var ikke typen i år, fik hun at vide. Hun skulle prøve igen næste år: »Det gør jeg helt sikkert. Frisør er bare en uddannelse for at tage den. Det er ikke noget, jeg skal leve af. Helt sikkert,« siger hun og passerer den triumferende papfigur, Jeanette, på gangen.
Paradise er et rollespil. Det skal tages med »et gram salt«, som flere siger. ’Danny-Boy’ fra Amager er 22 år gammel og sælger på Telenor.
»Jeg har læst mediefag på gymnasiet og ved alt om, hvordan en dokumentar skal klippes sammen og iscenesættes,« siger han: »Mange ting er tydeligt staget, så hvordan, de vælger at fremstille mig er helt op til dem. De skal lave godt tv – og jeg vil bare prøve at levere det.
Han charmerer, mens han forklarer, at han er charmerende. Siger med et glimt i øjet, at han har et glimt i øjet. Han ’leverer varen’, som man siger – også den slags citater, som Information kan lide: »Det kan godt være, at jeg ikke skal være sælger resten af livet. Men det kan være, at jeg efter Paradise skal sælge mig selv resten af livet.«
Deltagerne, erfarer man hurtigt, ved udmærket, hvad reality går ud på. Det er ikke dem, men seerne – os – der skal tro på, og falde for, deres rollespil. Monike på 22 år arbejder som 1. assistent i Netto i Rødding: »Jeg får at vide at jeg ligner Pernille fra sidste sæson lidt, som jo lignede Amalie fra forrige sæson,« siger hun: »Fordi jeg er blond indvendigt og udvendigt og godt kan sige nogen dumme ting. Og jeg kan godt spille lidt ekstra dum for kameraet, hvis de bad mig om det. Jeg har jo også gået til teater og skuespil, da jeg var lille.«
$

