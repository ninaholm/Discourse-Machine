Marveløst – Martin Glaz Serups yndlingshjemmesider
Udover sine egne hjemmesider henter forfatteren Martin Glaz Serup foredrag, interviews og avantgardekunst hjem fra nettet til stranden i Sønderho


 Martin Glaz Serup om sine yndlingshjemmesider:
"Nogle af de sider jeg besøger allermest er det skandinaviske nettidsskrift og –kalender Litlive, som jeg selv er redaktør på, samt min blog Kornkammer; dels fordi jeg derfra linker til de fleste af de sider jeg selv besøger jævnligt, men også fordi der ofte og af indlysende årsager dér foregår forskellige litterære diskussioner af emner der interesserer mig. Jeg synes virkelig at niveauet på mange af de kommentarer der kommer ind er højt – blot kunne jeg ønske mig et par hundrede tusinde flere læsere...
Men det gælder sikkert ikke at nævne sine egne sider. 
Ceptuetics
Udover dem er jeg meget glad for det amerikanske radioprogram Ceptuetics – programmet beskæftiger sig, som navnet antyder, meget med konceptuel poesi og poetik. Hver onsdag er der et nyt program, en halv time med en forfatter i studiet overfor en usædvanlig velforberedt og interesseret radiovært. Samtale og oplæsning. Jeg henter programmerne ned som mp3 og lytter som regel til dem når jeg er ude at løbe.
Museum of Modern Art
Det samme gør jeg med de noget længere podcasts fra Museum of Modern Art i New Yorks audio arkiv – Think Modern, hedder det. Det er meget gavmildt. Foredrag, oplæsninger og diskussioner bliver lagt online næsten samtidig med at de finder sted – mindre end et døgn efter der har været afholdt et stort seminar om Manet eller Latinamerikansk poesi i New York, løber jeg rundt på stranden i Sønderho og lytter til det.
UBUWEB
UBUWEB er et helt utroligt skatkammer og arkiv over ALT der har med nogen form for avantgardekunst at gøre; film, bøger, artikler, oplæsninger, musik, introduktioner, hvad som helst, ofte materiale der ellers er fuldkommen uopdriveligt, kun et klik væk, for nu at gøre brug af en kliché, men jeg synes virkelig at dette sted er marveløst...
Sandkassen
Den blog jeg personligt er gladest for er Sandkassen som Informations Tue Andersen Nexø bestyrer. Desværre er aktiviteten faldet noget efter at han er blevet tvillingefar, det forstår man jo og jeg tænker at han kommer stærkt igen om et år eller to og helt har han da heller ikke opgivet ævred. Nexø har en ambition om ikke bare at referere hvad der går for sig rundt omkring på nettet og det der omgiver det, men ønsker at generere materiale selv. Starte debatter, indgå i reelle samtaler og ikke mindst følge grundigere op på allerede eksisterende historier. Og han er god, synes jeg, læser godt og skriver ud af posen, så der er plads til at være dybt uenig med ham på et kvalificeret grundlag. Særligt sætter jeg pris på den måde han ofte revser Information selv.
Afsnit P
Danske Afsnit P er et slags online tidsskrift eller udstillingsområde der særligt beskæftiger sig med mellemrummet mellem billede og ord; visuel og digital poesi for eksempel, men også i det hele taget med den måde vi omgiver os med og bruger sprog på. Udover originalkuraterede udstillinger af forskellig art og relativt hyppige opdatering af hvad der går for sig af relevante, interessante sager rundt omkring, findes der nogle ret morsomme hjørner af sitet – en P-kælder med fundne, fotodokumenterede P’er og en slags bagside, en hvad-de-dog-skriver, der på et internationalt niveau dokumenterer utilsigtede semantiske betydninger...
Blå Bog: Martin Glaz Serup
Martin Glaz Serup, f.1978 i København, bor i Sønderho på Fanø.
Forfatter til en række børnebøger og digtsamlinger, senest ungdomsromanen Hvis.Du.Ser.Noget.Sig.Noget (s.m. Hanne Kvist) og langdigtet Trafikken er uvirkelig begge udkom sidste år.
Redaktør på Litlive og tidligere tilknyttet redaktionerne på Apparatur, Ny Poesi og Hvedekorn. Uddannet fra Forfatterskolen i 2004 og Cand.mag i Moderne Kultur fra Københavns Universitet på en guldmedaljeafhandling om poesi og relationel æstetik. Blandt andet medarrangør af Bergensbrag.
Martin Glaz Serup blogger på kornkammer.blogspot.com

