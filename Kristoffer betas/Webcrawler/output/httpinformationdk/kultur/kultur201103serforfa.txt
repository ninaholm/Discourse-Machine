'Jeg ser mig ikke som forfatter – jeg er slet og ret ordkriminel'
Kina har strammet grebet om forfatterne efter bloggeres opfordring til kinesisk jasmin-revolution og oprør mod styret. Omfanget af censur er tilbage til før OL-tilstande. Flere politiske forfattere og menneske-retsaktivister er blevet arresteret, mens statscensuren ikke i samme grad rammer de skønlitterære forfattere
Forskelsbehandling. Reglerne for, hvad forfattere må skrive i
 Kina, er meget flydende, men skriver man i den skønlitterære
 genre, er styrets censurgreb noget løsere, og det betyder også,
 at genrens forfattere ikke så ofte bliver forfulgt og fængslet som for eksempel dem, der skriver politisk litteratur.


 Til magasinet Folkets litteraturs prisoverrækkelse i Beijing i november 2010 var Murong Xuecun indstillet til en litterær pris for handlekraft. Han havde i en bog infiltreret og afsløret svindlere bag et omfattende pyramidespil i Kina. Da han steg op på podiet foran 100 mennesker for at holde sin takketale og tale om erfaringerne ved at være forfatter i et land med censur, blev han af myndighederne nægtet at holde talen.
I februar i år blev Murong Xuecun inviteret af Foreningen for Udenlandske Journalister i Hongkong, FCC, til at holde talen.
»Faktisk er jeg en kujon. Jeg siger kun det, der er sikkert at sige, og kritiserer kun det, der er lovligt at kritisere (). Rigtigt mod handler for en forfatter ikke om at kæmpe mod en bande pyramidespilssvindlere. Det handler om roligt at sige sandheden, når alle andre stemmer er gjort tavse, så sandheden ikke kan blive hørt.«
Af samme årsag opfordrede kinesiske bloggere 19. februar, efter arabisk forbillede, utilfredse kinesere til opstand mod etpartistyret 13 steder rundt om i landet. Men det lykkedes ikke at overføre den arabiske revolution til Kina. I stedet øgede styret presset på kritiske stemmer op til Den Nationale Folkekongres, der foregik i  sidste måned.
Statens strammede greb
Hen over weekenden i februar rullede den kinesiske regering presset på dissidenter tilbage til et niveau, der ikke er set fra før OL i 2008, advarede organisationen Committee to Protect Journalists. I Beijings centrale forretningsdistrikt, Wangfujing, mødte omkring 1.000 demonstranter op til jasmin- revolution, men de blev hurtigt spredt af en overvældende politiopbud.
»Der er blevet slået specielt hårdt ned på medlemmerne af den selvstændige afdeling af PEN i Kina,« siger International PENs Asienforsker, Cathy McCann, i telefonen fra London:
»Men også andre skribenter er blevet udsat for chikane og arresteret for deres aktiviteter. Vi har fået forlydender om over 100 personer, der er blevet udsat for en eller anden form for restriktion siden opfordringen til jasminrevolution.«
Foruden et stort antal jurister og menneskeretsforkæmpere er forfatteren og det kinesiske PENs internetkoordinator Wu Wei blevet bortført fra sit hjem i Guangdongprovinsen, og det er siden blevet endevendt af politiet i forsøget på at finde beviser mod ham. Lige nu sidder han i overvåget husarrest i byen Fanyu i samme provins, og det er uvist, hvordan han bliver behandlet.
»Vi har konstant over 40 skribenter tilbageholdt, som afsoner domme,« fortæller Cathy McCann videre. »Det tal har været uændret de sidste par år. Dommene varierer fra 3-20 år, hvor de fleste ligger på otte år.«
Nogle af skribenterne kommer ud mere eller mindre uskadte, mens andre udstår deres dom under kummerlige forhold, hvor de udsættes for udsultning, isolation og tortur.
Siden 2004 har der i alt siddet 107 dissidenter indespærret i kinesiske fængsler, de fleste på baggrund af kritiske artikler eller blogs om de politiske forhold i Kina.
»De er i virkeligheden mest bange for nettet,« lyder vurderingen fra professor  Anne Wedell-Wedellsborg fra Aarhus Universitet.
»Det er farligere end trykte bøger. De prøver på alle måder at holde styr på det.«
Størstedelen af de fængslede er sigtet for at opildne til statsundergravende virksomhed, hvilket er myndighedernes påskud for at lukke munden på de kritiske stemmer. Som PEN skriver i en protestmeddelelse, så er samtlige domme i direkte strid med den kinesiske grundlovs artikel 35 om borgernes ret til presse-, forsamlings- og ytringsfrihed og artikel 19 i den internationale aftale om civile og politiske rettigheder, som de kinesiske myndigheder officielt har tilsluttet sig.
Skønlitterære gråzone
Der er dog kun få eksempler på forfølgelse af skønlitterære forfattere. En af disse er den uighurske forfatter Nurehamet Yasin fra den muslimske yderprovins Xinjiang, der i 2014 vil blive løsladt efter 10 års fængsel for sin politisk allegoriske novelle Vilde due. Hans redaktør fik tre års fængsel.
Men parallelt med den politiske censur og forfølgelse er der et kæmpe marked for de skønlitterære bøger, der kun sjældent kommer i konflikt med myndighederne.
»Man kan skrive utrolig meget, hvis man undlader at skrive, at Tibet skal befries, og at Hu Jintao er dum,« fortæller Anne Wedell-Wedellsborg.
»Der er tale om et kæmpestort marked med ufattelig mange forfattere, hvor der udkommer så meget fra så mange kanaler, at det ikke er styret og censureret ligesom under Mao.«
Det er meget flydende, hvad der er tilladt. Anne Wedell-Wedellsborg karakteriserer bogmarkedet med det engelske begreb brinkman-ship, som betyder hele tiden at prøve grænserne af og at rykke ved, hvad der er tilladt.
Censurens grænser
Inden for systemet findes der eksempler på forfattere, som er blevet så kendte, at deres berømmelse giver dem en form for beskyttelse. Den 28-årige forfatter Hanhan, der foruden at have skrevet 10 romaner også er sanger, blogger og professionel racerkører, kan slippe af sted med offentligt at sige mange kritiske ting. Og der er den kendte kunstner Ai Weiwei, som vi kender i Danmark fra det ucensurerede skærmvindue ind i Kina, der vikarierede for Den Lille Havfrue, mens hun var i Shanghai. Selv om han har været i nogen karambolage med myndighederne og sidste år fik revet sit atelier ned, er han endnu ikke blevet sat i fængsel.
Desuden nævner Anne Wedell-Wedellsborg en kvindelig forfatter, Zhang Yihe, hvis ene bog blev forbudt, men som egenhændigt førte en stor offentlig sag mod landets censurlove ved at sende en strøm af åbne breve til regeringen. Det lykkedes hende at vinde sagen og få sin bog udgivet.
Appellen
Heller ikke Murong Xuecun er blevet sat i fængsel efter hans kritiske tale om censur i Hongkong. Han fortæller i talen, at statscensuren spiller en rolle i bevidstheden hos alle forfattere i Kina.
»Jeg tror ikke, jeg er alene; det er den situation, alle kinesiske forfattere står over for. Den frygt, jeg føler, er ikke kun en frygt, der griber én forfatter. Det er den frygt, alle kinesiske forfattere føler.«
Han taler om en liste med prekære ord; selv om han har mangeårige erfaringer med at skrive under censur, føler han alligevel, at han til tider ikke ved, hvilke ord der er lovlige.
»Jeg føler mig utilpas med at kalde mig forfatter  jeg er slet og ret en ordkriminel (). Er kulturrevolutionen virkelig overstået?«
Talen slutter med en appel om ændringer: »Jeg vil gerne sige, at jeg ikke er nogen klassefjende, jeg er ikke en ballademager og heller ikke en, der vælter regeringer. Jeg er bare en borger, der kommer med forslag. Mine ord er måske skarpe, men vær sød at tro på mine gode intentioner. Som de fleste mennesker drømmer jeg om at leve i en perfekt verden, men jeg er stadig villig til at give alt for en uperfekt verden.«


