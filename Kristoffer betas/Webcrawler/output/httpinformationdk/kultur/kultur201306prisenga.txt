Og prisen går til...
Hvorfor er det kun filmen og teatret, der skal have det sjovt og uddele priser i alle mulige forskellige kategorier, når nu litteraturen også har både mandlige og kvindelige hoved- og biroller, plot m.v.? Informations litteraturredaktion er trukket i kjole og hvidt til den store prisfest og uddeler her inden for 14 kategorier priser for de største præstationer inden for litteraturens verden i det forgangne år og frem til i dag


 
	Bedste roman

Niels Frank: Nellies bog

Nellies bog minder om, hvor enormt det menneskelige potentiale er. Det er sprogakrobatik, der samtidig afgiver magten over sproget og flytter grænser for, hvad sprog er, og hvordan mening skabes (også i eksistentiel forstand) – samt ikke mindst flytter grænser for, hvad litteratur er.

	Bedste udenlandske roman

	Roberto Bolano: 2666

	Korruption, narkovold og kvindemord får i den afdøde chilenske forfatters optik et anstrøg af surrealisme. Resultatet er en tankevækkende, fængende og labyrintisk apokalypse, der på original vis låner fra alle litteraturens genrer.

	Bedste kvindelige hovedrolle

Nellie i Niels Frank: Nellies bog

	Bedste kvindelige hovedrolle eller bedste mandlige? Nellie kunne få dem begge: en biologisk mand med et feminint navn. Nellie er hinsides kategori, et filter og et sprog, hvorigennem man oplever verden. Nellie flytter grænser for, hvad der giver mening – også i eksistentiel forstand – samt ikke mindst for, hvad litteratur er.

	Bedste mandlige hovedrolle

Thomas O’Mally Lindström i Naja Marie Aidt: Sten, saks, papir

	Thomas er en nølende moderne antihelt, der kommer i klemme i sin egen ubeslutsomhed. Han vil ikke rigtigt noget – og risikerer at svigte både sig selv og dem, der vil noget med ham. Aidts beskrivelse af en mand under indflydelse sætter spørgsmålstegn ved den klassiske maskulinitet, uden at forråde Thomas selv som troværdig romanperson.

	Bedste kvindelige birolle

Alma i Christina Hesselholdt: Selskabet gør op

	Alma er en slags spaltning af Camilla og en helt vidunderlig fortæller, blandt andet fordi hun husker så godt. Hun træder frem som person ved at skildre andres mærkværdigheder og sære projekter og udsagn. Hun springer forførende og umærkeligt mellem sande platheder og banaliteter og så de store eksistentielle spørgsmål. Alt, hvad hun rører ved med sit sprog, bliver interessant.

	Bedste mandlige birolle

Waldemar i Christian Bang Foss: Døden kører Audi

	Waldemar er vildt belastende, fordi han er handicappet og så påståelig. Han er på paradoksal vis en overlever – verdens sygeste. Hans replikker er morsomme og rummer en vis klogskab og (bitter) livserfaring. Han er jo sat ud af spil, men med sin stædighed og sejhed bliver han alligevel en, der får ting til at ske.

	Bedste plot

Simon Pasternak: Dødszoner

	Pasternak skriver som en drøm og bygger elegant hele tiden nye elementer på sit plot, der får spændingskurven til støt at stige romanen igennem. Ja, plottet er næsten så godt, at man glemmer alt andet omkring sig.

	Bedste oversættelse

Peter Eszterhas for oversættelsen af Péter Esterházy: Ingen kunst

	Endnu en gang tager Peter Ezsterhas livtag med en af de store ungarske stilistiske mesterfortællere for at omplante det til et flot og elegant dansk. Det danske sprog bliver større af dette møde med et andet sprogs litteratur, og det gælder i særlig grad, når Ezsterhas er på spil.

	Bedste bogtitel

Harald Voetmann: Kødet letter

	Harald Voetmann har skrevet den sorteste folkekomedie, og det indfanger titlen på en prik. Et oxymoron a la Syndens blomster. ’Kødet’ er det barske faktum, at der er død alle vegne, Kühleborn kigger hen, og ’letter’ lyder rart, men er det så langt fra, når det nu er kødet, der gør det. Det er svært at forestille sig, hvordan det ser ud, når kødet letter, men det er også svært at lade være med at prøve.

	Bedste indledning

Albert Camus: Sisyfos-myten

	»Der findes kun ét virkelig alvorligt filosofisk problem: selvmordet.«

	Bedste afslutning

Thomas Boberg: I den næste by

	»Og dér i skyggen under markisen sad min far med sin evige Fernet Branca og sit skæve smil: ’Goddag søn, hvad drikker du?’.«

	Bedste dialog

Péter Esterházy: Ingen kunst

	Péter Esterházys enestående dialog er en gen- og omskabelse af moderen i erindringen – som talemåder, refræner, toner i sproget og sært nok som krop:
	»Rolig, min dreng, mors tykke mave, jeg kan næsten se, hvordan du ryster på hånden, mens du skriver mors tykke mave.«

	Bedste miljøbeskrivelse

Hans Otto Jørgensen: Strange Days Indeed

	Det er skildringen af ’det yderste af landet’ og afmagtsdanmark, som Strange Days Indeed skal have prisen for bedste miljøbeskrivelse for. Den desperate patient og forfatter får den personlige lidelseshistorie til at folde sig ud og blive udskudenes lidelseshistorie.

	Bedste personbeskrivelse

Christina Hesselholdt: Selskabet gør op

	Selskabet gør op beskriver en stor kærlighed, der afbrydes af tragisk skæbne. Hesselholdt beskriver livets store vendepunkt så usentimentalt, ja, næsten muntert, at al sorgen bliver hængende hos læseren. Samtidig afslutter bogen serien om Selskabet – en lille flok, som vi kender og holder af, som man gør med sine egne venner. Hvor trist, hvis vi ikke skal møde dem igen.

Jury bag prisuddelingen er Kamilla Löfström, Marie Louise Kjølbye, Erik Skyum-Nielsen, Thomas Thurah, Tonny Vorm, Linea Ernst og Peter Nielsen

