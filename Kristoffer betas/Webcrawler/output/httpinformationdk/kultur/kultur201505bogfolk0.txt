Bogfolk
Susan Sontag sagde engang om Krasznahorkai, at han er den ungarske apokalyptiske mester, der fortjener at blive sammenlignet med Gogol og Melville. Nu har den ungarske forfatter lige modtaget årets Booker-pris for international litteratur


 Tage Skou-Hansen
Er på sin egen måde i fokus i det første nummer af magasinet Atlas’ bogtillæg, det første af slagsen hvor det hedder, at man vil give plads til »lange formater, uaktuelle essays og ikke knivskarpt vinklede interviews«. Man bringer Tage Skou-Hansens essay »Forsvar for prosaen« og bruger det som afsæt til at undersøge hvilke litterære tematikker, der er relevante eller vigtige her midt i en overgangsperiode. Nummeret er i øvrigt sprængfyldt af godt og overraskende stof, eksempelvis en stor reportage »Politisk koreografi« fra SF’s første landsmøde efter at Pia Olsen Dyhr blev valgt til ny formand
László Krasznahorkai
Susan Sontag sagde engang om Krasznahorkai, at han er den ungarske apokalyptiske mester, der fortjener at blive sammenlignet med Gogol og Melville. Nu har den ungarske forfatter lige modtaget årets Booker-pris for international litteratur. Prisen, der er på 60.000 britiske pund, gives som hæder til en nulevende forfatter for et værk skrevet på engelsk eller tilgængelig i engelsk oversættelse. Faktisk er forfatterens foreløbige hovedværk lige om lidt på vej i Peter Eszterhás’ danske oversættelse. Romanen hedder Modstandens melankoli og udkommer på forlaget SISYFOS.
Shukri al-Mabkhout
Mens vi er ved Booker, så er den tunesiske administrator ved et tunesisk universitet løbet med den internationale Booker-pris for arabisk fiktion for sin historiske debutroman Italieneren om eftervirkningerne af Det Arabiske Forår. Prisen, der blev overrakt ved en ceremoni i Abu Dhabi, kommer blot en uge efter, at hans bog var blevet forbudt i boghandlere rundt omkring i Emiraterne. I et interview har al-Mabkhout sagt, at han var inspireret af den voldsomme modreaktion efter det tunesiske oprør i 2010-11, og at han kun i romanform kunne favne oprørets komplekse virkelighed.

