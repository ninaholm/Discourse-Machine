’Det er en meget, meget uheldig formulering’
Det er ikke udtryk for en generel praksis, når Filminstituttet i et afslag på filmstøtte henviser til etnicitet. ’Jeg betragter det som en smutter’, siger Claus Ladegaard, områdedirektør for Produktion & Udvikling i DFI


 Claus Ladegaard, kan du forsvare, at Filminstituttet har givet afslag på filmstøtte til MGP Missionen på grund af skuespillernes hudfarve?
»Nej, men jeg mener heller ikke, det er det, vi har gjort. I det konkrete tilfælde er der blevet givet et meget velbegrundet afslag på en film, som redaktionen bag filmstøtteordningen har vurderet ikke ville kunne tiltrække et tilstrækkeligt stort publikum. Den sætning, du refererer til, er en ’dertil-sætning’, som jeg beklager dybt, for jeg mener hverken den rigtig eller på sin plads; det er en meget, meget uheldig formulering. Men det er ikke den, der er skyld i, at filmen har fået afslag,« siger Claus Ladegaard.
Han anfører, at afslaget oprindeligt indeholdt en række begrundelser, som er blevet overstreget i det dokument, Information har fået aktindsigt i, fordi begrundelserne også indeholder forretningshemmeligheder, der er undtaget retten til aktindsigt. Det ændrer imidlertid ikke ved, at filmens etniske rollebesætning fortsat er fremhævet som en begrundelse i det endelige afslag.
– Mener du, det er en legitim begrundelse for et afslag?
»Nej, det mener jeg ikke, og jeg mener som sagt heller ikke, den er rigtig, og jeg er ked af, at den er blevet skrevet.«
–Er det kun ordlyden, der er forkert, eller er det også selve indholdet?
»Det er også selve indholdet – for det passer ikke.«
–Det passer ikke, at folk i provinsen ikke vil se film med brune mennesker?
»Nej, det er ikke vores erfaring.«
– Men så kan man undre sig over, at det alligevel står skrevet i afslaget. Det er vel kompetente mennesker, der sidder i jeres redaktion?
»Ja, det kan man godt undre sig over, og jeg kan ikke sige ret meget andet, end at det beklager jeg meget.«
– Vil den få konsekvenser?
»Den har allerede fået den konsekvens, at jeg har diskuteret det med redaktionen og peget på, at det var en uheldig formulering.«
– Men vil det få konsekvenser ud over det?
»Nej.«
– De senere år er der blevet taget flere politiske tiltag for at øge den etniske ligestilling inden for film- og tv-branchen. Synes du, DFI bidrager positivt til den udvikling med sådan et afslag?
»Jeg tror ikke, et afslag som det her betyder så meget. Vi har som filminstitut en grundlæggende forpligtelse til at afspejle mangfoldigheden på en lang række områder. Det gælder de genrer, vi støtter, det publikum, vi betjener, og de emner, vores film behandler.«
»Og dén forpligtelse mener jeg generelt, vi løfter på fin vis – også når det gælder film, der omhandler indvandrerproblemer og etniske problemstillinger.«
»Men det er ikke nok for at få støtte, at der er mange indvandrere med i castet – og i den konkrete film har vi som sagt vurderet, at der var en række problemer, som gjorde, at filmen ikke ville kunne nå et stort publikum. At vi så samtidig får formuleret en uheldig sætning, som jeg synes er forkert på alle mulige måder, ja det er selvfølgelig dybt beklageligt.«
– Kan du garantere, at den ’uheldige sætning’ er en enlig svale og ikke en almen praksis, når Filminstituttet uddeler støtte?
»Jeg betragter formuleringen som en smutter. Vi har mig bekendt aldrig givet afslag på film med den her begrundelse før; og hvis vi havde, taler al sandsynlighed for, at en venlig, kritisk journalist på et eller andet tidspunkt havde gravet historien frem.«
»Jeg kan ikke sige andet, end hvis vi kigger på de film, der er blevet støttet over de senere år, så synes jeg, der er mange, som består af et etnisk cast og behandler meget centrale etniske problemstillinger. Det er den eneste måde, jeg kan sandsynliggøre for dig og dine læsere på, at vi ikke sidder herinde og luger de brune skuespillere ud af de hvide film.«
– Hvordan har du det med, at der sidder medlemmer af en redaktion, som forvalter offentlige filmstøttekroner, der kan finde på at skrive sådan her?
»Det er enormt vigtigt, at vi kommunikerer klart og tydeligt i de afslag, vi skriver, og det mener jeg ikke, vi gør her.«
»Det har jeg selvfølgelig talt med redaktionen om, og vi er fuldstændig enige om, at det er en rigtig uheldig formulering, som ikke vil komme til at optræde igen,« siger Claus Ladegaard.

