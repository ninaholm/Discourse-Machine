Russerne vandt til sidst
Men Vladimir Kramnik & Co. havde det svært i Tyrkiet


 
	For at foregribe enhver misforståelse: Det var det rigtige skak-VM, Magnus Carlsen sikrede sig, da han i sidste måned erobrede titlen fra den forsvarende verdensmester, inderen Viswanathan Anand, med de overbevisende cifre 6,5-3,5.

	Men det internationale skakforbund FIDE afholder også et hold-VM (fire spillere på hvert mandskab), og det er netop blevet afsluttet i den tyrkiske by Antalya.

	Russerne var som sædvanlig tårnhøje favoritter, men den værdighed har de efter årtusindskiftet haft umådeligt svært ved at leve op til, og efter de første to runder så det ud, som om de ville løbe ind i en ny skuffelse.

	Det var kun blevet til et enkelt matchpoint, og i anden runde var der tale om en decideret flovmand, da de tabte 1-3 til USA. På førstebrættet fik Kramnik stryg af den farverige Hikaru Nakamura, der med de hvide brikker aldrig var i vanskeligheder:

	1.d4 Sf6 2.c4 e6 3. Sc3 Lb4 4. Dc2 0–0 5.a3 Lxc3+ 6. Dxc3 d5 7. Sf3 dxc4 8. Dxc4 b6 9. Lg5 La6 10. Dc3 h6 11. Lxf6 Dxf6 12.g3 Lb7 13. Lg2 Sa6 14.0–0 c5 15. Tac1 Tac8 16. Se5 cxd4 17. Dxd4 Lxg2 18. Kxg2 Sc5 19.b4 Sb3 20. Txc8 Txc8 21. Dd7 Tf8 22.f4 Df5 23. Tf3 Dc2 24. Dd3 Dxd3 25. Txd3 Sc1 26. Td2 Tc8 27.h4 h5 28.b5 Tc7 29. Sc6 Kh7 30. Tb2 a5 31. Kf2 Td7 32. Se5 Tc7 33. Td2 f6 34. Sd7 Sb3 35. Sf8+ Kg8 36. Td7 Txd7 37. Sxd7 Sd4 38.a4 ... (Se diagrammet herunder).

	Hvid står klart bedst, og nu går Kramnik grassat:

	38. Sxb5? 39.axb5 a4 40. Sc5 a3 41. Sb3 ...

	Svært at sige, hvad den lange russer havde forestillet sig.

	41. a2 42. Ke3 Kf7 43. Kd4 Ke7 44.e4 e5+ 45.fxe5 Ke6 46. Sa1 fxe5+ 47. Kc3 g5 48. Kb2 gxh4 49.gxh4 Kd6 50. Sb3 ...

	For anden gang klarer trækket et springertræk til b3 paragrafferne for hvid. Kramnik opgav.

	Efter denne skuffelse tog russerne sig imidlertid sammen. De vandt de sidste syv opgør og sikrede sig dermed guldet med 15 matchpoint og 23 brætpoint.

	Der var hård kamp om andenpladsen, idet både Kina og Ukraine sluttede med 14 matchpoint.

	Men sølvet gik til kineserne, der havde et enkelt brætpoint mere end ukrainerne.

	Ivanchuk og hans holdkammerater havde ellers domineret turneringen totalt, inden de gik ned til sidst.

