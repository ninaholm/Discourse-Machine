Film nægtes støtte, fordi hovedperson er brun
ASA Film har fået afslag på støtte fra Det Danske Filminstitut til sin kommende børnespillefilm ’MGP Missionen’. Det sker med henvisning til, at film med skuespillere af anden etnisk herkomst end dansk ikke sælger i provinsen. Dybt problematisk, lyder kritikken
Det Danske Filminstitut har afvist at støtte dansk børnefilm med den begrundelse, at den ikke er salgbar i provinsen, fordi flere af skuespillerne i filmen er brune.


 Film med brune skuespillere har ingen chance uden for København, og derfor er det spild af penge at støtte dem. Sådan lyder ræsonnementet tilsyneladende i Det Danske Filminstitut, som hvert år uddeler millioner af statslige støttekroner til nye filmprojekter.
I et afslag på støtte til børnespillefilmen MGP Missionen skriver redaktionen bag støtteordningen den 6. oktober 2011, at man finder filmen både »velmenende og sympatisk«, men at man har svært ved at se »tilstrækkeligt potentiale til at ramme det brede familiesegment« – og så tilføjes det:
»Dertil kommer, at film med et cast med anden etnisk baggrund ikke har vist sig at være specielt salgbare i provinsen. For os i København er det meget naturligt og selvfølgeligt at beskrive et multietnisk/kulturelt miljø, men i provinsen er det desværre en anden sag,« lyder det i afslaget, som Information har fået aktindsigt i.
Direktør og producent i ASA Film Henrik Møller-Sørensen, der sammen med instruktør Martin Miehe-Renard har søgt støtte til filmen, ønsker ikke at forholde sig direkte til Filminstituttets afslag.
»Jeg kan bare sige, at vi tror på historien og synes, den er så god, at det er fuldstændig underordnet, hvilken hudfarve skuespillerne har. Det er en musikalsk film, som taler til både børn og voksne, og vi tror på, at den har en bred målgruppe,« siger filmdirektøren.
Til forskel fra filminstituttets konsulentordning, der støtter smalle film med »kunstnerisk kvalitet«, er markedsordningen, som MGP Missionen har søgt penge under, udelukkende rettet mod film, der vurderes at være »kommercielt bæredygtige«. Men det bør ikke i sig selv være nogen undskyldning for at afvise en film med direkte henvisning til skuespillernes etniske tilhørsforhold, mener formand for Dansk Skuespillerforbund Katja Holm.
»Jeg må indrømme, at jeg egentlig troede, vi var kommet længere. Vi har alle et ansvar på det her område, og det gælder i allerhøjeste grad også DFI. Desuden tror jeg ikke, de har ret, når de skriver, at folk i provinsen ikke gider at se på brune mennesker. Det skal de i hvert fald kunne dokumentere, for ellers bliver det bare en løs fornemmelse,« siger Katja Holm.
Hun kalder afslaget »dybt problematisk« og mener, at Filminstituttet i den konkrete sag har »svigtet sin rolle som kulturinstitution«.
»DFI skal have modet til at sige: ’Vi bliver nødt til at støtte den her type film, for det er vores ansvar at vise, hvordan samfundet ser ud’,« siger hun.
Alternativ finansiering
Filmmanuskriptet til MGP Missionen bygger på Gitte Løkkegaards bog af samme navn og handler om den 12-årige Karl, der flytter med sin mor fra Hvide Sande i Vestjylland til Nørrebro i København. De fleste jævnaldrende er her børn med anden etnisk baggrund end dansk, og Karl føler sig uden for, indtil en pige, Sawsan, bliver tvunget af sin lærer til at vise ham rundt på skolen.
Sawsan har sendt et forslag ind til MGP, som er blevet godkendt, men hun kan ikke få lov af sin muslimske far til at deltage. Karl opfordrer hende til at gøre det alligevel, og sammen stikker de af til Jylland, hvor MGP afholdes. Imens følger deres forældre efter dem i en lille bil og bliver her langsomt tvunget til at smide fordommene om hinanden.
ASA Film er siden afslaget gået sammen med FilmFyn, DR og SF Filmdistribution om at finansiere filmen uden om Filminstituttets støtteordning. Efter planen begynder indspilningerne til efteråret.
»Vi er opsat på at vise, at film, hvor etniske skuespillere indgår som en naturlig afspejling af det danske samfund, godt kan være brede og have gennemslagskraft. Men det er klart, at det ville have været lettere at bevise, hvis vi havde fået pengene,« siger Henrik Møller-Sørensen, der dog endnu ikke helt har opgivet at hente støtte til sin film.
Markedsordningen tillader, at producenter søger støtte til deres film i to omgange.
Ikke en legitim grund
I Filminstituttet beklager områdedirektør for Produktion & Udvikling Claus Ladegaard den omstridte formulering, som han kalder »meget, meget uheldig«.
»Det er ikke en legitim begrundelse, jeg synes heller ikke, det er en rigtig begrundelse, og jeg er ked af, at den overhovedet optræder i et afslagsbrev,« siger Claus Ladegaard, der mener, det er decideret forkert, at film med brune skuespillere skulle være mindre »salgbare i provinsen«, sådan som det lyder i afslaget.
»Det er enormt vigtigt, at vi kommunikerer klart og tydeligt i de afslag, vi skriver, og det mener jeg ikke, vi gør her. Det har jeg selvfølgelig talt med redaktionen om, og vi er fuldstændig enige om, at det er en rigtig uheldig formulering, som ikke vil komme til at optræde igen.«
–Vil den få konsekvenser?
»Den har allerede fået den konsekvens, at jeg har diskuteret det med redaktionen og peget på, at det var en uheldig formulering,« siger Claus Ladegaard, der understreger, at han tager det fulde ansvar for, at formuleringen har fundet vej til afslaget.

