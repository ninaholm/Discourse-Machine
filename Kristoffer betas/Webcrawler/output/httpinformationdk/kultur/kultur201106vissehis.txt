'Visse historier kan vi ikke skrive uden fare for vores eget liv'
I Mexicos grænsebyer har de traditionelle medier i stigende grad måtte opgive at dække narkovolden og korruptionen. 'Der er historier, vi ikke skriver, fortæller chefredaktøren for avisen El Diario de Juarez, der på deres forside valgte at spørge forbryderne, hvad de måtte skrive om kriminaliteten
Mindested for den 21-årige fotograf Luis Carlos Santiago Orozco, der i september sidste år blev dræbt på grund af sit arbejde. Det fik hans avis til at skrive en usædvanlig leder på forsiden, som henvendte sig direkte til byens kriminelle bagmænd: 'Fortæl os, hvad I ønsker af os som medie?'


 CIUDAD JUAREZ  »Det er som en flod. Nogle gange bliver man blokeret og må dirigere strømmen udenom. Og nogle gange er der nogen, der placerer en betonblok foran en, og så må man stoppe. Og måske træde to eller tre skridt tilbage og finde en anden vej,« konstaterer Pedro Torres.
Chefredaktøren for avisen El Diario de Juarez er ret ærlig, når han forklarer, hvordan det fungerer, når den vigtigste avis i en af verdens farligste byer for journalister skal skrive om følsomme emner.
»Der er historier, vi ikke skriver, navne, vi ikke nævner. Steder, vi ikke må komme. Og nogle gange kommer journalister med en historie, som jeg siger, vi ikke kan bringe for deres egen sikkerheds skyld,« siger han og nævner et eksempel:
»Forleden blev fem mennesker anholdt for pengehvidvaskning for narkokartellerne i en by længere mod syd her i Chihuahua-provinsen. Vi skrev en stor forsidehistorie om det, som førte videre op til en række højtstående personer i staten. Dagen efter fik vi et opkald, hvor en person sagde, at hvis vi skrev mere om det, ville vores journalister i byen blive slået ihjel. Så vi lod være med at skrive mere om det. Det har været vores politik, siden Armando blev dræbt,« forklarer han med reference til journalisten Armando Ro-driguez, som blev skudt i sin bil i 2008 med sin datter siddende ved siden af sig efter at have skrevet afslørende artikler om narkokartellerne og korruptionen i alle Mexicos offentlige myndigheder.
Sidste år i september blev fotografen Luis Carlos Santiago Orozco dræbt.
Konsekvensen af mordet var en usædvanlig leder på forsiden henvendt direkte til byens kriminelle bagmænd:
»Vi ønsker ikke flere mord. Vi vil ikke have flere sårede, ikke engang flere trusler. Det er umuligt at udføre vores arbejde under disse betingelser. Fortæl os derfor, hvad I ønsker af os som medie,« lød det i lederen.
El Diario skriver nu stadigvæk temmelig meget om narkokrigen og om korruption. Andre medier har valgt slet ikke at beskæftige sig med problematikken, og i andre narkokontrollerede grænsebyer som Nuevo Laredo er resultatet af de mange mord på journalister ifølge iagttagere, at de lokale narkokarteller, Los Zetas og Golf-kartellet, næsten slet ikke bliver nævnt.
71 journalister dræbt
Mexico har i de seneste år ligget helt i top på de globale lister over dræbte journalister. Siden 2000 er mindst 71 journalister blevet myrdet, fortrinsvis af narkokartellerne og deres håndlangere, mens mange andre er forsvundet.
Pedro Torres understreger, at hverken hans udmeldinger eller forsidelederen skal forstås på den måde, at avisen ikke længere vil skrive kritisk om emnet, blot at man er nødt til at gøre det med omtanke.
»For eksempel kan vi finde på at lække en lokal  historie til andre medier, så vi bagefter selv kan citere dem og skrive uden at risikere vores liv,« siger han.
»I de fleste tilfælde gør vi det stadig, som vi gjorde det for tre år siden, før krigen begyndte. Når det kommer til stykket er vores journalister godt klar over, hvilken risiko det indebærer at være journalist her, og at det er en del af jobbet.«
De mange dødsofre har imidlertid haft konsekvenser, mener en af dem, der har været tæt på at betale prisen.
»Den lokale presse er meget kontrolleret  med bestikkelse og med trusler,« siger journalisten og redaktøren Jose Luis Aguirre, der bestyrer den politiske blog La Polaka, der er opstået som en protest imod de traditionelle mediers fortielser.
Siden bliver imidlertid bestyret fra den amerikanske by El Paso, hvor Aguirre i dag har fået politisk asyl efter dødstrusler på grund af hans skriverier.
Er konstant i livsfare
Da han var på vej til El Diario-journalisten Armando Ro-driguez' begravelse, blev han ringet op i sin bil og fik at vide, at han var den næste på listen, hvilket fik ham til at flygte til USA.
»Jeg er nødt til hele tiden at være beredt. Truslerne stoppede for tre måneder siden, da det gik for dem, at jeg blev overvåget af sikkerhedsfolk, men jeg ved, at de kan sende en morder og slå mig ihjel, når som helst de vil,« konstaterer Jose Luis Aguirre nøgternt.
»Der findes ingen ytringsfrihed. Alle journalister er bange  og med god grund. Der bliver skrevet mange artikler, men de fortæller sjældent hele historien. De traditionelle medier fortæller ikke sandheden om narkokrigen, og derfor har blog-medierne til en vis grad overtaget deres rolle, fordi vi kan skrive det.
Men vi har ikke de traditionelle mediers ressourcer og muligheder for at tjekke vores historier og vores kilder,« erkender han.
Det er da også Pedro Torres' største indvending imod de nye konkurrenter.
»De kan helt klart skrive ting, vi ikke kan slippe afsted med. Men jeg synes, det er farligt, at man begynder at stole på anonyme blogs eller bare blogs, der ikke har de samme krav til objektivitet og dokumentation, som vi har,« siger han  og fremhæver Aguirres blog som et eksempel.
»De kan skrive hvad som helst. Og de gør det ofte. Kommer med vilde beskyldninger, som de ikke vil dokumentere, men som har vidtrækkende konsekvenser. For mig er det ikke journalistik, men noget andet, som ikke sikrer ytringsfrihed, men snarere underløber den,« siger han.


