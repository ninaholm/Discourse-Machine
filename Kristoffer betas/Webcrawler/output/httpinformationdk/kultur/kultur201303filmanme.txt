Filmanmeldere er ikke uddannede i film
Blot to femtedele af alle danske filmanmeldere har en egentlig filmfaglig uddannelse. Til sammenligning er næsten samtlige litteraturanmeldere uddannet i litteratur. Det er et problem for filmkritikken, siger en filmanmelder. Nej, det er et problem for litteraturkritikken, siger en litteraturanmelder


 Ønsker man at blive filmanmelder ved et større dansk dagblad, er det tilsyneladende ikke nødvendigt at have en uddannelse – og slet ikke en filmfaglig én af slagsen. Til gengæld skal man ikke regne med at blive ansat som litteraturanmelder uden først at have bestået mindst en kandidatuddannelse i litteraturvidenskab.
En undersøgelse, Information har lavet blandt 61 danske film- og litteraturanmeldere, viser, at der langt fra stilles samme faglige krav til de to kritikertyper. Mens 94 procent af litteraturkritikerne er uddannet inden for litteratur, er blot 40 pct. danske filmanmeldere uddannet inden for film.
»Kulturredaktionerne har traditionelt ikke taget film lige så alvorligt som for eksempel litteratur, og derfor har de heller ikke krævet samme uddannelsesniveau af deres anmeldere,« siger cand.phil. i film- og medievidenskab fra Københavns Universitet, Liselotte Michelsen, der har skrevet speciale om filmanmelderi.
Hun peger på, at redaktører i årevis har trukket anmeldere over på filmområdet fra andre stofområder uden at skele til deres filmfaglige meritter – og det er blevet et problem for filmkritikken, mener hun.
»Rigtig mange af især de lidt ældre filmanmeldere var oprindeligt musik- eller litteraturanmeldere, men fordi de godt kunne lide at se film, fik de også lov til at anmelde dem. Derfor er der kommet mange filmentusiaster ind, som uden tvivl er dygtige skribenter, men som ikke har nogle særlige faglige forudsætninger for at forvalte filmstoffet,« siger Liselotte Michelsen, der selv er tilknyttet Information som anmelder.
Overfladisk og upræcist
Ud af de i alt 27 filmanmeldere, som medvirker i undersøgelsen, har blot 11 taget en egentlig akademisk filmuddannelse, enten på bachelor- eller kandidatniveau. Seks ud af de resterende 16 har suppleret deres uddannelser med filmfag og -kurser, mens resten enten er journalister, autodidakte eller uddannede inden for beslægtede fag såsom moderne kultur, dansk og litteratur. Ifølge Liselotte Michelsen har den faglige profil stor betydning for de anmeldelser, der ender med at blive bragt i avisen.
»Problemet er, at mange anmeldere er meget litterært funderede og derfor ikke har tilstrækkelig fokus på filmmediets audiovisuelle udtryk,« siger hun.
I sit speciale fra 2005 analyserede hun i alt 48 anmeldelser bragt i danske dagblade i perioden 2003-2004, og resultatet viste en tydelig tendens:
»I mange anmeldelser nævnes der meget lidt eller intet om billede og lyd. Anmelderne fokuserer på for eksempel plot, karakterer og fortællestrukturer, men det audiovisuelle udtryk bliver ofte kun overfladisk berørt eller glemt,« siger Liselotte Michelsen og giver et eksempel:
»I min analyse fandt jeg en række eksempler på, at anmeldere skrev: ’Det er en film med smukke billeder’. Men det var uklart, hvad det betød. Mener de et smukt motiv, et flot landskab – eller en særlig form for billedæstetik? Hvis man er upræcis i sit fagsprog bliver det middagsbordssnak uden faglig tyngde. For eksempel stod der næsten ingenting om lyd i de anmeldelser, jeg analyserede – selv om lyd er en ekstrem vigtigt del af den samlede filmoplevelse.«
For mange filmglade entusiaster og for lidt filmfaglig tyngde lyder altså Liselotte Michelsens dom over det danske filmanmelderkorps. Men det er ikke den oplevelse Palle Schantz Lauridsen, lektor på Københavns Universitet og filmanmelder på Kristeligt Dagblad, har. Han mener ikke, anmeldernes uddannelsesniveau er afgørende for kvaliteten.
God formidling vs. fagsnob
»Jeg er selv filmfagligt uddannet, men jeg synes sådan set, hverken jeg er bedre eller dårligere end de af mine kolleger, som ikke er. Mange af dem, der ikke har en kandidatgrad fra universitetet, har en mindst lige så stor filmhistorisk viden og forståelse af mediet som os andre,« siger Palle Schantz Lauridsen.
Jacob Wendt Jensen, filmanmelder på Berlingske og formand for Filmmedarbejderforeningen, er enig.
»Når jeg læser en filmanmeldelser, er der to ting, jeg gerne vil have. På den ene side nogle kvalificerede analyser og på den anden side en god formidling. Og det er min erfaring, at man kan hente de to talenter vidt forskellige steder,« siger Jacob Wendt Jensen, der selv er uddannet civiløkonom, journalist og bachelor i film- og medievidenskab.
For Liselotte Michelsen er det da heller ikke afgørende om anmelderne har et eksamensbevis eller ej. Hun er ikke uddannelsessnob, understreger hun. Hun er fagsnob. Det eneste, hun efterlyser, er, at filmkritikken bliver taget lige så alvorligt som andre kritikområder.
»Der er masser af eksempler på fremragende filmanmeldere, der ikke har nogen akademisk uddannelse. Morten Piil fra Information og Per Juul Carlsen fra P1 for bare at nævne et par. Man kan sagtens have tilegnet sig filmstoffet ad andre veje end den akademiske. Men det afgørende er, at man rent faktisk ved noget om film og ikke bare interesserer sig for film, sådan som der historisk har været en tendens til,« siger hun.
Den akademiske syge
Meget tyder dog på, at den tendens er ved at vende. Informations undersøgelse viser således, at langt flere yngre end ældre filmanmeldere har en egentlig filmfaglig uddannelse. 55 procent af de under 40-årige filmanmeldere har således taget en akademisk filmuddannelse, mens det for de over 40-årige blot er 31 procent.
Spørger man tidligere litteraturredaktør på Jyllands-Posten Jakob Levinsen er der imidlertid ikke grund til at glæde sig over den udvikling. Flere akademikere er ikke nødvendigvis lig med bedre anmeldelser.
»Jeg kan med min bedste vilje ikke se, at der skrives bedre anmeldelser af litteratur og klassisk musik, der begge har en akademisk tradition, end der bliver af film og rockmusik og andre populære genrer, der ikke har en akademisk tradition,« siger han.
Tværtimod har det akademiske litteraturanmelderi de senere år taget overhånd, mener han.
»Efter min mening er der sket en slags degeneration af litteraturanmelderiet de senere år, forstået på den måde at det er en genre, der er blevet stadig mere akademisk indforstået og navlepillende,« siger Jakob Levinsen, der foretrækker mangfoldighed frem for akademisk skoling.
»Jo flere anmeldere, der opfostres i den samme akademiske petriskål, jo større bliver risikoen for, at det, der skulle handle om gode eller dårlige bøger og film, kommer til at handle om rigtige og forkerte bøger og film. Det er det, der er sket inden for litteraturområdet, hvor anmelderiet i stigende grad er blevet en lukket diskussion i et lukket kredsløb.«
 
Sådan gjorde vi: I alt 61 anmeldere har deltaget i undersøgelsen. Heraf 27 filmanmeldere og 35 litteraturanmeldere. Anmelderne er udvalgt på baggrund af medlemslister fra hhv. Filmmedarbejderforeningen og Kritikerlavet.
Filmanmelderne: Ud af de i alt 27 filmanmeldere, som medvirker i undersøgelsen, har blot 11 taget en egentlig akademisk filmuddannelse, enten på bachelor- eller kandidatniveau. Seks ud af de resterende 16 har suppleret deres uddannelser med filmfag og -kurser, mens resten enten er journalister, autodidakte eller uddannede inden for beslægtede fag såsom moderne kultur, dansk og litteratur. Tre af de adspurgte har ingen anden uddannelse end deres studentereksamen.
Litteraturanmelderne: Ud af de i alt 35 litteraturanmeldere har hele 33 en egentlig litteraturvidenskabelig uddannelse. Enten på kandidat- eller ph.d.-niveau. Hertil kommer en forfatterskoleuddannet anmelder, der studerer i litteraturvidenskab samt en enkelt anmelder, der kun har sin studentereksamen.
 

