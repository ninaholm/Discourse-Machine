Frank Jensen lægger pres på regeringen om billige boliger
Frem mod år 2025 vil befolkningen i København stige med 100.000 indbyggere. Overborgmester Frank Jensen rejser derfor en debat om, hvordan fremtidens København skal forme sig. Centralt står kampen om at skabe boliger i byen, som mennesker med en almindelig indkomst kan betale
Overborgmester Frank Jensen vil sikre blandede boligformer i Københavns Kommune.


 
	Tidligere overborgmester Ritt Bjerregaard lærte det på den hårde måde, og den borgerlige regering havde ingen interesse i at komme hende til undsætning. Den danske boliglovgivning giver ikke kommunalpolitikerne råderum til at modvirke den udvikling, der skævvred boligmarkedet i 00’erne og fortsat gør det.

	Med sit fatale valgløfte om at skabe 5.000 billige boliger forsøgte hun at tackle overophedningen af boligmarkedet, der pressede mennesker med helt almindelige indkomster ud af byen. Ritt lancerede et valgløfte, som hun reelt ikke havde mulighed for at indfri, da det i sidste ende afhang af en ændring i den statslige lovgivning. Det blev som bekendt kun til 12 billige boliger i alt. Men de kommunale kvababbelser og de bristede boligdrømme har ikke fået det grundlæggende problem til at forsvinde. Den nuværende overborgmester, Frank Jensen, har samlet bolden op og spillet den over til Folketinget og regeringen. De sidder med de afgørende redskaber, der skal til for at finde en løsning på Københavns udfordring med at skabe et balanceret boligmarked med boliger til alle indkomstgrupper. En udfordring, København deler med andre store byer og konkret forsøger at løse i forbindelse med de store byudviklingsområder i byen som udbygningen af Nordhavnen.

	»Vi har en målsætning om, at København skal være for alle. Derfor skal 20 procent af de nye boliger være almene. Det kræver, at vi bygger 9.000 almene boliger frem mod 2025. Københavns Kommune har det problem, at vi stort set ikke råder over jord. Vi kan for-søge at lave aftaler med private, men vi har brug for nye værktøjer, hvis vi skal nå vores mål. Det, jeg foreslår over for regeringen og Folketinget, er, at vi igennem planloven får mulighed for at stille krav til bygherren om, at der skal bygges billige boliger, når der udvikles. Det vil medvirke til at sikre blandede boligformer. Det er afgørende, at vi får skabt det her redskab, så vi kan løfte den store udfordring,« siger Frank Jensen.

	Det er ikke så forfærdelig lang tid siden, København var en by, man flygtede ud af. Især 1980’erne gjorde ondt på byen, der var nedslidt, og boligerne generelt i dårlig stand. Nu er det omvendt. København oplever en historisk vækst i indbygger-tallet. Den største siden Anden Verdenskrig, og der er et akut behov for 45.000 nye boliger. Der er en reel risiko for, at København ender som London eller Paris, hvor det næsten udelukkende er familier med høj indkomst, der kan finde en bopæl i de centrale bydele.

	København drukner i sin succes

	»Udfordringerne er store, fordi København er mere populær end nogensinde. Den boligkapacitet, der blev bygget under opsvinget, er ved at være brugt. Vi har brug for, at der bliver bygget mere, og der er ikke mindst brug for at bygge flere almene boliger, der kan betales af almindelige mennesker. Der er penge sat af til formålet. Men det er ikke tilstrækkeligt, for grundpriserne stiger og gør det vanskeligt at bygge billigt,« siger overborgmesteren.

	Med sine ønsker står Frank Jensen på skuldrene af den politik, der skabte det danske velfærdssamfund. Historisk set har skabelsen af boliger af høj kvalitet været en hjørnesten i social- og boligpolitikken ud fra devisen om, at en tryg ramme om tilværelsen er fundamentet for trivsel. Opførelse af gode billige boliger af høj kvalitet var et centralt omdrejningspunkt for den moderne bevægelse inden for arkitektur og byudvikling. Med sin vision for København forsøger overborgmesteren at vække den boligpolitiske strategi til live, der gennem det 20. århundrede var med til at sikre et bredt boligudbud, ikke mindst gennem de almene boligselskaber.

	Problemet for Frank Jensen er den statslige lovgivning, der dikterer, at kommunerne ikke kan stille krav til bygherren om et vist antal billige boliger i forbindelse med nybyggeri. Kommunalpolitikernes manglende mulighed for at påvirke boligpolitikken på det afgørende område, får eksperter til at karakterisere det danske boligmarked som ekstremt liberalt sammenlignet med for eksempel Tyskland og Storbritannien. I sidstnævnte har myndighederne netop mulighed for – i forbindelse med plangodkendelse af nybyggeri – at stille krav om, at en del af byggeriet skal være billige boliger. Det sker ikke mindst af boligsociale hensyn og for at afbalancere et boligmarked, der ikke er afstemt med de politiske ønsker for den overordnede byudvikling.

	Udfordringen med modellen for det danske boligmarked – hvor de billige almennyttige boliger spiller en helt central rolle – er, at når grundpriserne stiger, forsvinder de almene boligselskabers mulig-hed for at bygge billigt. Dermed er der kun det private marked til at sikre en alsidig boligforsyning. Borgere med lav indkomst bliver over tid ganske enkelt tvunget til at søge ud af København, da markedet ikke automatisk leverer boliger, der er til at betale. Blandt de utilsigtede følgevirkninger af udviklingen på det danske boligmarked er risikoen for omfattende ghettoisering en af de mest alvorlige.

	Frank Jensens appel til regeringen må derfor vække til eftertanke.

	Den udstiller kort sagt politikernes afmagt over for den markedstænkning, der dominerer den danske boliglovgivning. Udviklingen på boligmarkedet peger på de grundlæggende strukturelle faktorer, der i sidste ende bestemmer, hvem der skal have lov til at bo hvor, og hvilken kvalitet boliger de skal bo i. Det er de økonomiske og lovgivningsmæssige rammer, der definerer de langsigtede spor boligmarkedet – og dermed byen – udvikler sig efter. Situationen afslører en lovgivning, der utilsigtet favoriserer visse indkomstgrupper. Og det er ikke en naturlov, at det skal være svært for mennesker med en almindelig indtægt at finde fodfæste på boligmarkedet i byen.

	Den svære balancegang

	»Vi vil gerne gøre op med fortidens synder og undgå segregering. At byen kun bliver for bestemte befolkningsgrupper, og der opstår områder, hvor folk klumpes sammen. Det er derfor, de almene boliger skal passes ind, så vi får blandede boligformer. Vi vil ikke se en udvikling, hvor der bliver mest plads til penthousebyggeri og store lejligheder,« siger Frank Jensen og fortsætter i en mere ideologisk tone: »Det er selvfølgelig også fordelingspolitik. Kampen for boligen har altid været en fordelingspolitisk kamp, hvor Socialdemokraterne har stået i frontlinjen. Boligen er fundamentet for de fleste mennesker, så kampen for gode og sunde boliger til de, der har svært ved at komme ind på boligmarkedet, er for mig helt central.«

	Frank Jensen er ude i en svær balancegang. Overborgmesterens opfordring til at ændre lovgivningen vil givetvis møde modstand. Politikerne ønsker på den ene side at udstikke nogle klare politiske målsætninger for, hvordan København bliver en by for alle. Men samtidig har de ansvar for at skabe nogle stabile rammer, som private udviklere kan arbejde inden for, hvis der hurtigt skal opføres nok boliger til de mange nye københavnere.

	Hvis Frank Jensens planer skal blive til virkelighed, kræver det et opgør med mange årtiers boligpolitik.

	 

