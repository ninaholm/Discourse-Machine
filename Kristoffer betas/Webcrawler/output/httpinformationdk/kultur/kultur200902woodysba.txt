Woodys bagparti
Informations korrespondent overvejer, om der er en bjørn til bedste Robert de Niro-lookalike, og Woody Harrelson og Ben Foster taler åbent om deres følelser for hinanden
Bedøm selv bagdele: Woody Harrelson (tv), Ben Foster (th) og producer Oren Moverman (im).


 BERLIN - Hvis man synes, at Woody Harrelson var en god skuespiller før, så synes man, at han er en forbandet god skuespiller, når man har set ham i filmen The Messenger, der mandag blev vist på Berlinalen. Hans tandstiktyggende kaptajn Tony Stone med meget tyndt overskæg og et ustabilt forhold til AA er bevæbnet til tænderne med lakoniske ironiske macho-bemærkninger, der skal hjælpe ham til at klare jobbet som budbringer af meget dårlige nyheder. Sammen med den yngre officer Will Montgomery, der spilles blændende af Ben Foster, kører de ud og underretter familierne, når en pårørende er slået ihjel som soldat i Irak.
Uden for Hotel Grand Hyatt, hvor pressemødet fandt sted efter filmen mandag eftermiddag, var flere hundrede kvindelige fans linet op i håbet om at få et glimt af og et smil fra duoen Harrelson-Foster. Havde de vidst, hvor amourøst det gik til mellem de to stjerner på pressemødet, havde de pakket deres sydfrugter og var i stedet gået over i varmen på Starbucks. 
Det begynder med, at Ben Foster spørger det internationale pressekorps, om de har lagt mærke til, hvor god en røv Harrelson egentlig har. Det kan cirka halvdelen af de tilstedeværende svare bekræftende på. Woody Harrelson smiler forlegent under kasketten, som han trykker lidt længere ned i panden. Da han bliver spurgt, hvordan samarbejdet med Foster var, kommer det prompte: 
"Jeg kendte ikke Ben inden optagelserne, men da vi kom i gang, tænkte jeg, at det her er noget af det bedste skuespil, jeg nogen sinde har set i close-up. Vi havde det ekstremt sjovt sammen. Det virker, som om vi vil være venner altid. Han er som en bror for mig. Jeg ville tage en kugle for denne fyr," siger Harrelson henført og tilføjer, ligesom fordi han skal: "Har jeg også sagt til min kone."
En journalist siger til Foster, at han i filmen ligner Robert de Niro, hvad han bliver meget smigret over. 
Informations korrespondent håber, at der i år gives en særlig bjørn til den skuespiller, der ligner de Niro mest. Trine Dyrholm fortalte på pressemødet til sin film Lille Soldat, hvordan hendes instruktør Annette K. Olesen havde fortalt hende under indspilningen, at hun lignede Robert de Niro. Så hun er også med i opløbet.
Nu er det Fosters tur til at sværme for Harrelson. 
"Denne mand har en utrolig udstråling. Når man går med Woody på gaden, så kommer fremmede folk hen og trykker hans hånd og er glade for at møde ham. I denne film kan man opleve, hvordan han bruger sin humor som et skjold i stedet for som en invitation, hvad han ellers altid gør privat. Det er ekstraordinært," siger Foster og smiler til Woody hen over filmens instruktør Oren Moverman, der føler sig bare en anelse som tredje hjul.
Woody Harrelson svarer slet og ret: "Når vi forlader dette rum, har jeg tænkt mig at kysse dig." 

