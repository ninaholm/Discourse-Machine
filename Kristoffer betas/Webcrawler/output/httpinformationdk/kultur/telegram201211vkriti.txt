V kritiserer kulturministerens nye cirkusskole
Kulturministeren sender millioner efter cirkusskole, som han selv har stærk tilknytning til. DF kræver samråd.


 Venstres kulturordfører, Michael Aastrup Jensen, anklager nu kulturminister Uffe Elbæk (R) for at være alt for tæt på en institution, der netop har fået seks millioner kroner på finansloven.
Det skriver Politiken lørdag.
Pengene skal bruges til at etablere en uddannelse inden for nycirkus. Skolen er det eneste nye kulturområde, der får penge på finansloven.
Den skal efter planen lægges hos Akademiet for Utæmmet Kreativitet (Afuk) på Amager, som Uffe Elbæk tidligere har siddet i bestyrelsen for. Desuden er hans registrerede partner ansat samme sted.
- Ministeren skærer med den ene hånd to millioner fra Fregatten Jylland, mens han med den anden giver penge til noget, som ingen af os, der arbejder med kultur, har hørt om.
- Når Afuk lige pludselig får penge, mens så mange andre får nej, blinker mine advarselslamper ud fra det rent moralske perspektiv, siger Michael Aastrup Jensen til Politiken.
Kulturminister Uffe Elbæk mener dog ikke, at der er noget at udsætte på bevillingen, og henviser til, at finanslovaftalens millioner går til et forsøg, som måske nok fysisk skal ligge hos Afuk, men som er juridisk uafhængigt af akademiet.
- Jeg mener ikke, at det er moralsk kritisabelt, for da jeg blev kulturminister, lå der allerede et stærkt ønske om at etablere den her uddannelse, siger han til Politiken.
Dansk Folkepartis kulturordfører, Alex Ahrendtsen, kræver ministeren indkaldt i samråd.
- Det er ikke korruption, men det er en form for pamperi og nepotisme, som er ubehagelig.
- Den kommer lige efter Tom Behnke-sagen, som er lige så ubehagelig, siger Alex Ahrendtsen til Ritzau.
Han henviser til den konservative politiker, der fredag trak sig som formand for Rådet for Sikker Trafik, efter at han havde stået bag en omstridt lønforhøjelse til rådets direktør.
