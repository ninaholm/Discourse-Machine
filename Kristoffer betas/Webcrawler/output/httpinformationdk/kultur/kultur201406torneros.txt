Torneroses onde fe blev voldtaget
Disneys eventyrfilm ’Malificent’ er en voldtægtsmetafor, erklærer Angelina Jolie i en tid, hvor netop seksuel vold dyrkes og udfordres i populærkulturen som aldrig før. Feminismens omdiskuterede begreb ’rape culture’ er dermed atter aktuelt. Nu handler det imidlertid ikke længere om at beskytte kvinder mod mænd, men om at mødes om at skabe nye billeder af køn og sex
 LouieKomikeren Louis C.K. blev for nylig kritiseret skarpt for en underligt humoristisk  bagatellisering af mislykket seksuel tvang over for en veninde i et afsnit af sin tv-serie Louie. »Det her ville være voldtægt, hvis du ikke var så dum,« vrisser veninden, mens hun skubber Louie væk.


 I den biografaktuelle Disney-film, Maleficent, der er baseret på Grimms eventyr om Tornerose, vågner den ’onde’ fe Maleficent (Angelina Jolie) op efter at været blevet bedøvet og brutalt frarøvet sine vinger af en mand, hun holder af. Hun mærker straks smerten fra indgrebet, tager sig forfærdet til ryggen, udstøder så det mest ulykkelige skrig, som hendes tidligere så uberørte fe-verden har hørt. Så udvikler hendes åndelige og fysiske invalidering sig til en grum hævnlyst. Et mørkt eventyr begynder.
»Voldtægt gennemtrænger vores kultur i en sådan grad, at det nu er endt i en Disney-film,« skrev kritikeren Hayley Krischer i et omdiskuteret indlæg på den feministiske blog, Femamom, om det storhittende eventyr.
Ifølge Krischer er vingerne det ’noget’, der frarøves en kvinde, når nogen forgriber sig på hende. Angelina Jolie, der netop har stået i spidsen for verdens største globale antivoldtægtskampagne og er blevet hædret af det britiske kongehus og regering for indsatsen, bakkede i sidste uge den analyse op. »Vi var meget bevidste, manuskriptforfatteren og jeg, om, at scenen var en voldtægtsmetafor,« sagde hun til BBC Radio.
Maleficent er af andre filmkritikere, med henvisning til 1970’ernes kultfilm om morderisk hævnende voldtægtsofre, blevet kaldt en »rape/revenge-genfortælling af Tornerose« for det unge ’tween’-publikum’. Og Maleficent er ikke alene om beskæftige sig med overgrebsmetaforik og -tematik i mainstreamunderholdning. Seksuel vold og voldtægt dyrkes, skildres, analyseres og kritiseres i mainstreamkulturen som aldrig før.
Netflix’ aktuelle kvindefængselsserie, Orange is the New Black, reflekterer på flere planer over sex og magt inden for fængselsmurene. Her forelsker den indsatte Daya sig i og bliver gravid med fængselsbetjenten John. Forholdet er juridisk set voldtægt, men de to skyder hyklerisk skylden over på Johns sexistiske kollega, ’Pornstache’. Men end ikke romantik kan ændre uligheden inden for et system, hvor den ene har frihed, og den anden ingen har. John vil altid have magt over Daya, påpeger Daya selv. Sex mellem indsat og betjent er dermed altid en slags voldtægt.
Ja og nej
Af alle chokerende scener i HBO’s kontroversielle serie Games of Thrones har netop en seksuelt voldelig scene, der er blevet kaldt tv-historiens mest forskruede, været den mest omdiskuterede blandt fans, instruktører og skuespillerne selv. I den netop afsluttede fjerde sæson kaster ridderen Jaime Lannister sig over sin tvillingesøster, Cersei Lannister, kysser hende hårdt op ad deres fælles søns dødsleje, møver hende ned på gulvet. »Jaime, nej, stop det!« bønfalder hun ham. »Nej!« svarer Jaime, flår hendes underkjole i stykker, lægger sig over hende. »Det er ikke rigtigt, det her,« gisper Cersei. Jaime stønner tungt. Klip til næste scene.
I bogforlægget voldtager Jaime ikke sin Cersei (her hvisker hun: »Skynd dig! Gør det, gør det nu«), men tv-seriens fans har haft svært ved at identificere et sådant samtykke på skærmen. »Ja og nej,« svarede danske Nikolaj Coster-Waldau, der spiller Jaime, paradoksalt nok på spørgsmålet om, hvorvidt scenen viser en voldtægt: »Det er øjeblikke, hvor hun giver efter, og øjeblikke, hvor hun skubber ham væk.«
I sådanne tilfælde løfter fremstillingen af og diskussionen om voldtægt sig ud af fiktionens univers og ind i debatter om samtykke, date rape med videre. Nylige amerikanske sager om gruppevoldtægt og om mediernes negligering af samme har netop sat fokus på faren for normalisering og accept af voldtægt. Dette har givet nyt liv til også teoretisk at angribe kulturens fremstilling af voldtægt.
Politisk voldtægt
For cand.mag. i engelsk på Københavns Universitet Sara Gjermandsen, der har læst køns- og minoritetsstudier og skrevet speciale om fremstillinger af voldtægtskultur i litteratur og på tv, er det interessante ved diskussionen om eksempelvis scenen i Game of Thrones ikke, hvorvidt Cersei sukker lystent eller ængsteligt under Jaime. Det vigtige er snarere, hvordan denne type fremstilling af sex i mainstreamkultur indskriver sig i ’rape culture’ (på dansk: ’voldtægtskultur.’)
Begrebet stammer fra den anden bølge af amerikanske feminister, der i 1970’erne gjorde opmærksom på udbredelsen af voldtægt i amerikansk kultur og dernæst forbandt fænomenet med en generel undertrykkelse af kvinder. Nu er udtrykket atter blevet aktuelt i feministisk samfundskritik.
»Det er for mig vildt at forestille mig, at nogen har kunnet lave den scene og tænke, at der her er tale om samtykkende sex,« siger Gjermandsen. »Et perspektiv på rape culture er netop repræsentationen af voldtægt som noget glamourøst: at voldelig sex er det, vi vil have.«
»På det seneste er rape culture-teori migreret fra et ensomt hjørne af den feministiske blogosfære og er blevet mainstream,« konstaterede Caroline Kitchens i Time i marts måned. Begrebet er blevet reintegreret i en sprogbrug, der i de senere år har tilføjet begreber som ’slut shaming’ (at kaste skyld på en kvindes fremtoning eller påklædning frem for på den, der chikanerer hende) og ’victim blaming’ (det at tillægge voldtægtsofferet ansvar for at pirre sin overgrebsmand eller -kvinde.) Med ’rape culture’ mener man, at voldtægt ikke blot kan anskues som en gerning begået af én eller flere personer mod en anden, men at den enkelte gerning også er indlejret i politiske strukturer. Og de spejles også i vores kulturelle forestillinger om magt, vold og sex.
Det seksuelle spil om dominans mellem samtykkende individer kan eller skal man ikke nødvendigvis ændre på, mener Gjermandsen.
»Dominans handler ikke om, at man laver et nej om til et ja, men at man giver slip og lader en anden føre én så langt, som man har lyst,« siger hun. »Overgreb er noget andet. Men vi lever også i et samfund, hvor vi ikke har råd til at sætte den grænse til forhandling.«
Grænsefeltet er vi imidlertid blevet tilvænnet, mener hun, som set i Game of Thrones, og det er værd at stille sig kritisk over for. »Det er svært at skabe et samfund, hvor alle seksuelle relationer er samtykkende, når vi igen og igen lærer, at god sex er, når der er en, der tager noget fra den anden.«
Voldtægtsstinkdyret
Et eksempel på vores kulturelt indlejrede billede af manden som en, der gerne med vold og magt kurtiserer og erobrer kvinden, er tegneserie-stinkdyret Pepe le Pew. Afsnit efter afsnit jagter og kaster han sig elskovssygt over en stikdyrfarvet hunkat, kysser og krammer hende over hele kroppen, mens hun kæmper for at gøre sig fri. Gjermandsen husker serien fra hun var lille: »Der føltes foruroligende, når han jagtede katten, men jeg kunne aldrig sætte fingeren på hvorfor.«
Et andet, helt grundlæggende eksempel på kulturhistoriens normative relativering af voldtægt, er en af den romantiske litteraturs stormombruste litteratur- og filmklassikere, Borte med blæsten. Kønsteoretiker Eve Kosofsky Sedgwick har tidligere peget på, at der her foregår to slags ’voldtægter’. Den ene fremstilles som en voldtægt, men er det ikke. Den anden er en voldtægt, men bliver fremstillet som ægteskab.
I den første scene overfalder en sort slave Scarlet O’Hara og stjæler de penge, som hun har gemt mellem brysterne. »Det, at han rører ved hendes bryst, gør, at det anses som en legitim voldtægt med det blik, som samfundet anlægger,« påpeger Gjermandsen.
I en anden scene siger Scarlett O’Hara fra over for Rhett Butlers tilnærmelser, men nægter at acceptere hendes afvisning. »I aften får du ikke lov til at afvise mig,« siger han i filmversionen fra 1939 og slæber hende sparkende og skrigende op af den livmoderrøde trappe. I næste klip vågner hun på med et saligt smil om læben. »Rhett havde ydmyget og udnyttet hende brutalt i løbet af en vild og gal nat,« lyder det i Margaret Mitchells forlæg fra 1936. Den faktiske handling fortolkes altså ikke udelukkende i forhold til den specifikke handling, akten selv, men i forhold til det omgivende samfunds blik på den handling. På den måde demonstrerer de to ’voldtægter’, hvordan begrebet voldtægt altid er til forhandling, både ude i virkeligheden og i den måde, vi lærer at afkode den virkelighed på gennem fiktionen.
Kritiske konservative
Reaktualiseringen af ’rape culture’ er imidlertid også kontroversiel i flere kredse. I januar i år understregede Det Hvide Hus, at man burde bekæmpe voldtægter på landets campusser ved, lød det, at »ændre den tradition for passivitet og tolerance, som alt for ofte accepterer denne type vold.« Men andre stemmer, ofte konservative, vender sig imod denne strukturelle tilgang til voldtægtsbekæmpelse.
»Rape culture-teori gør meget lidt for at hjælpe ofrene, men dens evne til at forpeste unge kvinders sind og gøre dem fjendtligt indstillede over for uskyldige mænd er massiv,« skrev forskningsassistent ved American Enterprise Institute Caroline Kitchens i en omdiskuteret kommentar i Time i marts måned med reference til udtalelser fra USA’s største organisation imod seksuel vold, RAINN (Rape, Abuse & Incest National Network).
»Ved at skyde skylden på såkaldt ’voldtægtskultur’, drager vi alle mænd til ansvar for en social grusomhed, trivialiserer overlevernes oplevelser og undgår at lægge skylden på de konkrete voldtægtsmænd, der er faktisk ansvarlige for den seksuelle vold,« skrev Kitchens, som i overskriften kaldte hele det strukturelle fokus for »hysteri«.
For Sara Gjermandsen udelukker det at lægge ansvar på den enkelte voldtægtsmænd dog ikke behovet for at kritisere voldtægtsskildringer i den verden, han er opvokset i.
»Den radikale feminisme ville mene, at mænd er født som overgrebsmænd og kvinder som ofre, men det er ikke det, det handler om i den nye forståelse af rape culture. Her er manden lige så meget et offer – blandt andet for mistænkeliggørelsen af ham,« siger hun.
»Strukturerne har konsekvenser for alle og begrænser alle menneskers identitet. Den vigtige pointe er, at hvis man skal tro på, at der er en voldtægtskultur, så skal man tro på en bagvedliggende strukturel vold og at det er den, der skaber grobund for, at drenge kan vokse op og tænke, at det er mulighed for at tage noget fra en anden, som de ikke vil give.«
Virkeliggørelsen af den radikale feminisme ville endvidere kræve en total opdeling af mænd og kvinder og samfundets kollaps. Og det er da heller ikke ærindet for nyere teori om voldtægtskultur, foklarer hun. »Italesættelsen af voldtægtskultur som noget, mænd gør mod damer, er på en måde udspillet. Det er mere interessant at bruge rape culture-begrebet til at kigge på, hvordan vi taler om sex,« siger Gjermandsen.
Den pointe understøttes af blandt andre Sabine Sielke, der i Reading Rape fra 2001 netop tager afstand fra den oprindelige forståelse af begrebet, men bruger det til at forstå, hvordan litteraturen og kulturen har påvirket vores forståelse af sex og voldtægt.
Utopier og dystopier
I disse nye kulturelle læsninger kan voldtægtskulturen også ses på andre måder og pege nye steder hen. Således læser Sara Gjermandsen eksempelvis BBC og Jane Campions anmelderhyldede miniserie, Top of the Lake, som udtryk for et forandringspotentiale i synet på voldtægtskulturen.
Vi præsenteres her for et lille landsbysamfund, hvor seksuelle overgreb gennemsyrer alle lag af kriminalbetjent Robin Griffins (Elisabeth Moss) barndomsby, som hun genbesøger, da en 12-årig pige bliver gravid. Her er de voldelige kriminelle, politiet selv og et hjælpeprogram for udsatte unge indficeret af en patriarkalsk voldtægtskultur. Også Robin genkonfronteres med en gruppevoldtægt, hun blev udsat for som teenager. Samtidig er der et lille samfund uden for byen for kvinder fra nær og fjern, der har meldt sig ud af samfundet.
Disse to zoner læser Gjermandsen som en henholdsvis feministisk dystopi og så en feministisk utopi. »Utopien er en tanke, som feminister har leget med siden 1670’erne. I hele den moderne litteraturhistorie finder man temaet med kvinder, der fjerner sig fra mænd for at forsøge at bearbejde ’traumet’ over en patriarkalsk kultur og tage afstand fra undertrykkelsen, den seksuelle vold og den maskuline kontrol af kvinders reproduktion,« siger hun.
Det gælder i øvrigt også den aktuelle film om Maleficent, hvor Tornerose lykkeligt vokser op blandt de gode feer og den ’onde’, langt fra den voldtagende fader.
»Top of the Lake kan læses som et eksempel på feministisk traumekultur, hvor det, som kvinderne mødes omkring, er at komme sig over at være vokset op i en rape culture,« siger Gjermandsen.
Kvinderne mediterer og synger, ganske sigende Bjørks sang »Yoga« med teksten »the state of emergency is where I want to be«.
»Men denne utopiske undtagelsestilstand, hvor de opholder sig i følelser forbundet med traumet, fejler,« påpeger Gjermandsen.
Kvinden som ven
»Forestillingen om, at kvinderne hver især kan meditere sig ud af traumet over at være opvokset i patriarkatet, lykkes ikke,« siger hun.
Derimod findes håbet i den dystopi, som den lille landsby udgør. Det findes blandt andet hos mændene – for eksempel hovedpersonen Robins gamle kæreste, Johno, der opsøger hendes gamle voldtægtsmænd.
»Da Johno tager af sted, tænkte jeg først: Ej, for helvede, endnu en mand, der skal ud og banke en anden mand for at have voldtaget hans kæreste,« siger Gjermandsen.
Det ville være voldtægtskulturens klassiske trope. Men netop det gør Johno ikke. Han skubber blot til ham, siger, at han ikke er velkommen længere. »Fordi du voldtog min ven«, er hans begrundelse.
Heri ligger for Sara Gjermandsen en afgørende forskel: »Johno siger ikke veninde eller kæreste om Robin. På den måde får han italesat, at deres relation er fuldstændigt ligeværdig. Det handler ikke om magt. Det handler ikke om, at han skal ud og gøre krav på hende, men han siger fra over for et overgreb, der er sket både mod ham og hans ven.«
Det er den måde, som vi skal i gang med at tale om modstand mod voldtægtskultur på, mener Gjermandsen. »Voldtægt er et fælles ærinde. Det er mænd og kvinder, der bliver udsat for det. Det er mænd og kvinder, der gør det. Og det er en struktur, som ikke nødvendigvis har noget at gøre med det at voldtage nogen sådan helt specifikt. Det handler snarere om at redefinere, hvad sex er – eller hvilken rolle ejerskab skal spille i relationer, hvor sex indgår.«
Denne form for forandring af voldtægtsfremstillingen indikerer nok ikke, at vi er i nærheden af en grundlæggende samfundsmæssig forandring, mener Gjermandsen. »Men i populærkulturen kommer vi nok til at se mere interessante skildringer af både sex og voldtægt.«
Og de relationer mellem kønnene, vi her møder, kommer højst sandsynligt også til at blive mere komplekse og afvigende fra vores grundforestilling om mandens og kvindens roller i samfundet. Som da den sociopatiske moderfigur, Vee, i den aktuelle anden sæson af Orange Is The New Black under subtile trusler tvinger den plejesøn, som hun har passet, siden han var barn, til sex. Kvinder, der tager sex med direkte eller indirekte vold, er blot endnu en udløber af voldtægtskulturen. Den del kan vi så vente på, at populærkulturen også begynder at afspejle. Alt imens den onde fe plejer sine vinger.
’Top of the Lake’ kan ses på DR2 fra den 28. juli samt lige nu på dansk Netflix.

