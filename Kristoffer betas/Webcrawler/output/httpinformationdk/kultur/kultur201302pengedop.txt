Pengedoping
Hvem er han egentlig, Lars Seier Christensen? Det eneste man med sikkerhed ved om ham, udover at han ikke har lyst til at bo i Danmark, er, at han gerne vil betale folk for at fremføre ultraliberale synspunkter i Folketinget og i den politiske debat i øvrigt


 Danmark er et åndssvagt lille land, befolket af flere og flere usympatiske stoddere og af ynkelige tosser. Man spørger sig selv: hvem pokker gider finansiere det show i længden? Man må forudse, at landet, måske i en ganske nær fremtid, vil forsvinde fra landkortet. For der er allerede nu for få mennesker til at betale for det velfærdsgilde, der har stået på i alt for mange år.
Et af de fornuftige mennesker, der kunne have betalt, er finans- og bankmanden Lars Seier Christensen, ophavsmanden til ovenstående beskrivelse af fædrelandet. Men han er allerede skredet. Han har dog bevaret kontakten til en lille spydspids af ligesindede, nemlig tænketanken Cepos, netavisen 180 grader og partiet Liberal Alliance. De tre foretagender betænker han med ukendte pengebeløb, så de kan holde liv i en offentlig debat om liberalismens fortræffeligheder.
Det, forstår man, kunne liberale debattører ikke drømme om at gøre, medmindre de får penge for det. Her adskiller de sig en del fra venstrefløjens ynkelige tosser, der er tilfredse hvis bare de får lov til at ytre sig i et læserbrev.
Hvad netavisen 180 grader angår, så forfægter den liberale værdier iflg. hvilke det, der ikke kan stå, bør falde.
Intellektuel bevæbning
Avisens redaktør, Ole Birk Olesen, der også er folketingsmedlem for Liberal Alliance, havde et underskud på næsten en million, da han og netavisen stod på egne ben, men han har dog, i dette tilfælde, ikke draget den fulde konsekvens af sit liberale værdisæt og sindelag. Han har fået tilført privat kapital fra Lars Seier Christensen, der så til gengæld har sikret sig intellektuel bevæbning i kampen mod ynkelige tosser, usympatiske stoddere og sådan i det hele taget velfærdsstaten.
Af samme grund støtter han tænketanken Cepos, der åbenbart også har svært ved at klare sig på almindelige markedsvilkår, og Liberal Alliance. Det interessante spørgsmål er selvfølgelig, hvem han egentlig er, denne Lars Seier Christensen.
Det eneste man med sikkerhed ved om ham, udover at han ikke har lyst til at bo i Danmark, er, at han gerne vil betale folk for at fremføre ultraliberale synspunkter i Folketinget og i den politiske debat i øvrigt. Men det er ikke sådan, at han føler sig for fin til lejlighedsvis selv at blande i debatten. F.eks. har han for nyligt offentligt kaldt en kræftsyg kontanthjælpsmodtager for en ynkelig tosse og en usympatisk stodder, der fremstiller sig selv som et offer med det ene formål at blive forsørget uden at arbejde.
Det må kræve stort mod at sige den slags til en mand, der lider af en dødelig sygdom. Den liberale grundtanke, forstår man, er at det skal kunne betale sig at arbejde og at enhver, også kræftsyge, har pligt til at bidrage til samfundet.
Mens det altså forbliver en hemmelighed, hvor store beløb Lars Seier Christensen tildeler sine meningsfæller i Cepos, 180 grader og Liberal Alliance, kunne man vel for eksemplets skyld bede ham om at oplyse omfanget af sit personlige bidrag til det danske samfund? For at være imødekommende, kunne vi også følge hans egen tankegang og formulere spørgsmålet på en anden måde: hvor meget skylder vi ham? Står hans personlige udbytte i et rimeligt forhold til, hvad vi har tjent på ham – eller har vi været så skamløst grådige, at han nu må henslæbe et liv i armod nede mellem de schweiziske alper?
Det sidste kan ikke være tilfældet, eftersom han jo har råd til helt eller delvist at finansiere sine trosfæller hjemme i Danmark, men man er ikke i tvivl om, at han føler sig så skidt behandlet af Danmark, at han ikke har lyst til at bo her.
En grum oplevelse
Forsoning er altid en god ting, så det kunne være godt at høre, hvad det er, han gerne vil have. Altså: hvor mange (flere) penge? Hvis vi fik den oplysning af ham, er det da muligt, vi kunne finde en ordning. Men det siger sig selv, at han skal kunne begrunde sine krav. For den mulighed foreligger jo trods alt, at det er ham, der har uret. At det ikke er den kræftsyge kontanthjælpsmodtager, men Lars Seier Christensen, der er en ynkelig tosse og en usympatisk stodder.
Han er forhåbentlig sund og rask, så han ikke risikerer pludselig at vågne op på et operationsbord, mens det hvidkitlede samfund venligt, men bestemt meddeler ham, at hans sygedagpenge nu har nået 52-ugersgrænsen og derfor ophører. Det må være en grum oplevelse netop i sådan en situation. Selv om man evt. ikke kan lide blødsødne karakterer af venstreorienteret observans – og det kan liberale bankdirektører vist ikke – kan man godt forstå dem, når de siger at så uværdig en behandling, kan man ikke byde folk. Hverken bankdirektører eller kontanthjælpsmodtagere. Det må være nok, lyder tankegangen, at man har en dødelig sygdom. Og hvis han skulle finde på at beklage sig over den behandling, han på den måde udsættes for, er han i sin gode ret. Det ikke rimeligt at beskylde ham for at være ynkelig og en tosse.
På trods af den massive udplyndring af Lars Seier Christensens pengepung, er det almindelig kendt, at han lige akkurat har råd til også at finansiere et professionelt cykelhold. Eftersom han er liberal, kan det ikke være ham, der fylder cykelrytterne med konkurrenceforvridende doping.
Gid han dog af respekt for fair play også ville afstå fra at dope sine åndsfæller i Danmark med penge. Ganske vist tager de næppe fysik skade af det, men det kunne gå hen og få katastrofale følger for deres moral.
Tegning: Ib Kjeldsmark

