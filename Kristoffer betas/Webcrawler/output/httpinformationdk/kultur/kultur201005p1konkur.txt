P1-konkurrent findes ikke
Medieforskere er enige om, at der på nuværende tidspunkt ikke findes en oplagt P1-konkurrent, men med eventuelle 125 millioner kroner i statsstøtte bliver det ikke svært at stable en bedre kanal på benene


 Danmarks Radios P1 har i mange år været alene om at give danske radiolyttere dybdegående dokumentarer, debatprogrammer og radiomagasiner.
Men ifølge første udkast til det nye medieforlig for 2011-2014 skal P2 nedlægges, og i stedet skal en privatdrevet radiokanal udfordre P1 på det journalistiske materiale. Ifølge Informations oplysninger vil Christiansborgs medieordførere, med undtagelse af Enhedslistens Per Clausen, der har trukket sig, fortsætte forhandlingerne om det endelige indhold af medieforliget i dag.
P2's licens til FM-sendebåndet udløber i udgangen af 2010. FM-sendebåndet skal i stedet overgå til en privatdrevet radiokanal, der findes ved en såkaldt skønhedskonkurrence. Det vigtigste bliver altså indhold og ikke penge, hvis man vil vinde licensen. Den nye kanal vil, ifølge føromtalte udkast, få en årlig statslig støtte på 125 millioner kroner - et beløb, der dog stadig er til forhandling.
Radiokanalen skal efter kulturminister Per Stig Møllers ønske producere journalistisk stof, der kan øge konkurrencen for P1-stof.
Men ifølge flere medieforskere findes P1-konkurrenterne ikke - endnu.
»Lige nu er der ingen, der virkelig udfordrer P1 på det journalistiske stof,« siger Preben Sepstrup, der er medie- og kommunikationsforsker. Men han er »forundret over« den eventuelle statsstøtte. P1 har til sammenligning driftsomkostninger for ca. 60 millioner.
»Størrelsesbeløbet er helt uproportionalt. Med det begrænsede beløb P1 får til driftsomkostninger, så kan alle med dobbelt så mange penge lave bedre radio - ikke nødvendigvis dobbelt så godt, men helt sikkert bedre,« siger Sepstrup.
Frands Mortensen, professor i Informations- og Medievidenskab fra Aarhus Universitet, stiller sig også undrende over for den store statslige støtte til en privatdrevet radiokanal.
»Hvis støtten bliver på 125 millioner, så kan alle skaffe bedre stof end P1. Det er så mange penge, at man sagtens kan købe produktionerne; man behøver overhovedet ikke komme med noget selv,« siger han.
Bladhuse klar til radio
Efter nedskæringer i DR oprettede nogle tidligere DR-medarbejdere en netbaseret radiokanal, Den2Radio.
Georg Metz er en af mændene bag Den2Radio - han mener, Den2Radio nu er klar til at blive sendt ud over FM-sendebåndet.
»Den2Radio har både en journalistisk og musikalsk profil, der læner sig op ad både P1 og P2. Vi sidder radiofolk, som tidligere producerede dokumentarer og montager for DR. Jazz, som forsvinder med P2, har vi allerede, og snart får vi også klassisk musik,« fortæller Metz.
Metz foreslår dog også, at Den2Radio kan blive producent af dokumentarer, magasiner og montager til vinderen af licensen.
Et passende bud på en samarbejdspartner kunne være et af bladhusene, som åbenlyst har kompetencen til at klare nyhedsformidlingen på den nye kanal, siger Metz.
Per Jauert er lektor ved Aarhus Universitets Institut for Informations- og Medievidenskab. Han kan sagtens forestille sig interesserede selskaber.
»Inden for radiomediet har P1 ikke haft konkurrence i mange år, og der er heller ikke nogen oplagte konkurrenter lige om hjørnet. Mit bud må være, at dem, der umiddelbart hurtigst kan udfordre og supplere P1, er de store bladhuse,« siger han.
De største danske bladhuse, JP/Politikens Hus og Berlingske Media, der har indgået partnerskab med SBS Broadcasting i kampen om den nye radiokanal, har udtrykt interesse i at drive den nye kanal.
»Vi er et indholdsbaseret hus, som i virkeligheden leverer public service for private penge hver eneste dag i vores aviser. Det ville være naturligt for os også at gøre det på radioområde,« har JP/Politikens hus' administrerende direktør, Lars Munch, tidligere sagt til Journalisten.dk.
Nogenlunde samme toner lyder der fra koncernchef hos Berlingske Media, Lisbeth Knudsen. Begge venter spændt på, under hvilke omstændigheder den nye kanal skal drives, og om statsstøtten bliver af en tilpas størrelse. EU-regler forhindrer dog stater i at støtte private virksomheder. Derfor skal bladhusene også lave deres helt egne produkter for statsstøtten, og de må ikke bruge nyheder eller produktioner, som også bruges på deres allerede eksisterende platforme.


