Rejs Jer, I bløddyr, dæmoner og tøffelhelte!
Mænd er undertrykte og skal lære at sige fra. Sådan lyder tidens nødråb fra alverdens hankøn og især deres terapeuter. Mænd laver netværk som direkte modtræk mod kvinders, og på DR2 laver de serier om manden i parforholdet. En manderevolution lurer lige om hjørnet
Det første møde. På fjerde sal i Jorcks Passage i København er der viljer nok til at følge rocksanger Lucas Alexander (t.v.) og orgasmeterapeut Pia Strucks invitation til et mandeoprør. Men mænd er forskellige, så fire timers møde ender med enighed om at mødes på ny.


 Hermed en advarsel til de store, stærke kvinder, der går og skovler små, bløde mænd ind under tøflen: Det er slut nu. Finito. Passé. For hankøn af enhver slags er begyndt at snakke i krogene. Tale ud, konspirere og lægge planer mod nyfeminismens såkaldte dæmonisering af manden, sådan helt generelt. 
Jeg har selv flere gange gjort konen opmærksom på, at jeg er led og ked af skyld, skam og samvittighedsnag. For jeg har tidligere vitterligt begrædt, at det ikke var mig, der lagde krop til de hårde fødsler. 
Og jeg har bedyret, at jeg bestemt går ind for at mænd tager hele barselsorloven. Og at det er helt okay, at jeg skal have lov til at gå ud med gutterne. 
Jeg husker at undskylde, at fædre, historisk set, måske nok har hængt lidt for meget ud nede på hjørnet, men at en ny generation af mænd såmænd godt kan gå på værtshus (og hjem igen) med fornuften i behold. 
"Tag du bare en lang dag på jobbet," sagde jeg for eksempel forleden morgen. "Jeg henter ungerne, køber ind og laver mad. No prob, vi ses."
Ti stille, mand - kvinden taler
Men onsdag aften lærer jeg, at mine meldinger er den sikre vej til skilsmisse. 
Det sker på 4. sal i Jorcks Passage i det indre København. Under overskriften Mande Empowerment har Lucas Alexander, til daglig heavyrocksanger, i samarbejde med kvinden Pia Struck, til daglig orgasmeterapeut, indkaldt for at stifte en ny mandebevægelse. 
"I kan ikke åbne kæften uden at blive slagtet," lyder det således fra Pia Struck, selskabets eneste kvinde, da jeg forsigtigt finder en klapstol og sætter mig blandt de i alt fem fremmødte mandfolk. De diskuterer prostitution. Om hvorvidt et forbud er det første skridt på vejen mod kontrol af al seksuel adfærd. 
"Vi skal skabe en manderevolution. Hvordan gør vi," afbryder den kvindelige terapeut. Der går et spøgelse gennem det lille kontor. Tavshed. Vi tænker. 
Her på avisen spørger min kvindelige redaktør, om ikke mandekampen er lidt af en tabersag. Jeg forstår hende godt. Tag for eksempel Carl-Mar Møller og hans drengerøvsterapi. 
Folk af begge køn griner af hans efterhånden legendariske tomatkampe og 'bar røv i mudder'-lege, men lidt ret har manden vel, når han påstår, at mænd er som døgnkiosker. At vi styrter rundt for at tilfredsstille alt og alle, og alligevel bliver vi bebrejdet, at vi ikke gør det godt nok. 
"Vi mænd er blevet som kvinder. Fyldt med skyldkomplekser," mener Carl-Mar Møller. Måske er det derfor, mange moderne mænd elsker at hade Carl-Mar. 
Mandeterapi er dog populært som aldrig før. Både i bogform og som reel coaching. Den storsælgende og dobbeltfraskilte mandeterapeut Martin Østergaard, der nu har udgivet hele syv mandemanualer, påstår, at hankønnet rent kommunikationsmæssigt kører op ad bakke i en gammel Toyota-varevogn. Så han får også kritik, når han stikker snuden for langt frem i bedrevidende kredse. Ligesom politikeren Søren Pind, som sidste sommer i nærværende avis forudså en manderevolution og opfordrede herrerne til at reflektere over deres køn og kræve deres plads. Og især stå imod kvindernes moraliseren og kællingesnak. To måneder senere blev han skilt. 
Filminstruktøren Søren Fauli skrev en kronik i Politiken, hvor han leverede en vred bredside til feminismen. Det fik han at høre for. Og Jørgen Leth fik hug, fordi han besteg sin stuepige. 
Den dødsensfarlige magt
I Jorcks Passage diskuterer man, om ordet 'manderevolution' er negativt ladet eller rent faktisk har det rette blikfang. De kan ikke blive enige. Samtidig kan jeg ikke få øjnene fra reolen i Pia Strucks sexterapilokale. Bag mig ligger en pakke orgasmecreme (med mintsmag), en dvd med titlen Self Anal Massage og litteratur a la Når du bliver far, Den lesbiske mand og Gensidig terapi. 
Initiativtager Lucas Alexander er i gang med at skrive en bog om mænd. Han har mødt masser af mænd, der føler sig undertrykte. Især følelsesmæssigt. 
"Mænd tør ikke være individuelle og udtrykke sig af frygt for at blive undertrykt. Og dem, der undertrykker mænd mest, er andre mænd og dem selv. Dernæst er det kvinderne, der undertrykker mændene," siger han og bruger sit eget gennemførte sorte goth-udtryk som eksempel på at turde stå ved sig selv. 
En herre ved navn Erik Hansen-Hansen sidder overfor og nipper til sin brændenældete iført sømandssweater og baggy Carhartt-bukser. 
"Det er meget komplekst, det der," indvender han. "Jeg synes, vi skal blive enige om, at vi mænd skal afdæmoniseres. Vi skal væk fra, at mænd er krænkere. At vi undertrykker andre. For kvinder har også fordele," påpeger den midaldrende forskningsadjunkt og nævner, at kvinder lever længere, begår færre selvmord og fylder langt mindre i fængslerne. 
"Det er dødsensfarligt så meget magt, feministerne har," fortsætter han. 
"De der 'direktørfeminister' vil for en hver pris frisætte toppen af kvinderne, ikke kvinderne i bunden af samfundet. Hvorfor kun snakke om chefstillinger? Hvorfor ikke snakke om, hvorfor der ikke er særlig mange kvindelige taxachauffører? Er der mon undertrykkelse inden for taxaerhvervet? Hvad med de ikke særligt lukrative områder? Hvad med kønskvoter for dørmænd?" 
Akademiske tøffelhelte
De andre nikker. Især Steen, der tidligere har arbejdet som dørmand, men nu er sygemeldt. Han banker sin sorte stok bemalet med rødgule flammer i gulvet og ryster sin skaldede isse. 
"Jeg forstår ikke den metroseksuelle type. De er ikke mænd for mig, de er tøffelhelte. De gør jo præcis, hvad kæresten derhjemme siger."
"Tja, de værste tøffelhelte er nu akademikere. De render rundt og gemmer sig ude på KUA," smiler Erik Hansen-Hansen. 
Lucas Alexander tager ordet og siger: 
"Jeg har mødt mænd, der nærmest oplever, at de har udgangsforbud. At konen bestemmer alt." 
Erik Hansen-Hansen har en personlig historie, han gerne vil dele med mig. Om en mand, der gik derhjemme og ordnede hus, børn og mad i så grundig en grad, at hans kvinde holdt op med at tænde på ham seksuelt. Hun fik ganske enkelt afsky for hans mangel på mandighed.
"De fleste kvinder hader i virkeligheden mænd, der er tøffelhelte. Og det ender med skilsmisse, hvis manden bare underkaster sig," siger han uden at blinke. 
Skilsmisse. Jeg ser mig selv fanget i en fem-ni-deleordning, men terapeut Pia Struck afbryder: 
"Nå, hvordan starter vi en mandebevægelse? Hvad med et navn? Jeg har tænkt på Mænds Vilkår, Dansk Selskab for Mænds Livskvalitet og Mændenes Verdensråd." 
Hun har masser af forslag, men ikke nogen, mandegruppen kan blive helt enige om. 
Karrieremord - og selvmord 
Da to journalister sidste år dannede et modtræk (med tilhørende manifest) mod det kvindelige netværk K2, der arbejder for flere kvindelige chefer i mediebranchen, kaldte de sig blot K1. Indtil videre har K1 dog kun to medlemmer, nemlig redaktør på den liberale avis 180 Grader, Ole Birk Olesen og journalist Jakob Marschner. Faktisk havde de nøje udvalgt og inviteret cirka 50 højt estimerede mænd i branchen, som de mente delte deres holdninger, men de fleste takkede altså nej. Én med argumentet: "Nok betragter jeg mig som en rimelig modig mand, men ligefrem selvmorder-"
Alligevel holder Marschner fast i, at det er muligt at stikke hovedet frem i kønsdebatten uden at få det revet af. Hvis man holder tungen lige i munden:
"K2's bærende påstand er, at kvinder bliver holdt væk fra ledende stillinger af den grund, at de er kvinder. Det har vi i K1 flere gange bedt K2 om at dokumentere: Hvilke kvinder, hvilke job, hvilke chefer? Men K2 har aldrig svaret. Derfor er status, at K2 ønsker at besvare en påstået, men aldrig dokumenteret diskrimination imod kvinder med en de facto diskrimination rettet mod mænd. I form af kvoter. Det er selvfølgelig helt uacceptabelt," siger Jakob Marschner, der siden er blevet kaldt 'ude af trit med tiden' af K2-formanden. 
"Det er blevet farligt og usundt at have en anden dagsorden end visse kvinders. Men der er også kvinder, der støtter os, dog mest på tomandshånd. Og selv om K1 antalsmæssigt ikke er nogen succes, så har vi i hvert fald afsøgt terrænet." 
Og K1 har mere på plakaten. Næste initiativ bliver at uddele 'Årets skrigeballon'. 
Mellem hjerte og pik
På Mande Empowerment-mødet oppe på 4. sal taler de om politisk korrekthed og nypuritanisme. 
Om retten til at enlige fædre får børnene. Om mænd, der bliver slået af konen. Om fordomme mod homoseksuelle. Om, hvordan man definerer dét at være mand.
Det viser sig at Preben, mødets ældste deltager og tidligere rigsarkivar, er biseksuel, og i tidernes løb har forført "mangen en flot, ung håndværker". Og en enkelt rocker også, tilføjer han. 
"Selv kronprinsen tør jo stå ved sine mere feminine sider. Han er jo typen, der græder. Også selv om han rummer mere maskuline sider."
Dørmanden har også prøvet at have sex med en mand. Det var ikke lige ham.
"Jeg vil bare gerne have lov at være en mand. Det er derfor, jeg er kommet i dag," siger han. 
Det er Lucas Alexander ikke enig i. 
"Det her handler ikke kun om mænd, men om mennesker. Jeg synes ikke, det skal handle om at slås mod nogen og være imod noget, feministerne for eksempel." 
En ung jurist med vest, kort hår og pæne sko har ikke sagt så meget, men udbryder nu: 
"Det, du siger, Lucas, er ikke så aktivistisk. Det er mere- reflekterende." 
"Ja, så kan du vel lige så godt starte en nyreligiøs bevægelse og begynde at plante træer. Ja, undskyld mig," supplerer dørmanden. 
"Men så synes jeg, vi skal tage op til Carl- Mar, hvis vi skal sidde som urmænd og gnave ben," lyder svaret fra Lucas. Så bryder Pia Struck ind med et lille fif om at få helet forbindelsen mellem hjerte og pik. 
"Man skal huske kærligheden," siger hun. 
Hun har hentet syv forskellige pizzaer. Vi andre debatterer, hvorfor så mange karrierekvinder er singler. 
"Jo højere uddannelse, jo tørrere kusse," siger Pia Stuck pludselig.
Det er alle vist enige i. 
DR2 ind i mandekamp
Mandekampen er også nået op i fjernsynshøjde. På DR2 er tilrettelæggerne Dorthe Gad Thuemoes og Sofia Fromberg i gang med at producere en tv-serie, der sætter fokus på manden i parforholdet.
"Mange mænd oplever, at deres koner styrer, brokker sig eller stiller krav - og ofte glemmer mændene sig selv undervejs. Nu får mændene hjælp," står der på DR's 'vi søger medvirkende'-hjemmeside.
"Vi har fået overraskende mange positive henvendelser, også i forhold til andre programmer. Og det er ikke kun mænd under tøflen, der har kontaktet os. Det er mænd, der bare gerne vil lidt ind i kampen," siger Dorthe Gad Thuemoes. 
"Vi vil gerne give mænd en række udfordringer, i forhold til dem selv. Så de lærer at tackle den omvæltning, det er at få for eksempel at få børn. Mange mænd giver op og gider ikke tage en konflikt. De tænker: 'Hun får ret, jeg får fred'. Bare det, at mænd skal spørge om lov til at tage til fodboldkamp. Det er da et problem."
- Ja, det kender jeg -
"Som om mænd er børn," lyder det fra tilrettelæggeren, der slutteligt oplyser, at hendes næste programserie formentlig skal bære titlen De sure kvinder. 
Det værste, de kan sige-
På Pia Strucks manderevolutionskontor smiler værtinden og udbryder: "Nå, drenge. Hvad er vores mission og vision? Hvad er vores taktik, vores fede og tydelige punchlines? Hvilke politikere, erhvervsfolk, medier, showbiz-folk kan vi nå? Og hvad med kvindernes modtræk? Det er kvindernes kampdag den 8. marts. Sidste år kørte de 'Tag stilling mand'-kampagnen, hvor de var ude på at få mænd til at hetze på andre mænd - rigtig led manipulation. Hvad er det værste, de kan sige om os?"
"Det værste de kan sige, er at vi er en flok mandschauvinistiske røvhuller, for det er nok, det sidste, vi er," mener dørmanden Steen. 
Det er alle fuldstændigt enige om. Men en ny deltager er mødt op, tre timer forsinket. Hans navn er Tomas Friis, han er coach og mandeterapeut, og han er ikke imponeret over vores sniksnak. 
"Det er kællingesnak," snerrer han og sætter sig omvendt på klapstolen, så stoleryggen fungerer som en slags skridtskjold. Han er tændt, benene tripper, og han suger godt med luft ind, inden han affyrer en ny salve om sit verdensbillede og om maskuline versus feminine værdier. 
"Hvad er gaven? Hvad er meningen? Hvis vi bare skal løbe rundt efter nogen, som vi kan være noget for, har jeg ikke tid." 
Tomas Friis stiller sig op, med den ene skulder lænet op ad dørkarmen og armene over kors. Vi kigger på hinanden, alle virker lidt frustrerede over, at der ikke er skyggen af et manifest på plads endnu. 
"Jeg er mandeterapeut, og jeg vil godt tage jer som en gruppe," siger han og efterlader en række visitkort og en reklame med '7 regler for god dialog'. 
"Det kan godt være det er noget klynk, men det handler altså om manden som offer," forsøger dørmanden en sidste gang. 
Fire en halv time er gået. Vi skal mødes igen. At starte en manderevolution er sværere end først antaget. Mest fordi mænd åbenbart er forskellige. 
Personligt vil jeg bare gå hjem og være en godt, gammeldags mandig. Ellers risikerer man åbenbart en skilsmisse.

