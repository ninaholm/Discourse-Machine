Forfølgelsesvanvid



 Selv om man er paranoid, kan man godt være forfulgt. Man kan også være forfulgt, selv om man ikke i sin vildeste fantasi havde troet, at man var det. Det sidste var nok tilfældet for den nyligt afdøde forfatter og journalist Norman Mailer. I 15 år blev amerikanske Norman Mailer nemlig fulgt nøje af FBI, skriver Jyllands-Posten.
I en netop offentliggjort FBI-rapport er såvel Mailers politiske aktiviteter som hans julekort og festaftaler omhyggeligt nedfældet. Det hele kom sig af, at Norman Mailer i 1962 kom for skade at rette lidt kærlig dril mod den daværende præsidentfrue Jacqueline Kennedy. I en artikel i Esquire Magazine skrev han blandt andet, at hun af en førstedame at være talte overdrevent pænt og blidt.
Det kom FBIs berømte og berygtede chef J. Edgar Hoover for øre, og i de følgende 15 år skrev FBI 171 tætskrevne sider om Mailers liv og færden. 165 af disse sider er i henhold til en ny amerikansk lov om offentlighed i forvaltningen blevet bragt til veje af Washington Post.
Norman Mailer tilhørte den politiske venstrefløj og døde sidste år i en alder af 84 år. Han fik sit litterære gennembrud i 1948 med De nøgne og de døde og nåede at udgiver over 20 bøger. Han fik Pulitzer-prisen for sin journalistiske virksomhed to gange.

