Fem tv-serier, du ikke har set
Du er færdig med ’Breaking Bad’ og ’House of Cards’. Du har lige genset ’The West Wing’, ’Six Feet Under’ og ’The Sopranos’ for 117. gang. Og du har aldrig forstået begejstringen for ’Mad Men’ og ’Boardwalk Empire’.  Og hvad skal du så se? Her er anbefalinger af fem fremragende tv-serier, som har det til fælles, at de – uretmæssigt – er lidt oversete
 
	Nashville


 
Top of the Lake er blevet sammenlignet med Forbrydelsen. Det har den ikke fortjent. For denne fremragende britisk/australske krimi mini-serie har ikke alene et glimrende plot og er visuelt en ualmindelig frydefuld omgang, men er også et knivskrapt portræt af den lille by i udkanten – ja, her passer det tyndslidte begreb – af alting i New Zealand, med skæbner, der på hver deres måde hænger i neglene på kanten af afgrunden. Betjenten Robin Griffin – spillet lækkert af Elisabeth Moss – Mad Men’s Peggy Olson – er vendt hjem til sin fødeby for at tage sig af sin kræftsyge mor, men da den 12-årige gravide Tui forsøger at drukne sig selv i den iskolde sø for derefter at forsvinde, trækker arbejdet. Og hvad sker der med containerlandsbyen af kvinder på flugt fra kvindelivet midt ude i bjergene, hvis centrale skikkelse er det bjergtagende androgyne minimenneske GJ spillet formidabelt af Holly Hunter. Meget, kan jeg afsløre.

’Top of the Lake’ kan købes på dansk dvd

	The Fall

	Det kan være lige så trættende som spændende at købe krimiens præmis om, at vi sammen med detektiven afsnit efter afsnit skal følge brødkrummer for at finde frem til morderen. For alt for ofte er det faktisk butleren. Eller også en fuldstændig vilkårlig idiot, som manuskriptforfatteren fandt på aftenen inden deadline. The Fall befrier os for den slags ved at lade os møde seriemorderen, der hærger Belfast i første afsnit. Her møder vi også seriens absolutte højdepunkt, politikvinden Stella Gibson, spillet af Gillian Anderson – bedst kendt som Scully i legendariske X-Files – som den sårede kvinde på jagt efter seriemorderen. Og efter mening med det hele. P.s. Og så er der en regulær hot sexscene.

Første sæson af ’The Fall’ kan ses på Netflix

	Dexter

	Hvis man er typen, der spoler forbi den to minutter lange introsekvens til Dexter – der som et en tryg, uforanderlig base midt i en flydende verden har været fuldstændig uændret fra seriens start i 2006 – har man ikke formatet til at se Dexter. Sådan er det. Ja, I kan brokke jer, men det er nu engang reglerne. For der er ikke lavet en bedre intro i amerikanske tv-seriers historie. Dexter Morgans morgenritual med juicepresning, spejlægsmassakrering, T-shirtkvælning, slår tonen an for den evigt tiltrækkende historie om blodsporanalytikeren Dexter Morgan, der grundet en traumatiserende barndomsoplevelse har et umætteligt behov, for at dræbe – et behov som hans pragmatiske politifar tidligt ser og derfor styrer sin søn ved at underlægge ham benhårde kriterier for, hvem han må dræbe. Kun grove forbrydere må falde for kniven. Og lige så grimt et politisk signal, der til enhver tid kan uddrages af det plot, lige så modbydelig dejligt er det at følge. Og den afsluttende sæson 8 er den bedste siden den indledende.

’Dexter’ sæson 1-6 kan ses på netflix, sæson 1-7 kan købes på dvd og Blu-ray

	American Horror Story

	Umiddelbart er det lidt overraskende, at det er manden bag musical-serien Glee, Ryan Murphy, der også står bag denne opfindsomme gyserserie, hvis første sæson i december kunne ses på TV 2. Hver sæson af serien – i USA er man i gang med tredje sæson – fortæller en afsluttet historie med flere af de samme skuespillere, ikke mindst Jessica Lange, Evan Peters og Sarah Paulson, i nye roller i hver sæson. Første sæson, der har undertitlen Murder House og tematiserer utroskab, foregår i nutiden og handler om en familie, der flytter ind i et gammelt hus hjemsøgt af spøgelserne af tidligere beboere.

	Og Ryan Murphy holder sig ikke tilbage i sit forsøg på at skræmme seerne eller få dem til at væmmes med masser af bizarre begivenheder og personer, chokeffekter, blod og sex. Det er overgearet på en meget stilsikker facon – ligesom den i øvrigt væsensforskellige Glee er det – og er man glad for gys og gru og kulørt underholdning med visse filosofiske, moralske, politiske og sociale undertoner vil man bestemt ikke kede sig i selskab med American Horror Story, en af de mest aparte serier, jeg længe har set.

	Anden sæson af American Horror Story, Asylum, foregår på et sindssygehospital i 1964 og handler om tilregnelighed, mens tredje sæson, Coven, handler om undertrykkelse, hekse og voodoo og foregår i nutiden med flashbacks til 1970’erne og 1830’erne.

’American Horror Story’ blev sendt på TV 2 før jul og kan købes på engelsk dvd og Blu-ray via Amazon.co.uk

	Nashville

	Det kunne været endt som en fæl sæbeopera, men er heldigvis blevet et modent musikalsk drama i stedet. Callie Khouris Nashville foregår i countrymusikkens hovedstad, Nashville, Tennessee, og handler om den snart midaldrende countrystjerne Rayna Jaymes (Connie Britton), der ikke længere er så populær, som hun var engang. Det er derimod den purunge Juliette Barnes (Hayden Panettiere), der er på vej frem med en blanding af country og pop, som Rayna bestemt ikke bryder sig om.

	Det er ikke mindst rivaliseringen og siden samarbejdet mellem de to meget forskellige, men lige viljestærke kvinder, som er omdrejningspunktet i Nashville. Og så selvfølgelig de mænd og andre musikere sangere, der omgiver dem. Den velskrevne serie er vanvittig velspillet og fuld af god musik – hvis man altså kan lide country – og handler selvfølgelig ikke blot om livet som stjerne, men også om menneskene bag den glittede facade og deres kamp for at få privatliv og karriere til at hænge sammen.

Første sæson af ’Nashville’ udkommer snart på dansk dvd og Blu-ray

