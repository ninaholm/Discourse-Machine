Haitis gru set gennem Leths temperament
Gensyn med mennesket og journalisten Jørgen Leths artikler fra et Haiti, der hos Leth aldrig taber sin poesi og fascinationskraft på trods af politisk kaos, vold og naturkatastrofer


Let foroverbøjet og med ryggen til fotografen åbner den gråhårede Jørgen Leth dørene i sit hus på Haiti mod verden. Det blanke, hvide klinkegulv og Leths let rene, men let krølledes kakifarvede tøj på bogens omslag står i skarp kontrast til virkeligheden i det land, der gennem årtier har været præget af politisk ustabilitet, kriminalitet, vold og naturkatastrofer.For selv om emnet i Leths bogHaiti. Kuppet · Faldet · Katastrofenmildest talt ikke er opløftende, formår den nu 72-årige filmskaber, forfatter og journalist at formidle det gennem det særlige Leth'ske temperament, hvor livskraften og poesien altid er til stede - uanset, hvor håbløs den sociale og politiske virkelighed ser ud.Siden 1991 har Jørgen Leth boet i Haiti, men efter jordskælvet i januar i år måtte han tage til nabolandet Den Dominikanske Republik, da det hele i bogstaveligste forstand faldt ned om ørerne på ham.Første del af bogen er identisk med LethsHistorier fra Haitifra 2000, der omhandler den omskiftelige periode omkring militærkuppet i 1991, mens anden del er baseret på artikler trykt i danske aviser i perioden 2000-2005 omkring præsident Aristides fald. Forord og efterord forholder sig til den aktuelle situation i katastrofelandet og Leths egen situation.Det bliver også til et par stikpiller til analytikere, der på afstand fælder dom over landet uden at have kendskab til forholdene. For det har Leth. Det er karakteristisk for en mand, der ikke kan holde sine egne følelser ude og ikke lægger skjul på sit personlige engagement, at manglen på følelsesmæssigt filter giver historierne og situationerne liv og nærvær.Muligheder og håbHaitis historie er vitterligt ikke køn. Gennem to årtier får vi fortællinger om ufattelig armod, politisk kaos, vold og voodoo. Men i sine tekster nægter Leth at have medlidenhed med den haitianske befolkning. Midt i militærkup, kriminalitet, vold og mord formår han at se muligheder og håb - selv efter jordskælvet.Som når Leth interviewer den tidligere præsident Aristide og taler om kærligheden, beskriver folks reaktioner på myrdede politifolk, der ligger til hån på gaden, eller giver en indføring i elektricitets-forsyningen i landet.Eneste anke skulle her være, at bogen har en del gentagelser, man godt kunne have redigeret væk. Og de udaterede artikler skaber for en læser, der ikke kan Haitis nyere historie i forvejen, et lidt forvirrende billede af kronologi og historisk sammenhæng.Men det hæmmer ikke dobbeltheden som bogens drivkraft: »Jeg føler mig som hypnotiseret af livet i Haiti. Hver gang, jeg kommer tilbage, har jeg fornemmelsen af at dykke ned under overfladen, ned i kaos,« som Leth siger i forbindelse med en præsentation af sin egen Haitifilm på Island, og han fortsætter: »Men et kaos, som fascinerer mig med dets mysterier, dets rædsler, dets sensualitet og dets surrealistiske scener.«Hos Leth bliver virkeligheden set gennem et temperament, som Emile Zola i sin tid definerede kunsten. Indtrykkene prenter sig ind i Leth uden filter og præsenteres for læserne i en særegen optik. Leth er bedst, når han bruger sig selv, mens han står svagere i de rene politiske analyser. Ikke fordi han mangler viden om forholdene, men fordi hans sprog ganske enkelt er bedst, når den sociale virkelighed og Leths temperament forenes i en konstant pendlen mellem forfaldshistorierne og vital livsduelighed.Mennesket Leth er fascinerende, fordi han er ikke til at adskille fra sine værker  - film, bøger, digte og cykelkommentering for den sags skyld. Netop fordi Leth aldrig er helt distanceret fra sit stof, men er midt i det, er han også en fremragende journalist. Netop fordi Leth ikke bare lever sig ind i forholdene på Haiti, men står mit i dem, bliver hans fremstillinger af en virkelighed, der er så langt fra den danske, relevant for læseren her til lands.Jørgen Leth:Haiti. Kuppet · Faldet · Katastrofen. Informations Forlag, 318 sider, 299 kr.
