Den dag tiki-taka blev født i Aarhus
Spanierne er kommet langt, siden deres rejse mod storhed startede på NRGi Park i det østjyske for syv år siden. I aften venter hollænderne i en genopførsel af finalen fra sidste VM


 Det begyndte i Aarhus. I oktober 2007 ankom det spanske landshold til, hvad der skulle vise sig at blive en skelsættende EM-kvalifikationskamp mod Danmark på NRGI Park i landets næststørste by.
Forud var gået nogle turbulente måneder for La Roja. Kvalifikationsturneringen var startet halvskidt, blandt andet med et nederlag til Nordirland, og i den hjemlige presse blev mandskabet forfulgt af debatten om det, der blev benævnt Raul-spørgsmålet. Efter verdensmesterskaberne i 2006 havde spaniernes landstræner, Luis Aragonés, hældt ikonet fra Real Madrid ud af truppen, fordi han efter Aragonés’ mening optrådte for selvisk og bidrog med for lidt på banen og i omklædningsrummet. Men pressen nægtede at lade emnet hvile og brugte mange spaltemeter på at diskutere mulighederne for den vævre angribers tilbagevenden i den røde landsholdstrøje.
I hvert fald lige frem til kampen i Aarhus, for her var det, som om tingene faldt i hak for spanierne, nærmere betegnet i det 39. minut af første halvleg, da forsvareren Sergio Ramos pludselig fandt sig selv helt fri foran mål i højre side af straffesparksfeltet, hvor han køligt lobbede bolden over Thomas Sørensen og over i det fjerne målhjørne.
Forud var gået en spilsekvens, hvor spanierne tålmodigt havde ført bolden rundt i en lang serie af afleveringer, før det endte med frispilningen af Ramos, og i Spanien betegnes kampen som den dag, tiki-taka-spillestilen blev født, ligesom målet bare kaldes for The Ramos Goal (se det på YouTube, red.).
»Der var knap 30 afleveringer i opbygningen til det mål af Ramos, og det stod pludselig klart for os, at hvis vi spillede på en bestemt måde, kunne vi opnå resultater,« har holdets daværende assistenttræner, Jesús Paredes, udtalt. »Kampen i Aarhus var et vendepunkt, fordi det var første gang, vi rigtigt så, hvordan Luis ville have holdet til at spille.«
Og hvad Luis Aragonés ville, det var et opgør med den hidsige, uovervejede og fysisk betonede spillestil – også kendt som La Furia – som i utallige slutrunder havde indbragt det spanske landshold nul og niks, når man lige ser bort fra et ry som Europas mest underpræsterende mandskab.
Den hvidhårede landstræner ville have et intelligent og boldspillende mandskab, der satte modstanderne til vægs ved hjælp af tålmodigt pasningsspil og overlegen boldbesiddelse.
Vandt tre finaler i træk
Og det må man sige, at han fik. Efter sejren i Aarhus så spanierne sig ikke tilbage; og som sejrherrer i de efterfølgende tre slutrunder (EM-VM-EM) har de for længst opnået anerkendelse som et af historiens største landshold.
De ankommer til Brasilien med det mål for øje at blive den første nation siden værterne til at forsvare VM-titlen. (Det gjorde Brasilien i 1962, red.) Nemt bliver det dog ingenlunde, for deres ellers uovervindelige tiki-taka-system virker for første gang udfordret for alvor, hvilket man de seneste par sæsoner har fået eksempler på, både i de europæiske klubturneringer og i den hjemlige La Liga.
I Champions League sidste år blev Barcelona knust af Bayern München med samlet 7-0 af tyskernes højeffektive presspil. I år snød Atlético Madrid samme klub for både det spanske mesterskab og en finaleplads i Champions League med udspekuleret kontrabold. Og i Confederations Cup knoklede brasilianerne det spanske landshold ned under græstæppet i finalen på Estádio do Maracanã og endte med at vinde en sikker 3-0 sejr efter en kamp, hvor alder og træthed for første gang syntes at indhente de spanske veteraner.
Så jo, spanierne kan godt besejres. Det er bare ikke særlig nemt. Og der går længe imellem deres nederlag.
I Brasilien vil de blive hjulpet af, at en af deres store styrker – nemlig deres evne til at dominere pasningsspillet og sende modstanderne ud på opslidende boldjagt – vil forstærke sin betydning, netop fordi kampene bliver afviklet under høje temperaturer, hvor forholdene vil favorisere de mandskaber, der forstår at økonomisere med kræfterne og få modstanderne til at arbejde.
De mest rutinerede
Desuden vil rutinen også tælle til deres fordel. At klare sig gennem et VM handler ikke kun om at spille god fodbold. Det handler også om at udvise psykisk styrke. Om at kunne håndtere det pres, der er forbundet med at spille under fremmede himmelstrøg mod uvante modstandere i kampe, hvor hele verdens øjne hviler på én. Hvor alting er anderledes. Lydene, lugtene, varmen, luftfugtigheden. Hvor dommerne lægger en uforudsigelig linje. Og hvor en spillers eftermæle kan defineres på ganske få sekunder.
Mange talentfulde mandskaber har gennem tiden knækket nakken på den konto. Men det er ikke en frygt, man behøver at have for spanierne. Med fem spillere i truppen med over 100 landskampe i bagagen stiller La Roja med det mest rutinerede mandskab ved denne slutrunde.
Og den rutine får de brug for i aften, når de i deres første puljekamp skal genopføre finalen fra 2010 mod Holland. Det var i denne kamp, at hollænderne bragte skam over sig selv og deres egen fodboldkultur ved – anført af overbissen Mark van Bommel – at forsøge at losse, stemple og sparke spanierne ud af banen i stedet for at spille fodbold med dem.
Det er et noget mere boldorienteret hollandsk hold, der er ankommet til VM i denne omgang, og det bliver spændende at se dem matche sig op mod de forsvarende verdensmestre i en dynamitpulje, der også tæller angrebskollektivet fra Chile, som af mange regnes for turneringens dark horse.
Om tiki-taka-spillestilen vil bære spanierne frelst gennem de udfordringer, eller om de er blevet afluret af konkurrenterne, det får vi en del af svaret på i aften på Arena Fonte Nova i Salvador oppe i det nordøstlige hjørne af det kæmpe land – når de forsvarende mestre træder ind i VM!

