Bag forestillingen om det uendeligt smukke
Katherine Boo vandt USA’s National Book Prize for ’non fiction’ i sidste uge med doku-romanen, ’Behind The Beautiful Forevers’. Bogen har solgt tæt på en kvart million eksemplarer. Information har talt med hende om Indiens kompleksitet; hvorfor det er altafgørende at beskrive den værdighed,  slummens mennesker besidder, og hvorfor hun aldrig ønsker at romantisere
48-årige Katherine Boo har som journalist i en årrække skrevet om fattigdom og vilkårene for mentalt syge i USA. Efter at have boet i  Mumbais slum ’on and off’ i fire år har hun skrevet doku-romanen ’Behind the Beautiful Forevers’.


 Et godt stykke tid før sidste onsdag, hvor Katherine Boo vandt den eftertragtede amerikanske pris National Book Award for ’non fiction’ for Behind the Beautiful Forevers: Life, Death, and Hope in a Mumbai Undercity mødte overtegnede hende til et interview om bogen, der høstede enstemmigt fine anmeldelser i Boos hjemland, USA, da den udkom i forsommeren.
Den Pulitzer-vindende spinkle, blonde journalist møder op lettere fortravlet; hun er ved at hjælpe sin mor med at pakke dennes hus ned og flytte, forklarer hun. Men alligevel sidder vi i over to timer på en Starbucks i det nordvestlige Washington, mens overtegnede forsøger at få styr på Behind the Beautiful Forevers. Bogen føles som en roman, en særdeles smukt skrevet en, men skinnet bedrager. At der er tale om en dokumentar, gik ikke op for mig, før jeg var færdig med bogen.
Boo har boet i Mumbais slum on and off i fire år og foretaget flere tusind interview. Hver eneste scene i bogen er »tjekket og dobbelttjekket og så tjekket igen. En af bogens centrale scener, mordet på en gammel kvinde, er endevendt via 168 forskellige interview med hovedpersonen, drengen Abdul, der mistænkes for mordet,« fortæller Boo, der endte med over 6.000 timers videooptagelser til brug for bogen – ved siden af de bunker af noter, hun tog. Og metoden betyder noget. Som journalist vandt Boo i 2000 Pulitzer-prisen for sin journalistik på Washington Post, hvor hun i over 10 år skrev om fattigdom og vilkårene for mentalt syge i USA. I 2003 blev hun ansat på det hæderkronede magasin The New Yorker, der excellerer i nogle af den journalistiske branches længste og på overfladen ofte ganske usexede – men altid substantielle– artikler.
Drømmen om rigdom
Behind the Beautiful Forevers er hendes debutbog, og da Boo ankom til Annawadi, et slumkvarter, hvor 3.000 mennesker lever i en sump af spildevand og affald i skyggen af Mumbais internationale lufthavn og dens glinsende hoteller, var hun fast besluttet på at gå lige så grundigt til værks som forfatter, som kravet er til artiklerne på The New Yorker.
Bogen, der nu står til udgivelse i endnu flere lande efter prisen i onsdags, handler om mange ting. Om Asha, der er Annawadis leder, om teenageren Abdul, der lever af at videresælge affald fra de multinationale selskaber, og om Manju, Ashas datter, der som den eneste i slummen er i gang med en videregående uddannelse. Fælles for personerne er, at de stræber efter at få del i Indiens nye rigdom. På hver deres måde kæmper de for at komme tættere på Mumbais nye, glitrende virkelighed. Om de tømmer latriner, sorterer affald eller går i skole. Men ud over at fortælle historien om disse personer – og det går oftere galt end godt – giver Boo et råt billede af Indien og de mange ’do good’-industrier, som skamløst profiterer af især udefrakommendes idealisme. Ikke ulig det billede, afdøde Jakob Ejersbo tegner af Afrika i sin berømmede trilogi. Den allestedsnærværende korruption gennemsyrer bogen – uanset om det er lokalt, i politiet, det politiske system eller ved domstolene. Men fortællingen opleves aldrig som prædikende. Den er alt for tæt på virkeligheden til at virke frelst.
Ingen tåreperser
– Hvorfor Mumbai og Annawadi? Hvor kom motivationen fra?
»Jeg havde rapporteret om fattigdom i USA i over 15 år, da jeg mødte min mand, Sunil Khilnani, som er inder. Jeg tilbragte en del tid i Indien, og jeg begyndte at spørge mig selv om de samme ting, som jeg gjorde i USA: Hvad er de psykologiske virkninger af ekstrem ulighed? Hvad betyder socioøkonomisk mobilitet? Hvordan arbejder man sig op. I stedet for de sensationsprægede og romantiserede beretninger om livet i slummen, man har set, ønskede jeg at skildre kompleksiteten, samtidig med at jeg ville beskrive beboernes værdighed.«
– Hvordan reagerede beboerne over for dig?
»Det var i 2007 – de var meget mistænksomme. Mange troede, jeg havde en skjult, måske missionerende dagsorden. Flere at jeg simpelt hen var skør. Andre igen havde medlidenhed med mig og sagde, at ingen nogensinde ville læse en sådan bog. Men så fik jeg trykt en længere artikel i The New Yorker i 2009. Efter et stykke tid blev artiklen oversat, og en dag var der så nogen, som havde læst den. Og der bredte sig en stemning af, ’o.k., måske er hun alligevel ikke skør. Men der gik lang tid, før nogen begyndte at tale med mig for alvor.«– Din bog er i lange passager skånselsløs i sin beskrivelse af, hvordan enhver er sig selv nærmest i en sydende suppe af slum; en gammel mand dør på vejen, fordi ingen vil tage ham til hospitalet af skræk for at få blod på sæderne i de motoriserede rickshaws. Alligevel virker bogen aldrig umenneskelig.
»Det er jeg virkelig glad for, at du synes; det betyder meget for mig, at jeg ikke har skrevet en tåreperser. De mennesker, der bor i Annawadi, vil selvfølgelig gerne ud af slummen. For mange er det deres højeste ønske, men de er realistiske. De lever i globaliseringens skraldespand. Bogstaveligt talt. De romantiserer ikke, men de fantaserer heller ikke om flugt. Affaldet repræsenterer en helt konkret levevej, og for nogen få en vej ud af slummen. Der er mere gennemsigtighed og ansvar, end mange ville tro.«
Forargelse og håb
– Din hovedperson, Abdul, leverer det dramatiske plot til bogen via en hændelse, som sker, mens du bor i Annawadi. Han og hans familie beskyldes for at have myrdet deres etbenede nabokone. Hvad er dit forhold til ham?
»Jeg kan virkelig godt lide ham. Hans egen familie holder klart mere af lillebroderen, Mirchi, som Abdul også elsker betingelsesløst. Men det var Abdul, der forsørgede familien på 11 medlemmer. Han var meget dygtig til sit arbejde.«
Boo fortæller, at Abdul i begyndelsen ikke var meget for at tale med hende:
»Han tilbragte jo al sin tid med at sortere skrald. Han havde aldrig nogen sinde talt om følelser. Men da han først begyndte, viste han sig at være både stoisk og reflekteret anlagt. En af de første ting, han sagde, var, at ’selv den person, der lever som en hund, har en form for liv. Når min mor slår mig, tænker jeg, at ’hun slår mig, og det vil hun måske gøre i resten af mit liv. Det vil være et dårligt liv, men det er trods alt stadig et liv’.«
– Har du fået et andet syn på de udfordringer, Indien står over for, efter du har skrevet denne bog?
»Jeg har fået bekræftet, at Indiens socioøkonomiske virkelighed er utrolig kompleks. Enhver forestilling om, at man ’bare kan gøre sådan og sådan’, kan man godt glemme. Men bogen har skabt diskussion i Indien. Det er jeg glad for. Der er reel forargelse over – og håb om forandring i hvert fald i dele af – den altdominerende korruption i uddannelsessystemet. Men jeg blev også meget træt af den der, ’åh, alting er bare så forfærdeligt’-indstilling, som man kan møde, når man diskuterer slummen i Indien. Der er ingen simple narrativer. Alle lande har deres særegne problemer, men der er håb om at formindske fattigdommen i Indien. Volatilitet og korruption er de to ord, der bedst beskriver realiteten.«
Katherine Boo: ’Bag det evigt smukke’, oversættelse: Martin Aitken. Gad. 300 sider, 299,00 kroner
Interviewet er foretaget på baggrund af den engelske udgave: ’Behind the Beautiful Forevers: Life, Death, and Hope in a Mumbai Undercity’

