Ny festival præsenterer dugfrisk dramatik
Kun en meget begrænset del af de udenlandske værker, der opføres i Danmark, er ny dramatik. Det vil Husets Teater forsøge at ændre på,  når det i morgen åbner op for en fire dage lang festival med etablerede dramatikere fra otte europæiske lande
En af ambitionerne med Festival for ny europæisk dramatik har været at præsentere helt nye værker: Det er ret påfaldende, at alle teksterne har den økonomiske krise med som en del af teksten og personernes vilkår, siger Simon Boberg.


 I et tog sidder 10 mennesker sammen i en kupé. De er alle sammen på vej fra et sted til et andet, da toget pludselig standser. En person er sprunget ud foran toget og har ikke alene taget sit eget liv, men også sat personerne i toget på en alvorlig prøve. For hvordan udfylder man det vakuum eller menneskelige tomrum, der opstår, når livet sættes på standby i en ellers hektisk hverdag?
Det er ét af de temaer, der tages op, når Husets Teater fra i morgen og fire dage frem præsenterer stykker af otte udvalgte europæiske, etablerede dramatikere. Fælles for stykkerne er, at teksterne er nye   en sjældenhed på den danske teaterscene, der oftest sætter stykker op, der tidligere har været vist på andre teatre, fortæller dramatiker, instruktør og dramaturg Simon Boberg, der sammen med skuespiller og instruktør Mads Wille sidste år overtog ledelsen af Husets Teater.
»Udenlandske stykker i Danmark er for 99,99 procents vedkommende  old news    altså stykker der er skrevet for ét, to eller tre år siden. Dramatik skal ikke nødvendigvis være ny for at være god. Men der ligger i den nyskrevne dramatik en umiddelbarhed og en direkte reference til noget nu og her, som også er en stor kvalitet, og det er det, vi gerne vil bidrage med ved denne festival,« siger Simon Boberg.
Det vigtige i, at teater beskæftiger sig med nutiden, understreges også af det gennemgående tema, der kan spores i dramatikernes tekster. For selv om der ikke er udstukket retningslinjer for værkerne   og stykkerne da også både tematisk, stil- og genremæssigt adskiller sig fra hinanden   har de stort set alle det samme tema til fælles: den økonomiske krise.
»Mange af teksterne be arbejder den virkelighed, vi lever i her og nu. Det er ret påfaldende, at alle teksterne har den økonomiske krise med som en del af teksten og personernes vilkår. Teksterne handler om, hvordan det er at være menneske på et tidspunkt, hvor hele vores system bryder sammen, samtidig med at vi er bevidste om, at vi jo har det meget godt. Så hvad brokker vi os over? Det synes jeg, er en vigtig pointe i forhold til vores festival   vi skal ikke vente to år med at se et stykke om, hvordan det er at være menneske i finanskrisen,« siger Simon Boberg.
Fokus på dramatikerne
Festivalen fokuserer på dramatikeren og ikke   som det ellers ofte ses   på instruktøren eller skuespillerne.
»Der mangler et ordentligt fokus på dramatikerens rolle i hele processen omkring det at skabe teater. Man glemmer ofte at tage højde for det fundament, det hele bygger på,« siger Simon Boberg, og understreger, at det også derfor var naturligt at søge efter udenlandske dramatikere.
Kravene til de udvalgte dramatikere var udelukkende, at de skulle være veletablerede og have et vist internationalt udsyn i deres tekster og deres virke, så de på den ene eller den anden måde kunne apellere til et dansk publikum. Herudover var der hverken fastsat tema eller bestemte kriterier, som skulle opfyldes. Og det var der en helt klar årsag til, fortæller Simon Boberg.
»Vi vil gerne præsentere det bedste teater og samle de bedste teaterfolk. Det har egentlig ikke så meget at gøre med, om det er udenlandsk eller ej. Men det er meget, meget svært at skrive dramatik, så der er større sandsynlighed for at finde den gode tekst, hvis man breder synsvinklen lidt ud, så der er flere at vælge blandt,« siger han.
Alle stykkerne på festivalen præsenteres som   staged readings   (iscenesat læsning,  red. ). Modsat normale forestillinger er det ikke et krav, at skuespillerne lærer teksterne udenad. Der er heller ikke nogen egentlig scenografi eller sofistikeret lyssætning eller lysunivers.
Improviserede bud
I stedet er det ren læsning af skuespillere iscenesat af en instruktør med kun meget få gange til at øve sig, før stykket vises frem for publikum.
»Det der er sjovt ved en  reading , er, at man som publikum får lov til at være med i det øjeblik, skuespiller møder tekst for første gang. Alle der har en kærlighed til at lave teater, ved, at det er den proces, som man ofte længes tilbage til, når man når ind i forløbet og nærmer sig premieren. Den umiddelbare begejstring og foruroligelse. Det første improviserede bud på en karakters egenskaber. På den måde får dramatikeren også mulighed for at se sin tekst rå, og det synes vi var vigtigt på den her festival, når det er dramatikeren, der er i centrum,« siger Simon Boberg.


