52 millioner kr. til udbygning af ARKEN



 Det første spadestik blev taget i slutningen af september, og indgangspartiet er midlertidigt flyttet om bag museet. Kunstmuseet ARKEN’s nye tilbygning er godt i gang. I dag vælger Annie & Otto Johs. Detlefs fonde, der støtter byggeriet, at offentliggøre beløbet, de støtter med. Det er på 52 mio. kr.
De mange penge gør ARKEN 1.100 kvadratmeter større og endnu mere publikumsvenlig. Museet får et mere imødekommende indgangsparti, som åbner museet mod omgivelserne via en stor glasfacade. Derudover bliver der bygget nye lokaliteter til børn og unge samt en ny skulptursal.
Både skulptursal og de nye børn-og-unge-faciliteter indrettes i to af museets eksisterende skulpturgårde, som nu overdækkes og nyindrettes med bl.a. trægulve.
Arkitekterne bag udbygningen er Søren Robert Lund, som også har tegnet den oprindelige museumsbygning, og C.F. Møller, som står bag museets første udbygning med nye udstillingsrum, der åbnede i januar 2008.

