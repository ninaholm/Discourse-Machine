Arkitekturen blæser i vinden
Det er 20 år siden, Ørestadsselskabet blev dannet, og at salget af byggegrunde begyndte. Det blev startskuddet til en af de største samlede byudvidelser i København siden Christian IV’s tid. Bydelen er efterhånden ved at være vokset til, og det er tid til at gøre status: Der er rigtig god arkitektur, men hvad blev der af den sammenhængende plan, og hvorfor har man ikke taget højde for vestenvinden?
Den nye bygning, der kombinerer Ørestad Skole og Biblioteket, er gedigen arkitektur i lækre materialer. Det er i det forkrampede samspil med de omkringliggende bygninger, at det kikser


 Der er højt solskin over Amager, og sammen med en anelse forårsluft går turen med metroen ud til Ørestaden i selskab med arkitekturkritikeren Flemming Skude. Bydelen, der på grund af de sløje konjunkturer var mange år om at komme rigtig i gang, er nu ved at blive fyldt godt ud med erhverv og boliger. Det må snart være på tide at gøre lidt status over to årtiers udvikling i bydelen.
Allerede da vi kommer ud af toget på Ørestad Station slår Flemming Skude tonen an.
»Det er Windy City,« konstaterer han tørt, med en henvisning til Chicagos øgenavn.
»Men man inviterer jo også til det når man bygger højt og fører gader igennem i øst-vestgående retning,« siger Flemming Skude.
På trods af solen og et næsten vindstille vejr fornemmer man tydeligt, at det lufter ubehageligt på gadeniveau.
»Her i landet dominerer vestenvinden, og det burde man have taget højde for, da man lavede byplanen,« fortsætter arkitekten, der igennem mere end en menneskealder både har tegnet huse og skrevet om arkitektur. Skude er 69, var indtil 2006 lektor ved Byggeriets Studiearkiv og er i dag redaktør på Innovative Architecture.
»De modernistiske arkitekter er så optagede af at få vendt deres bygninger godt i forhold til solen, at de glemmer at skabe læ for vinden. Og det er langt det største problem i byer med høje bygninger, for de turbulenser, der opstår, skaber et elendigt mikroklima. Den danske arkitekt Jan Gehl beskrev allerede i sin bog Livet mellem husene fra engang i 1960’erne, hvordan man kunne skabe gode bymiljøer ved blandt andet at skærme mod vinden, men se, om man har villet lære af det herude, siger Skude og ryster på hovedet.
Mangler klart nogle uderum
– Hvad kunne de da have gjort anderledes?
»Sådan en by skal planlægges ordentligt og med omtanke. Blandt andet kunne man lære af, hvordan en skov ser ud. En skov har et bryn med noget lavt krat og mindre træer. Det tvinger vinden gradvist op over træerne. Fjerner man skovbrynet, kan blæsten suse ind mellem stammerne og forårsage mange væltede træer i stormvejr. I en by vælter de høje bygninger, der står i forreste række, naturligvis ikke, men når der ikke er noget, der kan lede vinden op over tagene, så presses den ind i gaderne, hvor vindstyrken, selv på en almindelig dansk sommerdag, kan nå op på orkanstyrke, især ved gadehjørnerne.«
Efterhånden er vi nået et stykke ned langs metroen til boligbebyggelsen Bjerget, tegnet af Bjarke Ingels tegnestue. Flemming Skude peger og fortsætter.
»Hvis husene ud mod vest havde lignet Bjerget dér, så havde det været en optimal form til at lede vinden op og hen over bydelen.«
– Men der skal vel mere til end bare at give læ for at gøre byen rar at være i?
»Ja da. Det er også et spørgsmål om skabe nogle uderum med en passende størrelse. Igen for at referere til Jan Gehl, så er der en grund til, at Kultorvet er så populært på en forårsdag. Og der bor og arbejder sådan set mennesker nok herude til, at man sagtens kunne forestille sig, at der var grundlag for nogle gode cafeer med udeservering. Men det er, som om man på værste amerikanske vis skal tvinges ind i Fields for at møde andre mennesker i det offentlige rum.«
– Når man kigger på byggerierne her på den lange Ørestad Boulevard så er det også svært at finde ro for øjnene. Det virker, som om der har været mange kokke i gang på tegnestuerne, og at der ikke har været en samlet strategi eller plan for byggerierne?
»Det skyldes nok især den måde, som man har sat Ørestaden i gang på. Den blev udstykket i overskuelige parceller. Det er den slags grunde, der kunne sælges til de private udviklere, og som er selve forudsætningen for, at regnestykket kunne gå op til sidst. Disse investorer har så bygget huse specielt til deres formål, men uanset om det er boliger eller et firmadomicil, så skulle det gerne være med høj signalværdi. Og de fleste steder er det sket med maksimal udnyttelse af arealet, uden at tage synderligt hensyn til helheden. For eksempel er mange af husene otte etager høje!«
Som et fransk industrikvarter
– Men en del af de nye bygninger herude har fået arkitekturpriser, og er blevet rost videnom – også i udlandet. Det er vel et eller andet sted udtryk for, at der er kvalitet i arkitekturen?
»Ja, det kan man godt sige. Nogle af de nye bygninger er rigtig god arkitektur, bedømt på deres egne præmisser. Gymnasiet, tegnet af 3XN, er virkelig godt, især det store indvendige trapperum. Det nye kombinerede bibliotek og folkeskole, tegnet af KHR-arkitekter, er også rigtig fint, med en lækker stoflig kvalitet i facadens teglsten. En del af de andre nye byggeprojekter er også ok, BIG’s byggerier f.eks. er slet ikke ringe. Problemet er, at de forskellige nye bygninger ikke spiller sammen som i et orkester, men vil være solister. De siger alle: ’Se mig, se mig’, og er påfaldende forskellige i deres udtryk. Derfor stritter det i alle retninger, rent æstetisk,« påpeger Flemming Skude og uddyber:
»Man kunne have ønsket sig en større grad af følsomhed over for kontekst, men en Bjarke Ingels er tværtimod kendt for udsagnet: ’I don’t give a shit about context’ Velbekomme! Og når man kigger på Ørestad Gymnasium, så stod det smadderflot for sig selv i et par år, blandt andet med de smukke solafskærmninger i mange farver. Så kom den kombinerede skole- og biblioteksbygning til at ligge klos op ad gymnasiet. Begge huse er gode, men de står for tæt, skygger for hinanden og er alt for forskellige i udtrykket. Så nu er det blevet noget roderi, og det ser vi desværre en del steder herude.«
– Hvis du skulle pege på en alternativmåde at gøre det på …?
»Så synes jeg, at man blandt andet kunne se på de hollandsk inspirerede såkaldte kanalhuse ude på Sluseholmen i Sydhavnen. Her er arkitekturen spændende og bydelen er i en meget mere menneskelig skala. Man har også brugt karréprincippet dér, hvilket giver nogle brugbare gårdrum med sol og læ, i modsætning til herude, hvor der er tale om noget, der mest af alt må siges at være stokbebyggelser, hvilket ikke giver de gode udemiljøer, som jeg efterlyser.«
– Kan du overhovedet fremhæve noget ved Ørestaden, som du synes virker fint?
»Metroen går herud, og der er gode forhold for cyklisterne, når der ikke er for meget modvind. Det virker også, som om biltrafikken glider rimeligt, så infrastrukturen ser ud til at fungere godt. Det ser også ud, som om at man har ændret noget ved terrænet her og der og på den måde skabt nogle variationer, som giver nogle gode oplevelser.«
– Men overordnet mener du ikke, resultatet er tilfredsstillende?
»Nej, ærlig talt! Når vi nu sidder her i metroen og kigger ud over området, så kan jeg slet ikke se, at det skulle være god københavnsk arkitektur. Det kunne lige så godt være et industrikvarter i en fransk provinsby.«

