Tabet af en drengerøv og en stor humanist
Beastie Boys-medlemmet Adam Yauch er død, og dermed er det farvel til en stor rapper og menneskerettighedsforkæmper – og til verdens første store hvide hiphop-navn
The Beastie Boys’ frontfigur Adam Yauch døde fredag 47 år gammel. Her ses han ved en filmpremierei New York i 2007.

I fredags døde Adam Yauch på Manhattan. Kun 47 år gammel, kun tre år efter at en ondsindet sjælden kræft i spytkirtlerne var blevet konstateret.Dermed er en stor rapper og humanist død, og trioen Beastie Boys, som han var medlem af, er en saga blot.I 1987 faldt Vestens hvide middelklassedrenge og -piger (inklusive overtegnede) for Beastie Boys og deres rystende, men alligevel mainstream-venlige mix af rock og rap, hvor man blandt andet kunne høre guitar-samples fra Led Zeppelin og AC/DC.Denne skribents had til lektier, lyst til piger og behov for at få brugt den satans krop til noget ufornuftigt fandt sit perfekte soundtrack i hittet og den løsslupne video til »(You Gotta) Fight For Your Right (To Party!)«Sangen var også at finde på ‘86-albummet Licensed to Ill, som ganske rigtigt gav forældregenerationen kvalme, men fik os blege provinshoveder til at feste – til vi brækkede os.Og selv om der måske ikke var så meget mening i den brillante galskab, så kunne det godt høres som en reaktion på en verden, hvor forældrene i babyboomer-generationen sad på fedtet, hvor man kunne dø af at have sex, og man skulle være yuppie for at kunne skumme den tiloversblevne fløde. Fuck det, lad os feste.Voksen og velgørendePå Licensed to Ill-verdensturneen havde Beastie Boys gogo-dansere og en seks meter oppustelig pik med på scenen. Men de gled snart over i en mere voksent ansvarlig rolle, år for år. Der kom politiske og antisexistiske budskaber i deres musik, og de slap aldrig forbindelsen til deres baggrund.Efter rejser i Tibet og Nepal blev Yauch praktiserende buddhist, og i ’94 dannede han Milarepa Foundation, som organiserede flere velgørenhedskoncerter til fordel for Tibet og dets frihed. Og sammen organiserede trioen New Yorkers Against Violence, der støttede voldsofre, der blev overset efter 11. september. De stod ved deres holdninger, og var ikke bange for potentiel fremmedgørelse af fans.Adam Nathaniel Yauch blev født den 5. august 1964 i Brooklyn, New York, som enebarn. Hans jødiske mor var socialarbejder og hans katolske far maler og arkitekt.Han blev født i byen, der blev hiphoppens vugge, og sammen med Beastie Boys, dannet i ’79, omformede han den for evigt. Og det på trods af alle tre medlemmer – Yauch, Mike Diamond og Adam Horovitz – er hvide og kommer fra pænere kvarterer i New York og New Jersey, hvor hiphoppen ikke havde fodfæste. Og selv om de fra starten blev regnet for en joke af hiphop-etablissementet.De startede så også som et punkband, med Yauch på bas, og de begyndte at rappe mest for sjov. Og, for dælen, det var sjovt!Tiltagende ambitionerOg de forblev hyl karrieren igennem. Men allerede med deres andet album, Paul’s Boutique fra ’89, var det tydeligt, at de musikalske ambitioner var i tiltagende. Og Yauch rappede: »He who sees the end from the beginning of time/Looking forward through all the ages/Is, was, and always shall be«.Paul’s Boutique står i dag som en milepæl med sine historiebevidste og svedige collager af især funk- og soulsamplinger, men også med lån fra Beatles og Psychos soundtrack, der ville være umulige at gennemføre i det nuværende klima, hvad angår kamp om ophavsrettigheder.På efterfølgeren, Check Your Head fra ’92, distancerede de sig så også fra samplingerne og spillede for første gang siden de tidlige dage på instrumenter igen. Resultatet: En vild blanding af punkrock, funk og hiphop, som blev videreudviklet på efterfølgeren Ill Communation fra ’94, hvor nyklassikeren »Sabotage« blev ledsaget af en sygt morsom spoof-video af Spike Jonze.Og mens mange hiphop-bands hurtigt brænder ud, så bevarede trioen relevans og et højt niveau karrieren igennem. Ja, efter kræftdiagnosen formåede Yauch at medvirke på det vel modtagne album Hot Sauce Committe Part Two fra sidste år.Yauch instruerede også musikvideoer og startede filmselskabet Oscilloscope Laboratories, der bl.a. producerede Banksy-dokumentaren Exit Through The Gift Shop samt for nylig filmen We Need To Talk About Kevin.Adam Yauch efterlader sig hustruen Dechen Wangud, datteren Tenzin Losel. Og hen over weekenden har musikstjerner som Eminem, Jay-Z, Snoop Dogg, Q-Tip, Justin Timberlake og medlemmer af Run-D.M.C. udtrykt deres respekt og sorg.Og Adam Yauch efterlader sig en millionby i sorg. I fredags på Lower East Side og i East Village blev der i følge New York Times drukket gravøl og en koncertfilm med trioen blev projiceret op på en husmur.I nabolaget, uden for 171 Avenue A, hvor de indspillede deres første punk-ep Polly Wog Stew, brændte stearinlys.I en lejlighed på Chrystie Street 59, lidt sydpå i Chinatown, skrev de tre drenge en række af deres legendariske raps. Dem får vi ikke flere af.
