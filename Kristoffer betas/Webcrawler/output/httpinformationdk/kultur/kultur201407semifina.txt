Semifinalernes højere retfærdighed
Efter en ujævn turnering er der en vis logik i, at tre tidligere verdensmestre og et hold med tre VM-finaler i bagagen mødes i semifinaler, der stiller så mange spørgsmål, at de troværdige tip er umulige
 Kan den tyske landstræner, Joachim Löw, tåle ikke at gå videre for fjerde semifinale i rap med sin æstetiske boldfilosofi?


 Såvel betydningen som kvaliteten af enhver sportsbegivenhed måles på erfaringens nøjeregnende købmandsvægt, og denne slutrunde er ingen undtagelse – forud for de kommende semifinaler er spørgsmålene:
Kan brasilianernes hold leve op til kvaliteten i 1982? Her er svaret nej, uanset at tempo og taktik siden er udviklet eksplosivt.
Kan holdet leve op til triumfens nationale betydning i 1970? Her er svaret ikke bare ja, men et rungende af slagsen. Triumfen i Mexico vil, trods spillemæssig sublim overlegenhed anført af Pelé, blegne med et mesterskab på hjemmebane, også selv om det vindes på ordinært losseri.
Kan tyskerne – eller rettere: Joachim Löw – tåle ikke at gå videre efter den fjerde semifinale i rap? Næppe – og dog. Trods murren i krogene – ikke mindst i Bayern-krogene – om, at Löws æstetiske fodboldfilosofi godt nok ser flot ud, men ikke vinder pokaler, er den kurant som eksponent for en selvforståelse, de fleste tyskere helst vil identificeres med.
Vil Holland få revanche for finalenederlaget til Argentina i 1978? Det vil vise sig – indtil videre har arbejdsom flid og Louis van Gaals taktiske intelligens bragt hollænderne videre, og spørgsmålet er nu, om Lionel Messis momentvise brillans kan ændre på det uden bistand fra den energiske Angel di Maria, der er skadet.
Netop fordi fodbold er uden betydning for verdensfreden, hungerkatastroferne og den allestedsnærværende klimadebat (om end jeg bliver mindet om netop klimadebatten hver gang jeg hører en ekspert bruge ordet ’omstilling’ for det, der før blev kaldt for kontrafodbold) er spillet for millioner mættet med betydning som metaforen for vores forestilling om en utopisk verdensorden, hvor en højere retfærdighed hersker. Hvilket er en grund til, at slutrunden følges i de lande, jeg kender til uden et gran af højere retfærdighed (eller bare retfærdighed) som Irak, Libanon, Palæstina og Egypten – og i år følges særligt intenst i Algeriet og Iran, hvis hold deltog med umiskendelig jihad-mentalitet, og var lige ved og næsten …
Men denne højere retfærdighed er ikke spillernes, men publikums vinkel, som den var Albert Camus’, da han noterede, at »alt hvad jeg ved om moral og mænds forpligtelser, skylder jeg sporten«. Camus, der i lighed med Vladimir Nabokov, Jevgeni Jevtushenko, Julio Iglesias, pave Johannes Paul II og Che Guevara var en habil målmand som ung i Algeriet, har beskrevet hvordan hans universitetshold ’gav (modstanderen) igen, men uden at snyde’.
For da han døde i 1960, var Brasilien regerende verdensmester og spillet stadig relativt uskyldigt som et rent anliggende mellem de bedste landshold, primært fulgt af de involverede nationers publikum, hvor disse dages slutrunde af tv-økonomiske og fodboldpolitiske årsager er blæst op til den største globale mediebegivenhed. Nu snydes der så at sige legitimt, hvis man tæller de professionelle frispark.
Kan Brasilien rejse sig?
Men det er faktisk muligt at få øje på en højere retfærdighed i, at slutrundens sidste fire hold har en bagage, de kan være bekendt. Rigtig gode fodboldspillere som Columbias, Belgiens, Frankrigs og – nå ja – Costa Ricas, stod ikke distancen, da taktisk disciplin, turneringserfaring og vindervilje talte mere end teknisk flot fodbold på storskærm-tapetet.
Det eneste tilbageværende hold uden en VM-pokal er det hollandske efter tre finalenederlag i 1974, ’78 og 2010, men pelser de Argentina i morgen og vinder Brasilien over Tyskland i aften, er der lagt op til en finale, hvor taktisk intelligens konfronteres med nødvendighedens vilje til at vinde. Nuvel, det er indtil videre ønsketænkning her før semifinalerne, hvor jeg i hvert fald ikke tør tippe sikre vindere. For ganske vist har tyskerne endnu en gang vist sig som et formidabelt turneringshold, der med Bastian Schweinsteiger og Sami Khedira som slutrundens bedste midtbane-konstellation ligner en svag favorit mod brasilianerne.
Men selv om fraværet af superstjernen Neymar, båret ud med brud på rygsøjlen i det intense opgør mod Columbia, og anføreren Thiago Silva, bænket med karantæne, på papiret er en klar en svækkelse, kan hjemmebane-presset vise sig at være en fordel.
Lidt på samme måde, som når et hold mister nøglespillere efter røde kort og gør det umulige muligt. For brasilianernes vedkommende ikke med det for længst kasserede sambafodbold, men med den fysik, eller rettere: brutalitet, der mod Columbia blev straffet med hele 31 frispark i en kamp, der så slutrundens hidtil fleste overtrædelser, i alt 54.
De to hold topper kriminalitetslisten med 94 brasilianske og Columbias 82 begåede frispark. En årsag er det sindssyge tempo, men også at brasilianerne spiller med en følelsesmæssig intensitet, der ikke er set siden Tyrkiets Ilhan Mansiz med vippende samurai-hårpisk førte de undertippede tyrkere frem til 2002-semifinalens knebne nederlag til netop Brasilien.
Messi mod van Gaal
Mere interessant sådan i – undskyld udtrykket – fodbold-intellektuel forstand (men næppe mindre brutalt), tegner semifinalen mellem Holland og Argentina til at blive.
Det kan vise sig, at Angel di Marias skade bliver mere skæbnetung end Neymars for Brasilien, da Benficas Enzo Perez, der erstattede di Maria i kvartfinalen, med under en halv snes landskampe hverken har samme erfaring eller niveau.
Det bliver i endnu højere grad op til Lionel Messi at fremtrylle de afgørende øjeblikke, men det ser ud til, at han kan få hjælp af Gonzalo Higuains opadgående formkurve – efter fire kampes måltørke scorede Napoli-stjernen efter otte minutter mod Belgien og ramte senere træværket.
I det hele taget har Argentina spillet sig op gennem turneringen og møder nu et hollandsk hold, der er gået lidt i stå efter den flamboyante åbningskamp mod Spanien, primært på grund af manglende skarphed hos angrebsesset, Robin van Persie. Om straffesparks- afgørelsen mod det spillemæssigt underlegne, men tappert kæmpende hold fra Costa Rica, blev afgjort af Louis van Gaals indskiftning af den garderhøje Newcastle-målmand, Tim Krul, eller om det var hollændernes stamina fra 11-meter-pletten, der sikrede semifinalepladsen, vil aldrig blive opklaret.
Men i van Gaal har holdet en manager med is i maven og modet til at risikere fiasko, og med Arjen Robben som konstant arbejdende trussel og Wesley Sneijder, der har spillet sig i form, er opgøret helt åbent. Som sagt det er umuligt at tippe finalen, men den mest publikumsvenlige vil være mellem Brasilien og Argentina. Og den mest betydningsfulde, også udenfor fodboldens særverden.

