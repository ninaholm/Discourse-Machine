Antikrist kommer



 Lars von Trier har tilsyneladende overvundet sin depression. I hvert fald er den danske instruktør klar til optagelse på sin nye film, den psykologiske thriller Antichrist, med Willem Dafoe og Charlotte Gainsbourg i hovedrollerne. Filmen handler om et ægtepar, der efter at have mistet et barn, isolerer sig i en hytte i skoven, og Trier har selv skrevet manuskriptet til filmen sammen med Anders Thomas Jensen. I en pressemeddelelse siger instruktøren, at "jeg vil gerne give dig et kig om bag tæppet, et indblik i min fantasis mørke verden: Ind i min frygts natur, Antikrists natur." Optagelserne til Antichrist foregår i nærheden af Køln, og som sædvanlig med Triers film er der involveret et veritabelt regiment af investorer fra hele Europa. På rollelisten ud over Gainsbourg og Dafoe, der også var med i Manderlay, er rådyret Fiona, ræven Bonifac og kragerne Blue og No-Name.

