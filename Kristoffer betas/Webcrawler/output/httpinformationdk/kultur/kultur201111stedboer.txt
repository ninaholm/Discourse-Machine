Ikke et sted for børn
Bogforum er så stor en succes, at festen fra næste år flytter til Bella Center. Der skal blandt andet være plads til flere børnebøger. De købedygtige bedsteforældre måtte da også kæmpe sig frem allerede fra morgenstunden, da messen åbnede
Man skal være forberedt på at skulle kante sig frem, hvis man besøger Bogforum. Næste år flytter bogmessen til Bella Center, og det skal give mere plads – også til børnene og deres litteratur.


 Det burde faktisk ikke imponere længere, men alligevel kan man ikke undlade at notere sig, at der allerede fem minutter efter åbningen er næsten 10 meters kø til hæveautomaten lige udenfor indgangen til Bogforum i København. Og projektle- der Stinne Hjortlund Kristoffersen var da også ærlig at sige i sin åbningstale, at det-te også er bogbranchens fest. Og fejret bliver der. Måske endda også lidt på forhånd.
Få minutter efter det blev officielt, og Danske Banks litteraturpriser blev tildelt, hang en plakat med den fortrykte tekst: 'Erik Valeurs Det syvende barn,vinder af Danske Banks Debutantpris' over de eksemplarer, som Politikens Forlag havde til salg på deres stand.
Nuvel, man kan ikke klandre forlagene, at alle sejl sættes til her under finanskrisen, som også har påvirket bogsalget. Så Bogforum er tre vigtige dage, hvor forlagene promoverer forfatterne og sælger bøger i massevis. Faktisk i så voldsomt et omfang, at Bog & Ide sælger tasker på hjul til at bære byrden: 'Køb en trolley til dine bogkøb', lød tilbuddet.
Allerede da dørene åbnede var der trængsel i Forum, og det blev stille og roligt lige akkurat så slem, som det plejer at være. Man måtte kante sig frem og finde sig i indtil flere albuer i mellemgulvet. Det er ikke et sted for børn. Det har arrangørerne også måtte sande.
Fag- og børnelitteratur
Næste år afholdes bogmessen i Bella Center i Ørestaden, og ifølge projektleder Stinne Hjortlund Kristoffersen handler flytningen netop om at få mere plads til fag- og børnebøger. Men allerede i år er der dog fundet ekstra plads til børnene, og en børnescene er blevet etableret. Fredag formiddag havde de måske ikke fået fri fra institutionerne endnu, i hvert fald var der mere end halvtomt ved børnescenen, da Thorstein Thomsen fortalte historier fra sin bog, Blyantens historier,og det var ikke kun fordi, børn fylder halvt så meget.
Heldigvis var børnenes bedsteforældre mødt talstærkt frem, så selv om der ikke sad mange børn på børnemøblerne ved børnescenen, så blev der fyldt masser af børnebøger i bogtrolleyerne.
Og at der sker noget på børnebogsfronten, det er alle enige om. Et af fredagens første programpunkter på scenen 'Under uret' var da også forfatteren Kenneth Bøgh Andersen, der fortalte om sin superhelteserie Antboy.Pelle er ikke prototypen på en superhelt. Han er overvægtig, bærer briller og klarer sig ikke supergodt i skolen, men en dag bliver han bidt af en tissemyre og forvandles til superhelten Antboy.
»Jeg ønskede at skrive om en realistisk superhelt,« sagde Kenneth Bøgh Andersen. Og her havde børnene indfundet sig. Hvad der lignede en hel folkeskoleklasse havde overtaget stolesæderne efter bedsteforældregenerationen, der netop havde hørt Finn Slumstrup fortælle om bogen Jazz i Danmark.Gennemsnitsalderen blandt publikum var på et splitsekund faldet 50 år. Og sådan bliver det altså i fremtiden: De voksne må give mere plads til børnene. Men foreløbig kun i fiktionens verden.
Samfundets svageste
Erik Valuer fik debutantprisen for sin roman inspireret af en række artikler, han selv skrev i magasinet Press om spædbørnehjemmet Skodsborg.
»Et børnehjem, der i dagtager sig af samfundets allersvageste børn,« sagde han og henviste til søndagens indslag i TV Avisen om børnehjemmet, der til fagpersoners store bekymring skal lukkes.
»Nogle bør besinde sig her i Københavns Kommune. Det er forkasteligt, og det bør de lave om,« sagde han.
Og Kenneth Bøgh Andersen blev interviewet af leder af center for børnelitteratur Nina Christensen, et center, der trods den danske børnebogs succes og spændende udvikling er blevet opslugt og de facto nedlagt i den store fusion mellem Danmarks Pædagogiske Universitet og Aarhus Universitet. Men sådan er der jo så meget derude i den virkelige verden.
 
Besøg avisen på Bogforum (stand 5) og Informations Forlag (stand 31)

