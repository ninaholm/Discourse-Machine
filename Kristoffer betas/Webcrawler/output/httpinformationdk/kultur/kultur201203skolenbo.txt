Skolen bør satse på computere frem for blyanter
Folkeskolen bruger for meget tid på at lære eleverne at skrive pænt og for lidt tid på at udvikle deres digitale færdigheder. Forskere, politikere og erhvervsliv efterlyser øget fokus på den digitale pædagogik i undervisningen
I stedet for at øve en pæn håndskrift bør folkeskoleelever hellere lære at skrive på tastatur meget tidligere i skoleforløbet.

Fortiden var analog og tilhørte penalhusene. Fremtiden er digital og tilhører computerne. Så i stedet for at øve en pæn håndskrift bør folkeskoleelever hellere lære at skrive på tastatur. Sådan lyder det fra en bred kreds af eksperter, politikere og erhvervsorganisationer, som opfordrer lærerne i folkeskolen til at bruge mere tid på at investere i elevernes digitale færdigheder end på at udvikle deres håndholdte skønskrift.»Eleverne skal stadig have en læselig håndskrift, men der er måske ikke behov for at bruge så lang tid på at øve den, som man før har gjort. I dag bruger vi jo alligevel mest computeren og andre elektroniske apparater, når vi skriver til hinanden,« siger Dansk Industris chefkonsulent for forskning og uddannelse Sarah Gade Hansen.Hun mener, eleverne bør introduceres til et tastatur langt tidligere i deres skoleforløb.»Det er jo både fjollet og dyrt for samfundet, at så mange af os i dag ikke kan finde ud af tifingersystemet – og det skyldes blandt andet, at folkeskolen ikke for alvor har taget de elektroniske medier til sig,« siger hun.Ifølge de officielle Fælles Mål for undervisningen i Folkeskolen skal alle elever, når de går ud af 9. klasse, kunne »beherske en læselig, personlig, sammenbundet håndskrift«.Stjæler tid og fokusMen spørger man Jeppe Bundsgaard, lektor i danskfag, it og didaktik ved DPU, er dét en alt for ambitiøs målsætning, som stjæler tid og fokus fra andre, mere presserende dele af undervisningen.»Når der nu er så mange andre vigtige ting, eleverne skal nå at lære, så var håndskrivning måske et af de områder, man kunne slække lidt på,« siger Jeppe Bundsgaard, der lige som Sarah Gade Hansen mener, at danske folkeskoleelever bliver præsenteret for computere alt for sent i deres læringskurve.Han henviser blandt andet til den norske forsker Arne Trageton, som har haft stor succes med at bruge computere i læse- og skriveundervisningen allerede fra første klassetrin.»Det er ikke, fordi jeg vil forhindre børnene i at skrive i hånden. Men det er bedre at vente med den motorisk vanskelige håndskrivning og i stedet komme hurtigt i gang med at bruge tastaturet. Helst allerede fra børnehaven og senest i børnehaveklassen. For jo hurtigere vi lærer at skrive, jo hurtigere lærer vi også at læse,« siger han.Jeppe Bundsgaard er ikke fortaler for, at man helt skrotter håndskrivning som fag i folkeskolen. Men han mener, det er udtryk for »et kulturelt efterslæb«, at vi fortsat prioriterer håndskrivning helt frem til 9. klasse.»Den tid, vi bruger på at lære eleverne at skrive pænt, var bedre brugt på at lære dem at søge hensigtsmæssigt på nettet, at være kritiske over for kilder, at blive bedre til at kommunikere ansigtsløst og at samarbejde om projekter på tværs af kulturelle og geografiske skel,« siger Jeppe Bundsgaard.Mangler en strategiUndervisningsordfører for Liberal Alliance (LA) Merete Riisager mener heller ikke, vi i dag får nok ud af de digitale muligheder i grundskolen – der mangler både en strategi og en ordentlig infrastruktur for hele it-området, mener hun.»Vi skal have fundet ud af, hvordan vi kan gå til skrift i folkeskolen på en digital måde. Jeg mener stadig, børn skal lære at skrive i hånden, for det lærer dem både noget om bogstaver og formgivning – men de skal også lære tastaturet og iPad’en at kende, og dét skal skolen hjælpe dem med. Hvis du ser på sms-kulturen, er den befængt med forkortelser og grammatiske fejl, og dér skal skolen forstå at koble det digitale med fagligheden, så de digitale værktøjer kan være med til at løfte læringen,« siger Merete Riisager, der er uddannet cand.mag. i digital pædagogik.En rapport fra KMD viste for nylig, at der er stor forskel på, hvor langt de danske folkeskoler er med digitalisering, ligesom der er betydelig spredning i lærernes evner og erfaringer med brug af it og digitale læremidler i undervisningen.»Det er afgørende, at skolen får flyttet læringen over i de digitale rum, for det er dér, børnene allerede er. Børn i dag tilegner sig allerede selv læring digitalt – det er ofte de voksne og skolen, som ikke kan følge med,« siger Merete Riisager.– Og hvad så med håndskriften – hvor er den i alt det her?»Det er klart, at når man inddrager nye områder, er der noget andet, man må bruge mindre tid på. Håndskrift har stadig en betydning i forhold til at forstå bogstaver og arbejde med formgivning. Men i takt med at læringsuniverset bliver stadig mere digitalt, ville det være naturligt, hvis vi brugte mindre tid på håndskriften,« siger hun.Løber åbne døre indMen ifølge undervisningsminister Christine Antorini (S) er der ingen grund til at gøre håndskrivning og digitalisering til et enten/eller-spørgsmål.»Eleverne skal selvfølgelig have udviklet deres digitale færdigheder, men det er vigtigt, at vi samtidig holder fast i håndskriften, for det er en kompetence, vi alle skal kunne beherske,« siger hun.Hun mener desuden, Merete Riisager løber åbne døre ind, når hun efterlyser mere digital pædagogik. Regeringen har allerede afsat en halv milliard kr. til et it-løft af folkeskolen og stillet krav til kommunerne om, at de senest i 2014 skal have opgraderet hele den digitale infrastruktur.»Vi skal opgradere it-kompetencerne i folkeskolen, og det skal integreres i alle fag, så vi hele vejen rundt får et løft. Men det ændrer ikke ved, at vi stadig har brug for håndskriftlighed. Og det er med dét udgangspunkt, diskussionen skal tages. Folkeskolen skal kunne begge dele,« siger Christine Antorini.
