Man skyder da ikke balletdansere
Man vansirer dem og ødelægger deres eksklusive skønhed. Det brutale syreangreb på Bolsjojballettens balletmester, Sergej Filin, har sin egen voldslogik
Den russiske balletmester Sergej Filin blev i sidste uge offer for et angreb, hvor en ukendt gerningsmand kastede syre i ansigtet på ham. Her er balletmesteren sammen med Natalia Osipova.


 En mand kom hen til mig. Jeg havde min hætte på, men han smed noget i ansigtet på mig.«
Sådan siger balletmesteren for Bolsjojballetten, Sergej Filin, i det lille tv-interview, som russisk tv bragte i fredags om det brutale overfald, der foregik på parkeringspladsen ved hans hjem i Moskva torsdag aften. Kameraet har filmet den 42-årige Sergej Filin i en hospitalsseng. Han har en almindelig rød trøje på, men hans ansigt er pakket ind i bandager, så der kun er hultil øjnene og munden. Han taler engageret og med store håndbevægelser – og tydeligvis med både vrede og stolthed – dagen efter det ondsindede overfald.
Væsken, der blev kastet mod hans ansigt, var svovlsyre. Han har fået tredjegradsforbrændinger i ansigtet, og lægerne frygter for hans syn på det ene øje, fordi hornhinden har fået ætsninger af svovlsyren. Nyhederne om Filins videre behandlingsforløb på klinikken i Moskva er mange, men visse kilder skriver, at han allerede har gennemgået 15 timers plastikkirurgi i ansigtet. Efter sigende skal han om nogle dage sendes videre til Belgien for at gennemgå en øjenoperation. Afhængigt af hans tilstand.
Alle i chok
Umiddelbart er verden chokeret. Filins dansere på Bolsjoj har rædselsslagne udtalt, at de ikke kan forstå, at nogen kunne gøre noget så ondt. Fra udlandet er der kommet rystede tilkendegivelser af sympati med Filin.
»Det er fuldstændig abnormt, at noget sådan kan ske,« udtalte balletmester Nikolaj Hübbe til Berlingske. Alexei Ratmansky, der selv var balletmester på Bolsjoj fra 2004 til 2008, men som nu er huskoreograf for American Ballet Theater, er dog ikke overrasket:
»Hvad der skete for Filin er ikke tilfældigt«, skrev Ratmansky straks på sin facebookside. Og i går tilføjede han til Information: »Filin er ved godt mod, og det er det afgørende. Bolsjojballetten er et godt kompagni, og danserne fortsætter deres arbejde. Så jeg håber, at denne hæslige ulykke vil samle folk, så den gode, gamle ånd kan vende tilbage til Bolsjoj.«
Spørgsmålet er, hvorfor den ukendte gerningsmand smed syre i ansigtet på balletmesteren i stedet for bare at dræbe ham. Rusland er berygtet for sine skudlikvideringer, ikke mindst af forfattere. Bevæbnede bodyguards er et hverdagssyn i Moskva, og trusler er ikke et særsyn; Filin havde både fået sin mail hacket og sine bildæk skåret op som advarsler, men havde ikke taget dem alvorligt. Men hvorfor dette nederdrægtige glas med svovlsyre mod en kunstner?
En vansiring er den voldsomste æstetiske krænkelse, en kropskunster kan blive udsat for. Som balletdanser har Filin dyrket sin krops skønhed med milimeterperfektion, og nu har et skvulp svovlsyre smadret ham som plakatidol for evigt. For balletdanserens eksklusive kropsdyrkelse er et arret ansigt det værste. Eller det næstværste.
»Mine øjne bekymrer mig mest,« har Filin udtalt til Pravda. Som leder for Bolsjojs 220 dansere er han fuldstændig afhængig af sit syn. »Nogle gange kan jeg se alle fingrene på min hånd. Det fylder mig med optimisme og håb.«
Langt hår og maske
Filin har været en af verdens mest tiljublede solodansere. Han blev solodanser ved Bolsjojballetten i 1990 – bare 21 år gammel. Han havde elegante, slanke danserproportioner med lange balletben – og så havde han et drenget ansigt med store, sørgmodige øjne og et umiskendeligt, langt russerhår. Hans velproportionerede krop og hans aristokratiske udstråling passede til alle prinseroller. Han blev russernes darling. Samtidig kom Filin også til at danse komiske og dramatiske roller. Han har f.eks. spillet den sindssyge lærer i Flemming Flindts ballet Enetime; her dog med det lange hår pertentligt delt af en midterskilning og strøget præcist tilbage. Det var i 2007, hvor Flemming Flindt iscenesatte balletten på invitation af den daværende balletmester Alexei Ratmansky, der kom fra en solodanserstilling ved Den Kongelige Ballet i København. Ratmansky skabte flere roller til Filin, ikke mindst danserrollen i The Bright Stream i 2004, for hvilken han modtog den internationale teaterpris The Golden Mask. Den maske kan Filin ulykkeligt nok få brug for nu.
Rivalisering
Det er et velkendt fænomen i det balletdyrkende Rusland, at indflydelsesrige magthavere forsøger at promovere deres yndlingsdansere opad på rollelisterne. Men Filin har tydeligvis kun har fulgt sin egen vilje, når det gjaldt rollebesætningerne, siden han blev balletmester på Bolsjoj i marts 2011.
Det har skabt fjendskaber. Og der blev decideret postyr sidste år, da to af Filins hotteste dansere, Natalia Osipova og Ivan Vasiliev, forlod Bolsjoj til fordel for det langt mindre Moskva-kompagni, Mikhailovskij Ballet. Selvsamme dansere har også danset som gæstestjerner internationalt, blandt andet i Peter Schaufuss’ Romeo og Julie forrige sommer i London, men deres Moskva-lokale udbrud markerede en klar rivalisering. Andre dansere har også taget offentlige opgør med Filin. Vel at mærke uden at nogle af disse dansere er sat i forbindelse med overfaldet.
Var det foregået i USA, ville man nok have antaget, at voldsmanden blot var en psykisk forstyrret balletfan. I Rusland tager man det nærmest for givet, at det bestialske overfald er sket på ordre fra nogle, der ønsker at få balletmesteren fjernet fra posten – og som ikke efterlader sig spor, der kan lede til opklaring.
Da Bolsjojballetten i 2006 var på gæstespil i København, dansede Filin svaneprinsen: »Sergej Filin er en drømmende russerprins med runde kinder, overrumplet og oprevet af den dagdrøm, der skal blive hans tragedie«, skrev jeg dengang i anmeldelsen af hans prins. Nu er overrumplingen blevet et mareridt i virkeligheden.
Filin afslører dog både overskud og galgenhumor fra sygesengen: »Jeg kan ikke love, at jeg kommer tilbage og ser smuk ud,« bliver han citeret for at sige.
»Men jeg garanterer, at jeg kommer tilbage med ny styrke.«

