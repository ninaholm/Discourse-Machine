Bogbrændinger og KZ-birketræer i Berlin
Anden Verdenskrig og nazismens spøgelse fortsætter med at dominere tysk samtidskunst. Polsk kurator vil vække den politiske kunst til live på dette års biennale i Berlin


 I porten til det berlinske galleri Kunstwerke i byens kunstkvarter i centrum af Mitte står en stemplet trækasse med en sprække. En intetanende forbipasserende kunne måske forveksle kassen med en indsamling af brugte bøger til Frelsens Hær. I virkeligheden er der tale om et af de mest kontroversielle værker på Berlins biennale, der begyndte i den forgangne weekend.
Under titlen Deutschland schafft es ab (Tyskland skiller sig af med det, red.) opfordrer kunstneren Martin Zet de omtrent 1, 3 mio. tyskere, der har købt den tidligere socialdemokratiske finanssenator Thilo Sarrazins bog Deutschland Schafft sich ab (Tyskland afskaffer sig selv, red.) til at indlevere deres eksemplarer ved forskellige opsamlingssteder.
Sarrazins indvandringskritiske teser, der gik langt over stregen i forhold til normen i den tyske indvandrerdebat, satte forrige år Tyskland på den anden ende og blev samtidig den bedst sælgende politiske bog i Tyskland i nyere tid.
Zets annoncerede plan om at brænde de indleverede bøger ved biennalens afslutning er imidlertid stødt på heftig modstand hos kritikere, der påpeger aktionens mindelser om nazisternes bogbrændinger. Der er tale om »en pinlig aktion, som det gælder om at forhindre«, sagde direktøren for Moses Mendelsohn Instituttet for jødiske studier i Potsdam, Julius H. Schoeps.
I mellemtiden har Zet modtaget blot otte bøger og enkelt koran. Muligvis derfor har han ændret på værkets begrundelse. Det har aldrig været meningen, at de indsamlede bøger skulle brændes, meddelte kunstneren på biennalens officielle åbningsdag i fredags.
»Det kunstneriske projekt har aldrig været destruktionen af bøger«, sagde Martin Zet. Værket er tænkt som en »modstandshandling«.
Gennem sprækken til opsamlingskassen i porten anes enkelte strimler af iturevet avispapir. Det ser ud som om, de er blevet anbragt der for at skjule kassens tomme bund.
Kuratorens stjernestatus
Inde i gården på galleri Kunstwerke, der fungerer som biennalens hovedkvarter, blander nysgerrige turister sig med notabiliteter fra den berlinske kunstverden. En kvinde i prikket kjole leder en gruppe turister gennem menneskemængden.
»Her har vi biennalens kurator,« siger guiden med et tonefald, som var der tale om et værk i sig selv. En tårnhøj turist med pagehår spørger uden tøven, om han kan få taget et billede sammen med kuratoren. Et par sekunder efter står han ved siden af Artur Zmijevski, en undselig mand iført sort blazer og gummisko, mens guiden fumler med mandens Iphone. Zmijevski ser noget beklemt ud ved situationen, der tiltrækker sig mere opmærksomhed fra de omkringstående. Foran en overdimensioneret nøgle med pro-palæstinensiske slagord, værket Key of Return, der er rejst hele vejen til Berlin fra flygtningelejren Aida på Vestbredden, lykkes det turisten at få sit snapshot med kuratoren.
Zmijevskis stjernestatus kan synes usædvanlig for en kurator, men den giver mening, for det er i særlig grad ham, der har afstedskommet den massive medieomtale, der er blevet dette års biennale til del. I Tyskland er Zmijevski beygtet for sit videoværk Berek, der viser en gruppe nøgne mennesker danse i et gaskammer. I et andet værk, kortfilmen 80064, viser Zmijevski en tidligere KZ-fange, der får sit falmede fangenummer tegnet op med frisk tatoveringsblæk.
Sammen med indbudte gæstekuratorer, blandt andre den russiske kunstnergruppe Voina, hvis Putin-kritiske praksis har skaffet dem myndighederne på nakken i deres hjemland, er Zmijevski manden bag den syvende Berlin Biennales stædige sammenkobling mellem kunst og politik. I sit kunstneriske manifest Applied Social Arts fra 2007 går Zmijevski i rette med den nedarvede skyld, der hænger over kunsten, efter at den har ladet sig misbruge af totalitære systemer. I stedet må kunsten ifølge Zmijevski besinde sig på bæredygtige løsninger af konkrete menneskelige og sociale problemer.
Til det formål har Zwijevski omdannet galleriet til midlertidig ambassade for Occupy-bevægelsen. Igangværende workshops, plancher med socialt indignerede slagord og et militærtelt med en harsk stank af opløsningsmiddel dominerer udstillingsrummet.
Birketræer fra Auschwitz
I galleriets gård er guiden standset op foran et birketræ.
»Træerne bærer KZ-fangernes sjæl videre«, siger hun til gruppen, der straks knipser løs. Som en del af installationen Berlin-Birkenau har den unge polske kunstner omplantet 320 birke fra kz-lejren Auschwitz-Birkenau til forskellige steder i Berlin.
I den nærliggende Elizabethkirche, en nedlagt kirke, der i årene op til Murens fald fungerede som samlingspunkt for østtyske dissidenter, er symbolikken mindre dramatisk og mindre håndgribelig.
I værket Draftsman’s Congress (Kongres for tegnere, red.) overlader den polske kunstner Pawel Althamer det til publikum at skabe værket ved selv at male og tegne på en omtrent fem meter høj, hvid trævæg, der er fastgjort langs kirkens nøgne vægge. I det kølige kirkerum sætter en sortklædt mand sig på hug og dypper en pensel i en plastickop med sort maling.
»Det er meget mere politisk, når en kunstner på den måde afgiver kontrollen med indholdet af sit værk« siger den i Berlin bosiddende danske kunstner Stine Marie Jacobsen til Information.

