Bornedal fanget i biografkrig
Nordisk Films biografer har ikke plads til Ole Bornedals  ’Fri os fra det onde’. Distributøren raser, men vi kan bare ikke den dato, svarer Nordisk Film


 Nordisk Film Biografer vil ikke vise Ole Bornedals nye film, det barske drama Fri os fra det onde, der har premiere den 3. april. Forklaringen fra biografkæden er, at selskabets sale ikke har plads til filmen den pågældende dato.
I stedet har filmen premiere i 40 andre af landets mindre biografer. Det fremgår af en pressemeddelelse, som filmens distributør, SF-Film, udsendte i går.
Det ligner umiddelbart en krigserklæring mod Nordisk Film, landets største biograf-operatør. Men det benægter SF-Films direktør, Michael Fleischer.
"Det er et råb om hjælp," siger han til Information.
Nordisk Film står for mere end 40 pct. af det samlede billetsalg i danske biografer, og SF-Film regner med at miste 25 pct. i forventede billetindtægter på grund af fejden.
"Vi har i flere måneder haft en dialog med Nordisk Film, men når vi ikke kan løse problemet ved at tale om det, må vi jo bruge nogle andre midler," siger Michael Fleishcer
Varer på alle hylder
Helle Schmidt, der er filmdirektør i Nordisk Film Biografer, har ikke set SF-Films pressemeddelelse, men afviser Fleischers anklage.
"Det er lidt synd at sige, at vi ikke vil vise den," siger hun til Information.
"Vi vil meget gerne vise den. Vi kan bare ikke på den dato. Da vi i november så Mænd der hader kvinder, opdagede vi pludselig, at vi havde en film mellem hænderne, som var væsentligt større, end nogen i deres vildeste fantasi havde forestillet sig. Inden for en periode på seks uger i begyndelsen af 2009 lå der seks danske film, som alle henvendte sig til den samme, voksne målgruppe. Hvis de seks film skulle indspille deres estimater, så skulle de lave 1,2 millioner gæster på seks uger, og det kan af gode grunde ikke lade sig gøre. Der var kun én ting at sige: Hvad kan vi flytte på?"
Resultatet blev, at Nordisk Film flyttede ti amerikanske film og to danske, Anders Matthesens instruktørdebut Sorte kugler og Ole Bornedals Fri os fra det onde.
"Sorte kugler flyttede sig frivilligt til den 12. juni, mens vi bare ville have Fri os fra det onde til at flytte sig 14 dage til den 17. april, men det ville de ikke-" siger Helle Schmidt.
"Det nytter ikke noget, at vi i påskeferien (fra 9. april, red.) kun er booket op med danske film, der henvender sig til samme publikum. Vi er nødt til også at have børnefilm, teenagefilm og actionfilm på programmet."
Lidt for polemisk
Michael Fleischer mener, at han og SF-Film har argumenteret godt for deres sag.
"Vi har givet Nordisk Film god tid og endda tilbudt dem at fjerne en af vores amerikanske film fra markedet," siger han og forklarer, at SF-Film selvfølgelig har overvejet at skubbe premieredatoen på Fri os fra det onde, men at der er to gode grunde til ikke at gøre det.
"For det første synes vi, at filmen har ligget på en god dato rigtig længe. Der er ikke andre danske film i nærheden. Kærestesorger er tre uger gammel, når filmen har premiere. For det andet er Fri os fra det onde ikke en film, som skal vises om sommeren. Det er ikke en sommerkomedie. Det er en alvorlig film med et alvorligt tema. Det er en voldsom film, og vores opfattelse var, at den skulle ud før påske. Desuden kunne vi jo komme i samme situation om seks måneder. Nordisk Film kunne igen sige, 'der er ikke plads til den. Vi skubber den lige tre uger mere.' Markedet ændrer sig hele tiden, det er rigtigt, men vi ville bare skubbe problemet foran os."
John Tønnes, der er øverste direktør for Nordisk Film Biografer, mener, at SF-Film med pressemeddelelsen er en tand for polemiske, og at Fri os fra det onde kommer til at tage publikum fra andre danske film med en premieredato den 3. april.
"Vi har en moralsk forpligtelse til at vise danske film, fordi der er brugt skattekroner på at producere dem. Men vi har også en moralsk forpligtelse til ikke at lægge dem for tæt på hinanden, så de stjæler publikum fra hinanden," siger han.
Der er dog en enkelt af Nordisk Films biografer, som kommer til at vise Fri os fra det onde, BioCity i Aalborg.
"Jeg mente, at vi havde plads og gjorde opmærksom på, at fordi Ole Bornedal er fra Aalborg, så havde filmen mere end almindelig interesse," siger Boye Elimar, der ejer BioCity i Aalborg sammen med Nordisk Film.
Cmc@information.dK

