Boom i e-bøger lukker USA's næststørste boghandlerkæde
Borders var for længe om at indse betydningen af e-bøger og onlinesalg


 Boghandler-kæden Borders, der er den næststørste i USA, lukker alle deres butikker i slutningen af september. Det sker efter længere tids økonomiske problemer og i erkendelse af, at selskabet ikke var i stand til at finde en køber, der troede på kædens fremtid. Så sent som i februar lukkede Borders ellers hver tredje af deres butikker i et forsøg på at redde selskabet, men nu må de sidste 399 også dreje nøglen om, og 11.000 ansatte vil dermed stå uden job.
Selskabet skabte amerikansk historie, da den første Borders åbnede i Michigan for 40 år siden. Med mere end 10.000 forskellige bogtitler bragte de store butikker et hidtil uset stort udvalg af bøger ud til store dele af USA. Da kæden var størst, fandtes der 1.249 Borders-boghandlere, men det er længe gået tilbage for selskabet.
To store fejl
Midt i 90'erne begik Borders den første store fejl ved at investere heftigt i musik-cd'er og DVD'er på et tidspunkt, hvor musikbranchen var ved at blive digitaliseret, og de eneste år har selskabet fejlet fatalt i to andre sammenhænge.
For det første har Borders været for dårlig til at få del i salget af bøger på nettet.
I stedet for at udvikle deres eget onlinesalg, outsourcede de det til Amazon, hvilket var det samme som »at række Amazon nøglerne til butikken«, som en analytiker forklarer det til radiostationen NPR.
For det andet forstod kæden først for sent, hvor stor en litterær revolution, der var begyndt med salget af e-bøger. Hvor Borders' nærmeste konkurrent, Barnes and Nobles-kæden har udviklet deres egen elektroniske boglæser, Nook'en, der ligner Amazons berømte Kindle, så sov Borders i timen.
E-bøger skaber vækst
Salget af e-bøger er eksploderet i USA i løbet af de seneste par år, og det trækker nu tydeligvis tæppet væk under store dele af papirbøgerne. I februar overhalede salget af elektroniske bøger salget af paperbacks i USA, og mere end hver sjette voksne amerikaner ejer nu en e-bogslæser, viser tal fra juni.
I denne måned er der desuden offentliggjort en analyse fra Nielsen Bookscan, der viser, at det samlede antal af solgte papirbøger er faldet med mere end 10 procent i første halvdel af 2011, og at faldet er allerstørst blandt antallet af skønlitterære voksenbøger, der faldt med hele 25,7 procent, samtidig med at salget af e-bøger steg. Især salget af bøger inden for de mest populære genrer som romancer, mysterier, science fiction og fantasy flytter over på nettet.
Ved en investorkonference for nogle uger siden kom det frem, at boghandler-kæden Barnes and Nobles er optimistiske for bogmarkedet, men at det er e-bøgerne, der skal skabe væksten. Kæden forudser, at salget på det amerikanske bogmarked samlet vil stige fra 23 milliarder dollar i 2010 til 27 milliarder i 2013, men at denne stigning udelukkende vil skyldes salget af elektroniske bøger, idet salget af papirbøger ventes af falde i samme periode med to milliarder dollar.
 

