Queer - fra skældsord til aktivistisk platform
Queer betød sær. Hvad betyder det efter årtiers aktivistisk brug?


Not gay as in happy but queer as in fuck u, lyder en parole. Som 'bøsse' og 'lebbe' gik queer fra at være et skældsord for seksuelle og kønslige afvigere til at være en platform for aktivistisk kamp. Siden blev det til en universitær retning. Til kunst, tv-serie og modeord. Men queer er stadig rammen om seksual- og kønspolitisk aktivisme og et rigt subkulturelt liv. Det er der både muligheder og problemer i.I 1990 fik aktivister i New York nok af homoorganisationernes forsøg på at gøre sig spiselige på et heterodomineret samfunds præmisser og forfattede queer-manifestet. Med erklæringer som I hate straights var retorikken mildt sagt uhøflig over for både heteroseksualitet og heteroseksuelle. Som den plakat, der under Priden for at par år siden prydede Københavns mure med teksten Stop hate crimes - bank en hetero.Forargelsen var stor, for det var jo 'omvendt racisme'. Går man bag om den konkrete ordlyd, må manifestationerne forstås som aktioner, snarere end bogstavelig ideologi. Aktioner, hvor 'tingene' vendes på hovedet for at afsløre det, 'vi' anser for selvfølgeligt. Et angreb på normer og på de normsættende, i stedet for appel om forståelse. Radikal queeraktivisme sætter fokus på det der sjældent nævnes, heller ikke i de rettighedsorienterede homobevægelser. Det, der tages for givet. Heteroseksualitet.Queer as in criticalDen radikale queeraktivisme angreb hetero-selvfølgeligheden ved at dyrke det klamme og perverse og være uhøflig over for 'normaliteten'. Siden er meget vand løbet i queer-åen. I queer-teori og i de dele af det aktivistiske queer-miljø, der trækker herpå, defineres queer som et kritisk perspektiv - ikke som noget, man kan være eller bør påtage sig.1990'er-grupper som Patruljen til Udrensning af Tvangsheteroseksualitet - inspireret af radikal lesbianisme i den frankofone udgave, af queer-manifestet og af sig selv - definerede 'lesbisk' som en 'ikke-identitet'. Dét man ikke kan være i et heterosexistisk samfund og derfor et afsæt for angreb snarere end for positivt synlighedsarbejde. Nyere queeraktivisme har taget endnu et skridt ud i identitets-eksorcismen. Inspireret af Judith Butler og af sig selv. Homo- og biseksualitet anses, som heteroseksualitet, for at være identiteter. Kategorier og kasser vi stoppes i, og at definere sig ved sin afvigende seksualitet er derfor at stoppe sig selv i kassen. En del af problemet snarere end af løsningen.Erkendelsen er hverken ny eller uvæsentlig. For at arbejderne skal gide gå ind på fabrikkerne, må de forstå sig selv som arbejdere. For at elever kan opføre sig som elever, også som dårlige elever, bliver de nødt til at se sig selv som elever. Ellers risikerer man, at de løber væk eller gør noget helt andet i skolen, end de skal. Så hvis mænd nu nægter at være mænd og kvinder at være kvinder, hvilke revolutioner kan det så ikke føre til?Problemet er blot, at det med ikke at ville være arbejder, ikke at ville være homo, bi og trans allerede er temmelig udbredt. Hvem vil ikke hellere hedde funktionær, selv om man får den samme lusede løn og ingen del i overskuddet? Hvor mange er ikke blevet alt for længe i skabet, fordi 'det andet' uden for heteroseksualiteten var et uoverskueligt ordløst kaos, og hvor mange har ikke undladt at kalde sig lesbisk, for det er sådan et grimt ord?Queer as in closetSom offensiv kritik af heterosocialiteten og dens forventninger, har queer et potentiale. Og ny-queer formår til tider at kommunikere, at også heteroer fastlåses af heteronormativitet og burde have interesse i at stille spørgsmålstegn ved den. Realistisk set også fordi queer bruger kulturelle former, som den heteroseksuelle del af den kulturelle middelklasse har koder til at forstå.Men queerteori-i-brug kan glemme, at udgrænsning af seksuelle afvigere også foregår gennem usynliggørelse. Er man en slags dame med smag for andre af slagsen, har kategorisering den fordel, at det gør det nemmere at få fat på damerne. Hvis man sørger for, at det er kendt vidt og bredt, hvilken begærsretning man har. Påtager sig skidtet. Hvis queer ser sig blind på kategoriernes ondskab, risikerer man at overse heteronormativitetens praktiske magtfuldhed. At skabet ikke forsvandt med postmoderniteten - eller med at man sprang ud. På dårlige dage er vi til queerede fester stadig heteroseksuelle, indtil det modsatte er bevist.Mette Buchardter pædagogikforsker, underviser og lebbe
