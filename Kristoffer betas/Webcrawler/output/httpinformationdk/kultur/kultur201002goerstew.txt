Nu gør Stewart grin med Obama
I 2008 brokkede den populære vært for 'The Daily Show' sig højlydt over, at Barack Obama ikke var til at gøre grin med. Men nu har Jon Stewart fået rigeligt med verbalt skyts mod den pressede præsident
Jon Stewart har kastet sig over Barack Obama - til stor moro for konkurrenterne på Fox TV.


 WASHINGTON DC - Sjovt er det ikke at være den amerikanske præsident Barack Obama lige nu. Menings- målingerne af hans personlige popularitet rasler nedad. Men en ting har præsidenten indtil videre kunnet regne med: At vennerne på liberale Comedy Central mestendels gør grin med højrefløjen. Men ak - nu står denne bastion også for fald. Som Washington Post kunne rapportere i denne uge, har især den ultrapopulære studievært for The Daily Show, Jon Stewart, alle yngre liberales journalistiske darling, ikke sparet præsidenten på det seneste. Og det har vakt opsigt såvel i de andre medier som i den overvejende demokratiske inderkreds af mediejournalister i både New York og Washington DC.
F.eks. talte Obama i sidste uge til en skoleklasse i Falls Church, Virginia. Stewart bragte samme aften et lille videoklip, hvor der blev zoomet ind på to telepromptere.
»En teleprompter? Man opsætter en teleprompter i et klasseværelse fyldt med elever fra sjette klasse. Altså jeg er ikke politisk rådgiver eller spindoktor for nogen kampagne eller noget, men det er måske ikke lige verdens fedeste photo opportunity,« lød det påtaget opbragt fra Stewart til publikums latter.
At præsidenten faktisk ikke brugte teleprompteren før senere under en pressekonference i lokalet, var en detalje, som satirikerne i Comedy Central valgte at se stort på.
På især Fox TV er præsidenten ofte blevet kritiseret for ikke at være i stand til at holde taler uden teleprompter. Den konservative kanal glædede sig da også efterfølgende: »Jon Stewart håner Obamas teleprompter-afhængighed«, lød det, da videoen blev lagt ud på stationens hjemmeside.
Stewart er sprunget ud
På det konservative magasin The Weekly Standard mente redaktør Bill Kristol, at Stewart »er kommet ud af skabet«. »Jon har altid været en krypto neo-con«, lyder det muntert fra Kristol, der slår fast, at »en neokonservativ er en liberal, der er blevet slået omkuld af virkeligheden«.
Hvilken forskel fra 2008, hvor Stewart indrømmede, at han gav Obama lang line, fordi han syntes, det var svært at finde noget at gøre grin med, og fordi han »nok har en liberal bias og i øvrigt ikke ønsker at være racist«.
Nu overlever satiriske programmer naturligvis først og fremmest ved at gøre grin med magtens mænd og kvinder, så det burde ikke være nogen overraskelse, at ikonet Stewart har kastet sig over Obama.
Men som Washington Post skriver, er præsidenten sig pinligt bevidst, at det er vigtigt at stå sig godt med de populære, satiriske aften- shows. Så selv om Stewart indtil videre kun har skudt med det lille gevær mod Obama, så er det bemærket i Det Hvide Hus, at præsidenten p.t. bliver karikeret som en veg, ubeslutsom og stiv politiker, der ikke rigtig får noget gennemført.
»Med Stewarts platform giver selv en lille salve et stort ekko,« skriver avisens respekterede mediekritiker Howard Kurtz.
Forvent et modangreb snarest. Bagsidens korrespondent holder øje.


