Elbæk: Jeg kan se mig selv fuldstændig i øjnene
Uffe Elbæk skulle i går forsvare sig mod anklager om nepotisme, vennetjenester og lemfældig omgang med skattekroner. For ministeren handlede det om overlevelse. For Pia Kjærsgaard handlede det samtidig om et gammelt opgør med en politik, der prioriterer gøgl og artisteri over bevaringsværdige nationalklenodier
Kulturminister Uffe Elbæk var manden i centrum på Christiansborg i går.


 Åh, hvor er det dog synd for KaosPiloterne, hva?«
Daværende partiformand Pia Kjærsgaard (DF) havde svært ved at skjule sin sarkasme, da det under finanslovsforhandlingerne i 2003 lykkedes hende og Dansk Folkeparti at få fjernet den årlige offentlige støtte til den aarhusianske skole. Der var tale om en krigserklæring mod selve symbolet på den caffe latte-drikkende iværksætterkultur – og budskabet gik klart igennem hos skolens daværende rektor, Uffe Elbæk.
»Vi er nærmest blevet dolket i ryggen,« lød hans kommentar.
I går stod de to igen ansigt til ansigt i en sag, Uffe Elbæk formentlig også helst ville have været foruden. På et åbent samråd, indkaldt af blandt andre Dansk Folkeparti, skulle den radikale kulturminister forklare, hvorfor han har har afholdt middage for 180.000 skattekroner på Akademiet For Utæmmet Kreativitet (AFUK), hvor han selv tidligere har siddet i bestyrelsen – og hvor hans mand i dag er ansat.
Information fulgte med Pia Kjærsgaard fra hendes kontor i Provianthuset til samrådslokalet på Christiansborg.
– Hvad er det principielle i den her sag?
»Selvfølgelig er det forkasteligt at bruge 180.000 skattekroner i en tid, hvor riget fattes penge. Men det er mere det, at ministeren tilsyneladende er fuldstændig uden dømmekraft, der bekymrer mig«
– Du og Uffe Elbæk har haft jeres stridigheder gennem årene. Hvor meget handler det her om at få stukket lidt til Uffe Elbæk, nu chancen byder sig?
»Altså, nu siger du stukket lidt til ... Det er ikke Uffe Elbæk som person, jeg er ude efter, men jeg har et problem med hans meget aparte syn på kulturpolitikken. Én ting er, at han er så ivrig efter at vise Akademiet for Utæmmet Kreativitet frem. Men hvorfor er han ikke alle mulige andre steder? En kulturminister skal jo være bred.«
– Du mener ikke, han er bred?
»Nej, jeg synes, han er alt for snæver. Jeg forstår godt, at han prioriterer noget af det, der interesserer ham, men det kan han jo ikke udelukkende gøre. Hvad med al den bevaringsværdige kultur? Den Gamle By i Aarhus, Gl. Estrup og Fregatten Jylland. Dem er han fuldstændig afvisende overfor.«
– Så vidt jeg ved, har de da også fået bevillinger ...
»Jajo, jeg skal altså hilse og sige, at de ikke helt er tilfredse derovre,« siger Pia Kjærsgaard og skubber døren op til en kødrand af journalister og kameraer, som venter på dagens hovedperson, Uffe Elbæk, der i samme i øjeblik kommer gående op ad trappen. De to at udveksler kort et »hej«, inden Elbæk blændes af et uvenligt lys fra fem rullende kameraer og omringes af spørgelystne journalister.
»Så fik han da sit cirkus,« siger Dansk Folkepartis kulturordfører Alex Ahrendtsen muntert og kanter sig forbi kødranden.
Da dørene til samrådet fem minutter senere bliver lukket, fortsætter Alex Arendtsen den spydige tone i rollen som spørgsmålsstiller:
»Det er helt overvældende med den interesse, der pludselig er for kulturstof – men det har ministeren jo selv sørget for,« siger han og understreger, at han i løbet af den kommende time forventer af få afklaring på, hvorvidt »ministeren har brugt sin stilling til at begunstige familie og venner.«
Det skal vise sig at blive et ualmindeligt langt samråd, der trækker ud i flere timer og ender med, at ministeren taler sig selv tættere på sin egen afgang.
Rundt i manegen
I sin indledende redegørelse gør Uffe Elbæk det klart, at ideen om at oprette en nycirkusuddannelse ikke er nogen ny idé, at beslutningen har været mange år undervejs, og at såvel Dansk Folkepartis Louise Frevert som den daværende konservative kulturminister Brian Mikkelsen selv aktivt har arbejdet for den. Det er altså ikke i sig selv dubiøst, at han som siddende kulturminister ønsker at professionalisere artistmiljøet i Danmark. Kun én ting fortryder han: At han holdt et møde på AFUK – det sidste af i alt fem – efter at hans mand var blevet ansat.
»Jeg ville så gerne kunne spole tiden tilbage, men det kan jeg ikke. Og det er jeg meget ked af,« siger Elbæk.
Han fortæller, at han for at undgå tvivl om sin habilitet har besluttet, at de kommende forhandlinger om uddannelsen og dens placering skal lægges over i et andet ministerium. Og så, langt om længe, kommer dén tilføjelse, der skal få samrådet til at trække i langdrag: Han siger, at der endnu ikke er taget stilling til, om den nye artistuddannelse skal foregå i regi af AFUK, underforstået at der så heller ikke er belæg for at anklage ham for inhabilitet.
Men den køber Venstres kulturordfører Michael Aastrup Jensen ikke. Han har taget sin iPad med til samrådet, og midt under Uffe Elbæks talestrøm klikket sig ind på AFUK’s hjemmeside, der både skriver »Hurra!« og takker Københavns Kommune og Kulturministeriet for at have sørget for »en nycirkusuddannelse i Danmark«. Har AFUK misforstået det hele?, vil Michael Aastrup Jensen vide.
»Når jeg siger, at det endnu ikke er besluttet, så er det fordi, AFUK ikke står eksplicit nævnt på finansloven,« forsøger Uffe Elbæk sig, men det er på ingen måde et svar, der tilfredsstiller hverken Pia Kjærsgaard, Michael Aastrup Jensen, Lars Barfoed – eller for den sags skyld Per Clausen (EL), der udelukkende har nikket ja til en nycirkusuddannelse på den betingelse, at det bliver landets bedste uddannelsessted, AFUK, der skal stå for den. Og så må Uffe Elbæk igen på tilbagetog og præcisere, at han blot havde været »formalistisk« i sit svar, og at han »i praksis« heller ikke kunne forestille sig, at andre end AFUK skulle tage sig af den. Og så er vi – efter halvanden times omvej – tilbage ved start:
»Hvorfor i alverden skulle vi trækkes rundt i manegen i to timer,« siger Michael Aastrup Jensen, der mener, ministeren har forsøgt at lægge et røgslør ud. Lars Barfoed er endnu mere vred: »Ministeren bringer sig meget tæt på at forsøge at føre udvalget bag lyset i forbindelse med den her sag,« konkluderer han.
Godt to timer inde i samrådet kan Axel Arendtsen nu endelig få svar på anklagerne om nepotisme og vennetjenester.
»Det kan godt være, det kan tolkes sådan. Men jeg kan se mig selv fuldstændig i øjnene,« siger Uffe Elbæk og tilføjer, at han har svært ved at »se problemet«.
»Det er måske i virkeligheden dét, der er problemet,« mumler Pia Kjærsgaard for slukket mikrofon.
En halv time senere tager samrådet endnu en dramatisk udvikling, da det viser sig at Uffe Elbæk rent faktisk blev advaret af en embedsmand om, at det var en dårlig idé at lægge mange arrangementer på AFUK.

