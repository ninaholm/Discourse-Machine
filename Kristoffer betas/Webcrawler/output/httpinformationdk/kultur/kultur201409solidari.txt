Solidaritet er en mulighed
De belgiske filmbrødre Jean-Pierre og Luc Dardenne fortæller historier om helt almindelige mennesker og deres hverdag. Brødrenes seneste film, ’To dage, en nat’, tager udgangspunkt i den økonomiske krise i Europa og handler om en kvindes kamp for værdighed og solidaritet
To dage, en nat handler om kvinden Sandra, der skal forsøge at overtale sine kolleger til at stemme for, at hun skal have sit arbejde igen, i stedet for at de selv får en hårdt tiltrængt, årlig bonus.


 Jeg vil gerne fortælle en lille historie om, hvad film er for os,« siger Jean-Pierre Dardenne og ser på mig. Sammen med sin bror, Luc, der sidder ved siden af, er han en af den europæiske filmverdens mest respekterede instruktører, og vi er alle tre til filmfestival i Cannes, hvor de har præsenteret deres nye film, To dage, en nat.
De to midaldrende, belgiske brødre tilhører et forholdsvis lille broder- og søsterskab af instruktører, som bekymrer sig om andre, helt almindelige mennesker, og i film som Sønnen (2002), Barnet (2005) og Drengen med cyklen (2011) har de fortalt empatiske, solidariske og menneskeligt spændende historier om at få tilværelsen til at hænge sammen, hvis man befinder sig på samfundets bund.
Det er, da jeg spørger, om brødrene med deres film netop gerne vil vise mindre heldige mennesker, at der er nogen, som tænker på dem, at Jean-Pierre begynder at fortælle sin historie.
Solidaritet og ikke penge
»Den foregår i New York i 1950’erne og handler om en omrejsende sælger, der er racist,« siger Jean-Pierre Dardenne.
»Han kan ikke lide sorte. Han ankommer til New York og leder efter et hotel, men det eneste, han kan finde, er næsten fuldt booket. Der er kun ét værelse ledigt, og det skal han dele med en anden mand, en sort mand, der allerede ligger og sover. Sælgeren er ikke glad for det, men han er nødt til at acceptere det. Han siger til receptionisten, at han skal nå et tog kl. 5 den næste morgen, og at han skal vækkes kl. 4. ’Men husk at vække den rigtige. Jeg er den hvide, ikke den sorte mand’. Om aftenen har han ikke lyst til at opholde sig på værelset sammen med en sort mand, så han går ned i baren, og han drikker og morer sig. Han finder sig hurtigt nogle nye venner, og for sjov maler de hans ansigt sort med den brændte ende af en korkprop. Om morgenen bliver manden vækket af receptionisten, og han når sit tog. Han går på toilettet for at vaske sig lidt, ser i spejlet sit sorte ansigt og siger, ’åh Gud, de vækkede den sorte mand i stedet for mig’.«
»Det er præcis det, vi forsøger at gøre med vores film, at få folk til at se, hvem de i virkeligheden er. Denne mand havde aldrig overvejet, hvem han egentlig var, at han slet ikke var så forskellig fra en sort mand. Med To dage, en nat vil vi fortælle folk, at solidaritet er vigtigere end penge, at det ikke kun handler om at have succes i livet, eller lære vores børn, at de skal gå i de bedste skoler og være dygtigere end de andre elever og vinde konkurrencer og fodboldkampe. Der er andre ting, der er essentielle. Vi prøver at forandre den måde, folk opfatter sig selv på i forhold til livet og verden omkring dem.«
Film og politik
To dage, en nat tager udgangspunkt i den økonomiske krise, der gennem de seneste seks år har hærget i det meste af verden, ikke mindst Europa. Filmen handler om en kvinde, Sandra (Marion Cotillard), der på grund af en depression har været sygemeldt fra sit arbejde på en mindre fabrik. Nu er hun klar til at arbejde igen, men fabrikken er blevet ramt af krisen.
I løbet af en lang weekend må Sandra så forsøge at overtale sine kolleger til at stemme for, at hun skal have sit arbejde igen, i stedet for at de selv får en hårdt tiltrængt, årlig bonus. Der er nemlig ikke råd til begge dele, meddeler fabrikkens direktør.
»Nogle gange er det virkelig uinteressant, når filmskabere taler om politik,« siger Luc Dardenne – han og broren skiftes til at svare – da jeg spørger til brødrenes syn på den økonomiske krise. For ham og Jean-Pierre handler det om mennesker, ikke mekanik og systemer.
»Vi ville fortælle en historie, vi var interesseret i. Vi har ikke i sinde at komme med udmeldinger omkring, hvordan vi kan omorganisere arbejderne og fagforeningerne. Vi ved alle, hvad der bør gøres, men det er ikke op til os at komme med store statements omkring det.«
Alvorlig krise
Det lykkes dog at få de to brødre til at sætte et par ord på situationen i Europa, som de ser den.
»Der er mere end fem millioner arbejdsløse mennesker, og Sandra viser os, at det er muligt at finde solidaritet blandt arbejderne, selv om der ingen fagforeningsrepræsentanter eller tillidsfolk er på små og mellemstore virksomheder. Det lykkes hende at skabe solidaritet blandt sine kolleger, selv om de alle er under et stort pres og frygter at miste deres arbejde og penge, fordi de i forvejen får så lidt i løn,« siger Luc, lige inden væggene i den store pavillon på stranden, hvor vi sidder og snakker, vælter på grund af et voldsomt vindstød fra Middelhavet.
Det er næsten helt symbolsk, og Jean-Pierre Dardenne skynder sig da også at sige, at »som du kan se, er den økonomiske situation i Europa meget dårlig«.
Der foregår mange ting i To dage, en nat, som ikke kun har med penge og solidaritet at gøre. Filmen handler også om, hvordan et depressionsramt menneske må kæmpe for at holde sig oven vande, hvordan Sandra prøver at holde fast i sin værdighed, mens hun nærmest skal tigge andre om at hjælpe sig, og hvordan det hele påvirker hendes familie med to børn og en mand, som gerne vil være der for hende.
Jeg spørger de to filmbrødre, hvordan de har formået at finde en balance mellem historiens mange forskellige elementer.
»Vi begyndte med en historie om en enkelt kvinde, Sandra,« siger Jean-Pierre Dardenne.
»Det er kernen i filmen, som vi langsomt har udbygget. At hun beslutter sig for at kæmpe og ringe på døren hos sine kolleger og forsøge at overbevise dem om at stemme på hende i stedet for deres egne bonusser. Det er en historie, vi har tænkt på i 10 år. Men vi kunne ikke finde ud af at udvikle den, fordi vi kunne ikke finde den rigtige person til at akkompagnere hende. Men da vi fandt på hendes mand, Manu, der er den første, som er solidarisk med hende gennem den kærlighed, han har til hende, lykkedes det os at komme videre med historien i forhold til Sandra.«
Moralske spørgsmål
Med så meget og så vigtigt på hjerte er spørgsmålet, om brødrene gerne vil opfattes som moralister.
»Det afhænger af, hvad du mener med moralister,« siger Jean-Pierre Dardenne.
»Hvis det ikke er i betydningen, at vi moraliserer, men i stedet er interesseret i moralske spørgsmål, så ja. Der er moralske spørgsmål overalt. I den økonomiske situation findes et moralsk spørgsmål. Hvis vi er en flok mennesker med en flaske vand, er det et moralsk spørgsmål, hvordan vi deler den flaske vand. Og det gør sig gældende i alt, hvad vi foretager os.«
Der er endnu et par dage til Europa-Parlamentsvalget, da vi mødes i Cannes, og Jean-Pierre kommer ind på valget, da han taler om, hvad der er brug for i Europa lige nu.
»Den økonomiske krise fremelsker utvivlsomt individualisme, rivalisering og hård konkurrence blandt arbejderne. Måske er det en utopi, men der er hårdt brug for solidaritet, og vi er nødt til at kæmpe for, at solidariteten består og spredes overalt. På søndag stemmer vi for eksempel ved EU-valget, og jeg synes, at det vil være en vældig god idé med en sygeforsikring på et europæisk niveau, hvor alle europæiske borgere sikres helbredsforsikring, arbejdsløshedsunderstøttelse for alle. Det er tid til at kæmpe for den slags, men i stedet synes vi at være mere optaget af individualisme og af at fremme vores egne interesser. Det ser vi også på det nationale niveau – der er en politisk bevægelse hen imod det. Vi er nødt til at vise solidaritet på et europæisk plan, for eksempel over for lande som Grækenland.«
Forsigtig optimisme
Men trods krisen og den manglende solidaritet, tror brødrene alligevel på Europa, hvilket den forholdsvis optimistiske slutning på To dage, en nat også viser.
»Det demokratiske system, vi lever i, er bedre end andre systemer,« siger Luc Dardenne.
»Det er godt, at vi bor i lande, hvor folk, selv om de er fattige, kan blive lægebehandlet lige så godt som rige mennesker, fordi vi betaler skat. Det gælder også skoler og øvrige uddannelser. Men selvfølgelig er vores demokratiske samfund skrøbeligt og har måske nok brug for forbedringer, og nogle gange er vi nødt til at slås for at opnå de forbedringer.«
Det gør Sandra i To dage, en nat, og det gør brødrene Dardenne i deres film.
’To dage, en nat’ har premiere i dag.

