Royal kulturpris og ros til Tina Dickow



 "En musiker, der virkelig vil høres". Det var blot én blandt mange rosende vendinger, som kronprinsen brugte til at beskrive Tina Dickows talent, da hun i aften fik overrakt Kronprinsparrets Kulturpris 2008 i Operaen på Holmen i København. 
 Ud over prisen og en check på 500.000 kroner kan den århusianske sangerinde nu bryste sig af, at kronprins Frederik er tydeligt imponeret af sangerindens talent. 
 - Det kræver et særligt talent at skrive sange, der kombinerer den gode melodi og det spændende sprog med personlige og alment vedkommende betragtninger, sagde kronprinsen i sin tale til Tina Dickow.
 Han lagde vægt på, at Tina Dickow har en særlig evne til at fortælle om de svære ting i livet i lettilgængelige ørehængere.
 - Tina Dickow er en sangskriver, som har modet til at se det modsætningsfyldte og besværlige ved tilværelsen i øjnene, og som evner at formidle det i et ganske særligt og livsbekræftende tonefald, mange kan identificere sig med, sagde kronprins Frederik.
 Kronprinsen roste hende desuden for at have den tålmodighed, som det kræver, at blive hørt blandt mange andre musikere.
 Kronprinsparret uddelte desuden en velgørende donation på 250.000 kroner, som i går gik til Morgencafeen for Hjemløse, der ligger på Blågårds Plads på Nørrebro i København.
 Det er fjerde gang, at kulturprisen uddeles til en yngre markant skikkelse i dansk kunst- og kulturliv.

