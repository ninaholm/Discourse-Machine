Sune Berg snuppede sin syvende titel
Spændende sidste runde ved skak-DM i Svendborg


 Situationen inden 9. og sidste runde af årets skak-DM var ganske enkel: Vinderen af partiet mellem stormestrene Curt Hansen og Sune Berg Hansen ville blive Danmarksmester, men Sune kunne nøjes med remis, mens Curt havde – den i denne sammenhæng noget mindre – fordel af at skulle føre de hvide brikker. Det blev til et meget kontrolleret parti fra begge parters side, hvor den fordel, der måske tegnede sig for hvid i partiets indledende fase, efterhånden forsvandt som morgendisen over Svendborg Sund:
1.c4 e6 2.Sf3 d5 3.g3 dxc4 4.Lg2 Sf6 5.Da4+ Sbd7 6.Dxc4 a6 7.Dc2 c5 8.Sc3 Ta7 9.0–0 b5 10.a4 b4 11.Sb1 Le7 12.d3 0–0 13.Sbd2 a5 14.Sc4 Lb7 15.Td1 Sb6 16.Sfe5 Lxg2 17.Kxg2 Da8+ 18.f3 Sfd7 19.Sxd7 Sxd7 20.e4 Ta6 21.Le3 Tc6 22.Tac1 Tfc8 23.Df2 Da6 24.h4 Lf6 25.b3 Lc3 – denne løber er et søm i knæet på hvid - 26.Tc2 Da8 27.g4 e5 …
Se diagrammet.
Det er svært at se, hvordan hvid kommer videre fra denne stilling, og for at forstyrre balancen vælger Curt at ofre kvalitet for bonde med:
28.Txc3!? bxc3 29.Dc2 Ta6 30.Dxc3 f6 31.Ld2 Sf8 32.Sxa5 ...
Momentant har hvid to bønder for kvaliteten, men det er stadigt umuligt at få en håndgribelig fordel, og Sune styrer sikkert ind i remishavnen:
32. - Se6 33.Sc4 Td8 34.Le3 Db7 35.a5 Db5 36.Tb1 Ta7 37.Dc2 Tad7 38.Td1 Tb7 ...
Trækgentagelsen hænger i luften, og man tog remis her.
Slutstillingen ved DM 2015 blev:
1. Sune Berg Hansen, Helsingør, 6,5 points 2. Curt Hansen, Philidor, 6 p. 3.-5. Kassa Korley, Øbro, Jens Kristiansen, Bornholm, og Allan Stig Rasmussen, Jetsmark, alle 5 p. 6.-7. Jens Ove Fries Nielsen, Viborg, og Mikkel Antonsen, Næstved, begge 4,5 p. 8. Igor Teplyi, Aarhus, 3,5 p. 9. Simon Bekker-Jensen, Philidor, 3 p. 10. Jacob Carstensen, Brønshøj, 2 p.
Det var Sune Berg Hansens syvende DM-titel. De forrige kom i 2002, 2005, 2006, 2007, 2009 og 2012. Flest DM-titler har Erik Andersen, der hærgede dansk topskak i 1920’erne og 1930’erne og blev Danmarksmester hele tolv gange, mens Sune i den statistik nu er krøbet op på andenpladsen foran Curt Hansen og legendariske Bent Larsen, der begge vandt DM seks gange. Larsen var Danmarks stærkeste spiller i cirka 30 år, men deltog efterhånden sjældent i DM.

