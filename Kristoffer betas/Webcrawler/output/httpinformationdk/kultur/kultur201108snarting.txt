Snart vil ingen lytte
Der er gået konservativ rust i flere af de store dagblades musikdækning. Centralistiske musikredaktører brokker sig over, at musikverdenen har forandret sig uden at anerkende de åbenbare fordele derved og risikerer dermed at miste en hel generation af nye læsere


Et generationsopgør spirer i dansk musikkritik og -journalistik. En diskussion om smagsdommeri og bred smag, kritisk integritet og leflen for masserne er kommet i luften.På den ene side anmeldere på nogle af de store dagblade og frokostaviser, på den anden Roskilde Festivalens ledelse, bloggere, musiksites og minsandten også vrede læsere af Politiken.Diskussionerne er kommet i luften blandt Politikens læsere, mellem Roskilde og Politiken, bloggere og undertegnede ikke mindst på grund af Politikens musikredaktør og anmelder Erik Jensen og hans gentagne ikke synderligt velunderbyggede angreb på Roskilde Festivalen.I onsdags fik angrebene tilføjet en endnu mere skinger tone, da Jensen leverede en lige så usaglig hyldest til den netop overståede Smukfest i Skanderborg.Jeg var der ikke selv. Men Erik Jensen havde heller ikke selv overværet årets Smukfest, der bragede løs i weekenden, da han onsdag for en uge siden skrev følgende:»I Skanderborg lægger man program efter, hvad publikum vil have, og hvad der virker, i stedet for hvad der er in lige nu på en perifer blog eller hos klubben af indieinspirerede anmeldere, sådan som tilfældet synes at være i Roskilde. Det er denne defensive tilgang til programlægningen at man er så bange for at skuffe de udvalgte få, at man ikke tør overraske, være folkelig eller bare lidt sjov der gør, at Roskilde Festival har mistet sin særstatus.«Det synes at være en uantastelig kvalitet at give publikum, hvad festivalen og/eller Erik Jensen vel at mærke mener, at publikum vil have. Men prøv at erstatte 'I Skanderborg' med 'På Christiansborg', og ordet 'program' med 'politik' og 'publikum' med 'vælgerne' i sætningen 'I Skanderborg lægger man program efter, hvad publikum vil have' ...Det er samtidig i Jensens optik diskvalificerende, at blogs er perifere. Men det er jo netop en ny generation af musikbloggeres styrke, at de tilsammen udgør et decentralt kor. At bruge deres perifere status som et argument for ubetydelighed er at misforstå en moderne brugerkultur og at gå magtkoncentrationens ærinde vel at mærke fra en centralistisk position lunt i indlejret højt i hierarkiet.FolkelighedOg hverken folkelig eller overraskende?Come on, Roskilde anno 2011 havde da en del blockbustere deres kvaliteter eller mangel på samme ufortalt såsom Kings of Leon, Deadmau5, L.O.C. og på de mindre scener Status &amp; Chase, Magnetic Man, Janelle Monáe og De Eneste To. I nogle tilfælde er det bare en anden form for folkelighed.Og enhver, der betrådte det mørklagte Arena-telt under Chris Cunninghams video- og lydbombardement, kan tale med om decideret overrumpling.Erik Jensens magtposition og konservatisme er symptomatisk for et behov for enten et generationsskifte eller en erkendelsesproces på flere musikredaktioner i Danmark. Ja, at kritisere Roskilde Festivalens musikprogram for at være »defensivt« virker i bedste fald unødvendigt polemiserende, i værste fald uoplyst.Og det samme gælder, når Berlingske Tidendes Thomas Søie Hansen skriver, at festivalen »leflede langt hen ad vejen for det tomme ingenting«.Morgendagens stjernerDer var ellers tro på både fremtid og mangfoldighed. Der var flere af morgendagens stjerner at finde James Blake, OFWGKTA og Janelle Monáe og overflødighedshorn af især afrikansk musik, f.eks. et historisk møde mellem det politiske ikon Fela Kutis to sønner Seun og Femi.Årets program gik i høj grad offensivt til sit publikums musikalske vanetænkning og horisont. Men det er åbenbart en populistisk offensiv, som i hvert fald Erik Jensen efterlyser.»Man savner nogle navne, der vil kunne få Danmarks bedste scene, den Orange, til at lyse i mørket som samlingspunkt for festlighederne,« skrev Jensen i juli om Roskilde.Men hvad der synes at undslippe musikredaktøren, er, at enorme samlende begivenheder også kan være repressive. Og at få spredt festen ud på mange scener og i mangfoldige varianter er en åbning ud til flere former for fællesskaber ud af den monokulturelle osteklokke.Musik kan være så meget mere end underholdning. Og multikulturelle og flerdimensionelle musikfestivaler kan nedlægge ligusterhække i vores hoveder. Vande eftertanken, eksplodere horisonterne, gøde nye fællesskaber, føde tolerance og nå, ja, banke helt uventede former for fest op.Det er anmelderens hverv at spille temperament såvel som faglighed op mod alle musikkens muligheder. Det er hendes eller hans hverv at prioritere i en vekselvirkning mellem personligt engagement og kulturel relevans.Flere skribenters skriverier har ikke længere karakter af saglige angreb på en festival i Roskilde, men af forsvar for egen konservatisme. Og så forekommer det denne signatur, at aviserne svigter deres forpligtelse som fora for åben, saglig kulturel diskussion.Måske vil nogen indvende, at Jensen &amp; co. i det mindste er debatskabende. Men som vi ved fra klimadebatten er alle ekstreme synspunkter ikke nødvendigvis værd at bringe til torvs. De kan ofte bare generere støj, skabe forvirring og unødvendige kampe. Forhindre os og dagbladene i at komme videre. Hvilket skader debatniveauet, som i forvejen har svært ved at finde fodfæste mellem kommentarfelter, avisspalter og blogposts. Her hjælper skingre yderpositioner ikke.Imens både Erik Jensen og overtegnede er blevet ældre, er der kommet en ny generation til. De ser musik på en anden måde, navigerer med stor nydelse i en ny fragmenteret kultur. Og de må vende sig hovedrystende væk fra Politikens musikredaktør, som synes at væmmes ved det faktum, at fordums magtstrukturer i musiklivet er brudt ned.Topstyrede tiderDet bekymrer mig, at Jensen kolporterer sin romantiske længsel efter en bestemt form for idyl, en bestemt form for kollektive oplevelser (M.I.A.'s succes på Orange Scene duede ikke), sågar i en bestemt skala (udblokkede koncerter i det 6.000 mennesker store Cosmopol-telt duede heller ikke). Og det bekymrer mig yderligere, at det foregår i en avis, der signalerer og dyrker tolerance, åbenhed og saglighed.Længselen mod den udblokkede Orange-koncert er også en længsel mod den gamle pladeselskabsstruktur fra før mp3-filer, download, pirater, Napster og andre grimme forekomster. Fra dengang nogle få multinationale selskaber styrede markedet og distributionen, i høj grad prægede radiokanalerne og musikpressen og i øvrigt krævede ågerpriser for deres cd'er, som ofte kun indeholdt tre gode numre. Det var topstyrede tider. Men også trygge tider i rockkulturen, for anmelderne vidste, hvad de skulle skrive om. Og det var meget nemmere at få folket samlet omkring en enkelt begivenhed, fordi man gennem årtier var blevet vænnet til at konsumere langt mere monokulturelt end i dag man vidste ganske enkelt ikke bedre.Dermed ikke sagt at vi er landet i et pluralistisk post-Napster paradis, men vi oplever immervæk langt fladere hierarkier et kulturelt skred, en eksploderet diversitet i udbud og efterspørgsel, distribution og ikke mindst formidling af musik. Det sprøjter ud med nye pladeselskaber, selvudgivende bands og unge mennesker, der formulerer deres meninger om og kærlighed til musikken. I nye skyer af meningsdannelser.Et generationsopgør har ladet vente på sig i dansk musikkritik. Måske kommer det fra neden?
