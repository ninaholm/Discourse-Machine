’Romanen er en moralsk form’
Lov og ret i fiktion forbinder vi normalt med kriminallitteraturen om skurke og forbrydelser. Men familieretten er mere interessant for romankunsten. Den ligger tættere på vores liv, og den forsøger faktisk at sige noget om, hvad der er det gode liv, siger Ian McEwan, der er aktuel på dansk med romanen ‘Barnets tarv’
Måske er jeg gammeldags, men jeg er egentlig ikke så interesseret i romaner, som ikke byder på en form for psykologisk åbenbaring, fortæller Ian McEwans.


 »Det vigtigste for mig er nysgerrigheden. At jeg selv er nysgerrig, når jeg skriver, men også at jeg vækker læserens nysgerrighed.
Den britiske forfatter Ian McEwans seneste bog, Barnets tarv, er nu udgivet i dansk oversættelse.
»Jeg ønsker mig, at romanen skal give indblik i, hvordan det er at være en anden. Det er sikkert et tilbageskuende ønske – sådan var det også, da jeg skrev mine seneste andre romaner,« siger han til Information. Vi mødes til en samtale, som kommer til at handle meget om netop nysgerrighed.
»Måske er jeg gammeldags, men jeg er egentlig ikke så interesseret i romaner, som ikke byder på en form for psykologisk åbenbaring. Det kan godt ærgre mig, at den modernistiske roman i det 20. århundrede gik væk fra karaktertegningen. Det mest spændende for mig er selve karakteren – at skabe et andet menneske. Det er en slags sult: selv at stå i centrum og så konstruere deres følelser, egenskaber og handlinger. Når man er nysgerrig på andre mennesker, bliver man også nysgerrig på deres valg. Og når vi er i de personlige valgs verden, handler det ikke mindst om etik og moral. Romanen er en moralsk form, ikke fordi den fortæller os, hvad der er rigtigt eller forkert. Men simpelt hen fordi den handler om at være interesseret i mennesker.
– Og når man er positivt nysgerrig i andre mennesker, kan man også håbe på, at det bliver vanskeligere at skade dem?
»Absolut. Nysgerrigheden er en grundlæggende livsholdning. Når vi bliver ældre, er det vigtigt at passe på, at vi ikke mister den. Den er også oppe imod militante modkræfter. Religion er en af de stærkeste af disse, fordi religionen tilbyder os en række færdige svar. Den er slet ikke interesseret i at spørge, hvem der skabte gud. Derved bliver den uhyre arrogant, meget lidt ydmyg og slet ikke præget af nysgerrighed. Videnskaben er mere nysgerrig. At blive et dannet menneske handler faktisk om, at vi skal lære at forstå, hvor lidt vi egentlig ved«.
En næsten-kærlighedshistorie
– Nysgerrigheden er jo ikke bare truet af aldring og stærk tro. Stærke følelser kan også undergrave. Hvis man er bange, deprimeret, rasende eller bekymret, kan man jo blive plagsomt skråsikker. På sig selv, andre og livets djævelskab i al almindelighed. Stress lukker sindet.
»Helt bestemt. For mig er nysgerrigheden knyttet til lyst. Og det at skrive er i sig selv en optimistisk handling. Bare tanken om at skulle miste denne glæde er skræmmende. I givet fald vil det også blive vanskeligt at skabe romankarakterer. Tab af glæde – antikkens anhedonia – rammer både fortiden og fremtiden. Gode minder blegner, og fremtiden bliver lidet håbefuld. Jeg forstår ikke, hvordan en komponist som Schubert eller en række forskellige forfattere overhovedet kunne skabe i en tilstand af depression«.
– Deres værker skabte de måske i tiden derefter. Så kan der opstå et behov for at sætte form på sine erfaringer.
»Barnets tarv handler om Fiona Maye, som er højesteretsdommer ved familieretten i London. Fiona har i årenes løb gravet sig ned i arbejdet, og det har tæret på det barnløse ægteskab. Hun skal dømme i en sag, hvor en 17 år gammel dreng lider af blodkræft. Familien er Jehovas Vidner, og de nægter at give tilladelse til blodtransfusion. Hun dømmer imod familiens overbevisning, og drengens liv reddes. Da drengen ser, hvor glade forældrene bliver, bliver han rasende på dem og forkaster sin tro. Han forelsker sig i Fiona og forfølger hende. Og hvad med hende? Drengen kunne være lige så gammel som den søn, hun ikke har. Det bliver til et kys. Og hvad så mere? Romanen er en næsten-kærlighedshistorie. Døre lukkes, og mennesker bliver adskilt. Jeg synes, det i dag er mere interessant at skrive næsten-kærlighedshistorier end de gamle kærlighedsromaner a la Jane Austen, som endte med, at de to fik hinanden til sidst. Ægteskabet har ikke længere en sådan forløsende status.«
Ian McEwan har været en markant og prisvindende engelsk forfatter i de sidste 40 år. I begyndelsen var han både feteret og fordømt – nærmest en skandalesucces. Nogle mente, han gik for langt i det perverse og groteske. Ian McEwan blev til Ian McAbre, den makabre. Jeg har mødt ham flere gange tidligere. Første gang var i 1999, da jeg interviewede ham i forbindelse med, at han fik Booker-prisen for romanen Amsterdam. Dengang, over et køkkenbord i hans daværende hjem i Oxford, var han frustreret over, at journalisterne har så svært ved at slippe taget i gamle karakteristikker om, at hans forfatterskab altid dyrker mennesker i grænsesituationer.
»I begyndelsen skrev jeg fra det unge menneskes trange psykiske rum. Jeg skrev om klaustrofobiske situationer i en form, som selv var klaustrofobisk – om ondskab og fremmedgørelse. Jeg søgte en frihed ved at melde mig ud. Fra disse lukkede rum drømte jeg om at slippe de lyse farver fri. Men dette var der ingen frihed ved overhovedet.«
Efter romansucceser som Soning (Atonement), som blev godt hjulpet frem af filmatiseringen, Ved Chesil Beach, som aktuelt er ved at blive indspillet som film, og Lørdag så læserne en ny Ian McEwan. Med den komisk-burleske Solar fra 2010 blev han endda kaldt en ’næstenhumorist’.
»Da jeg begyndte at skrive som ung, var jeg optaget af de hårde overflader og af selve sætningskonstruktionen. Jeg tillod ikke mig selv en fri adgang til mine karakterers sind. Så åbnede jeg mig. For kærligheden, børn, politik, videnskab, musik, moralske problemer og det store liv. Mit største kunstneriske engagement har længe handlet om, hvor vanskeligt det er at leve sammen. Det er for let at skrive om skurke, synes jeg. Det er langt mere interessant at se på, hvordan almindelige mennesker kan begå fejl«.
En candyflossmaskine
– Hvad betyder det mere konkret at opbygge en psykologisk karakter?
»Jeg forsøger ikke at kigge på konkrete personer og bygger ikke mine karakterer på personer, jeg kender. Jeg går ind i mig selv. Det er som en candyflossmaskine, hvor det med mig selv som centrum vokser sig gradvist større. Det er mind-making, nedefra og op, indefra og ud. Og der er selvsagt tale om en mental sløjfe: Handlinger udløser følelser, og følelserne styrer handlinger. Det er selvforstærkende.«
– En maskine hvor sukkerspindet også er empati? Der var en interessant artikel i videnskabstidsskriftet Science i 2013, af forskerne Kidd og Castano, hvor de viser, at også læsning af fiktion – en psykologisk åben læsning – fremmer evnen til at forstå andre mennesker?
»Dengang gik jeg imod konventionen. Jeg har ofte skrevet om kvinder som mere udviklede til at have intime forhold. Men langtfra alle kvinder, og ikke Fiona, er så gode til at håndtere deres eget følelsesliv.«
Domme kan ligne noveller
– Du er konsekvent som forfatter. I kraft af din klare og tydelige form er det næsten som at se en film. Men du er også uforudsigelig, fordi du bestandig skifter miljøer og temaer.
»Jeg er blevet mere optaget af, hvordan mine karakterer bliver skabt ud fra deres egne sammenhænge. Ikke bare hvem de er gift med, men hvordan de tjener deres penge, deres interesser, ekspertise og institutioner. Om det er en psykiater, forsker eller en dommer. Barnets tarv er bygget på virkelige hændelser. Børn, der tilhører Jehovas Vidner, bliver stadig dømt til livet. Men ikke mindst blev jeg inspireret af venner, som er dommere. Med min interesse for karakterernes moralsk valg tror jeg, det var uundgåeligt, at jeg før eller senere ville skrive en bog om en retssag. Jura er jo rigtigt og forkert sat i system, men med store muligheder for at dommerne kan udøve skøn. Mine venner, dommerne, lægger et stort arbejde i deres domstekster, og i den forstand bliver de også forfattere. De bedste domme kan ligne noveller, selv om de altid kommer med en konklusion.
Og familieret, som min karakter Fiona arbejder med, handler jo om kærlighed, og når kærligheden dør. Det, som begynder som kærlighed, kan blive til konflikter, had og retstvister. Og dommere skal mene noget om, hvad der er til barnets bedste. Lov og ret i fiktion forbinder vi normalt med kriminallitteraturen om skurke og forbrydelser. Men familieretten er mere interessant for romankunsten. Den ligger tættere på vores liv, og den forsøger faktisk at sige noget om, hvad der er det gode liv.
Og det bliver interessant, når vi ved, hvor afgørende dommerne er for en sags udfald. Og så viser det sig, at de er svage mennesker som os andre med kaotiske kærlighedsaffærer, skænderier og skilsmisser. Hvilke konsekvenser kan det få?«
© Finn Skårderud og Information. Oversat af Niels Ivar Larsen

