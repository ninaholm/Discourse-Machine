Bag kommunistpartiets kulisser
Kina II. Kinas Kommunistparti – og dermed Kina – får nyt lederskab i disse dage. Men hvad ved vi om partiet? Og hvordan dets styre påvirker Kina? Her er et forslag til fire bøger, der giver et bud
Kritik. De udenlandske forfattere tilbyder ikke et specielt positivt syn på udviklingen i Kina – og det gør alle kinesiske forfattere bestemt heller ikke. I Liao Yiwus bog ’The Corpse Walker – Real Life Stories’ portrætterer han de kinesere, der oftest befinder sig på bunden og som oftest ignoreres af det kinesiske samfund.


 BEIJING – »Partiet er som gud. Han er overalt. Du kan bare ikke se ham,« fortæller en kinesisk akademiker i Richard McGregors bog The Party – The Secret World of China’s Communist Rulers. Kommunistpartiet har siden sin grundlæggelse i Shanghai i 1921 holdt stramt fast i et grundprincip: hemmelighedsfuldhed. Det kan bevidnes ved den igangværende kommunistiske partikongres, hvor Kinas næste ledelse, anført af Xi Jinping, vil blive præsenteret. Det sker stort set bag lukkede døre. De færreste ved, hvad der sker. Eller hvordan det sker.
I modsætning til de kinesiske byers monumentale skyskrabere, de gigantiske fabriksområder og de himmelstræbende økonomiske væksttal, som let fanger opmærksomheden og blænder øjet, så fungerer partiets maskine i det skjulte. På trods af den store og tumultariske omvæltning, som Kina har været igennem, så er det fortsat »sovjetisk hardware«, som er den moderne kinesiske stats styresystem, argumenterer den tidligere korrespondent i Kina for Financial Times, Richard McGregor, der i sin bog tilbyder et sjældent forsøg på et kig ind bag partiets store og næsten hermetisk lukkede døre.
»Kinas Kommunistpartis system er på mange måder råddent, omkostningsfuldt, korrupt og ofte dysfunktionelt,« observerer McGregor. »Men systemet har også vist sig tilstrækkeligt fleksibelt og omstillingsparat til at absorbere alt, der er blevet kastet efter det. (…) I hvert fald inden for den nærmeste fremtid ser det ud til at dets (partiets, red.) ønske om at dominere verden som en kolos på sin egen uforsonlige vis vil blive opfyldt,« skriver han.
McGregor beskriver et parti, som siden formand Maos død i 1976 på utrolig vis har været i stand til at ryste Mao-tidens ufattelige rædsler af sig og har løsrevet sig fra de ideologiske lænker, der dødsdømte kommunisterne i Sovjetunionen. Det er ekstremt fleksibelt på det økonomiske område, men voldsomt rigidt i sin indsats for at opretholde den politiske kontrol.
McGregors bog er en fortælling om partiets mange paradokser. F.eks. at det fortsat kalder sig kommunistisk, mens det kinesiske samfund i dag snarere er nøgen kapitalisme end en drøm om lighed. »Vi er kommunistpartiet, og vi bestemmer, hvad kommunisme betyder,« siger Chen Yuan, en bankmand og søn af en veteran fra Maos Lange March, til McGregor.
Og i den forbindelse er paradokset, at Kinas ledere anerkender, at den største trussel mod deres autoritet er korruptionen, men at deres magt hviler på et system, der næsten gør korruptionen uundgåelig. McGregor hævder, at korruptionen er blevet en slags »transaktionsskat, der distribuerer de ulovligt tilranede midler blandt den herskende klasse (…). Det er blevet limen, som holder systemet sammen.« Ingen selvstændig institution er tillades at have autoritet over partiet. En uafhængig antikorruptionskampagne, vurderer McGregor, »kunne få hele bygningsværket til at brase sammen«.
Folkets kamp
Mens det virker uendeligt svært at trænge ind bag kommunistpartiets kulisser, så er det straks nemmere at beskrive konsekvenserne af partiets styre for landet og befolkningen. Et fint eksempel står den tidligere Kina-korrespondent for Washington Post Philip P. Pan for.
I sin bog Out of Mao’s Shadow–the Battle for China’s Soul fører han læserne dybt ind i 11 individers kamp for at lære at leve med nationens fortid med kaos og vold under Maos styre og selv kontrollere deres nutid og fremtid. Fra det nordøstlige Kina til avisredaktioner i den sydlige del af landet og fra retssale i småbyer og til landets mest velstående forretningsfolks kontorer fortæller Pan historierne om almindelige kinesere, som kæmper for politiske reformer.
I deres kamp mod partiet lader udfaldet til at være givet på forhånd: Ingen af dem vil vinde. Der er ingen happy endings for de arbejdere, journalister eller bønder, som tager kampen, skriver Pan. Men nogle af dem formår at gøre en stor forskel ved at presse systemet mod reformer, som regel ved at skabe opmærksomhed i offentligheden om landets problemer. Pan beskriver det kinesiske system som »det største og formentlig mest succesfulde eksperiment i verden med et autoritært styre«.
I bogens epilog skriver journalisten: »De fremskridt, der måtte være sket inden for de seneste år – de friheder, som kineserne nu nyder – er kun sket, fordi individer har krævet dem og kæmpet for dem, og fordi partiet har givet sig på grund af presset.«
Bunden af samfundet
De udenlandske forfattere tilbyder ikke et specielt positivt syn på udviklingen i Kina, men der er uheldigvis heller ikke meget hjælp at hente hos den kinesiske forfatter Liao Yiwu. I hans bog The Corpse Walker–Real Life Stories portrætterer han gennem interviews de kinesere, der oftest finder sig på bunden og som oftest ignoreres i det kinesiske samfund. Blandt dem er toiletpasseren, politisk udstødte, menneskesmuglere, et medlem af den jagede Falun Gong-bevægelse og migrantarbejdere.
»I løbet af Kulturrevolutionen følte vi, at vi var uovervindelige, og vi søgte at redde hele verden med kommunisme,« fortæller en tidligere rødgardist til Liao Yiwu og fortsætter: »Nu kan jeg ikke engang redde mig selv«.
Død og lidelse, forårsaget direkte eller indirekte af regimet, gennemsyder Liaos interviews. Der er faren, hvis egen uddannelse blev afbrudt på grund af politiske kampagner, som advarer sin søn mod at involvere sig i demokratibevægelsen i 1989: »Det kan godt være, at partiet på et givet tidspunkt løsner op for den politiske kontrol. Men så snart du slækker på opmærksomheden, kommer de efter dig.«
Sønnen tager alligevel af sted og bliver dræbt i styrets massakre mod folket.
»De dumme svin!« raser faren mod styret.
Hvis det alt sammen er for deprimerende, så kan man jo også vælge at læse en af de bøger, som de kinesiske myndigheder udleverer til udenlandske journalister, der er akkrediteret til at dække den igangværende partikongres: What do you know about the Communist Party of China af Li Junru. Den er ikke overraskende en hyldest til Kinas »glorværdige« fremskridt under kommunistpartiets styre, og den forklarer, hvordan partiet og det kinesiske folk sammen har »banet vejen for opførelsen af socialisme med kinesiske karaktertræk«. Bogen har som mål at fjerne de mange og deprimerende »misforståelser i udlændinges forestilling om Kinas Kommunistparti«.
McGregor, Pan og Liao kunne måske lære noget af den bog.

