Nye tider - ny censur



 Efter Barack Obama er blevet præsident, skal der ryddes ud og ryddes op. Det mener i hvert fald gymnasielærer John Foley fra den sydlige del af staten Washington. 
Han har, i et læserbrev i Seattle Post-Intelligencer, ytret mening om, at romaner som The Adventures of Huckleberry Finn, To Kill a Mockingbird og Of Mice and Men bør fjernes fra pensum i de amerikanske high schools pår grund af deres brug af ordet 'nigger'. 
Da USA nu har fået deres første sorte præsident, er det upassende at have bøger, der bruger så nedsættende et ord, mener Foley. Hans indlæg har medført en storm af rasende læserbreve fra folk, som mener, at han opfordrer til censur i Obamas navn. 
Mange mener, at han totalt har misforstået, hvordan man omgås litteratur. Hovedargumentet mod ham, er, at de bøger, han gerne ser fjernet, jo faktisk forholder sig meget reflekterende til racekonflikten. At fjerne dem, vil være udtryk for en censur, som i virkeligheden rammer helt forbi målet om større tolerance.

