Elsker, elsker ikke: Naja Marie Aidt



 Elsker
Neglelak, espresso, store træer, vandfald, kærlighed i alle dens former og rygge og sovende nyfødtes ansigter, jeg elsker tunneler, høj musik i biler, i køkkener, på dansegulve, poesi og Nabokov når han er ondest og sjovest; jeg elsker latter over meget andet, og inklusion, venskaber, citron, basilikumduft, elegance, og breve elsker jeg, østers, at blive strejfet og at strejfe, jeg elsker dry martini og dens grønne oliven, når solsorten synger og når jeg bliver væk i tanker, drømme; jeg elsker at se ind i øjne i mørke, Agota Kristof og Lydia Davis, Haneke, Woolf blandt mange andre, lille pindsvin puslende ved skuret, øer, værdighed, at gå og at bande, generøsitet og nylonstrømper, at være sirlig med sproget, jeg elsker at bade i en sø om natten, og talje, sort diamant, semikolon, at åbne sig.
Elsker ikke
Alle former for racisme, og stejlhed, plasticposer, vabler, sygdom, pilende rotter og madlede ved hjertesorg, jeg elsker ikke undertrykkelse, at blive skældt ud, skam, ensomhed, ost, nervesved, angst, jeg elsker ikke styret i Nordkorea, jeg elsker ikke jalousi, tupperware, begrebet livsstil, elsker ikke vold og elsker ikke fordomme, fordømmelse, elsker aldrig krig, elsker ikke uhøfligt, uvenligt, nærigt, og mit hårde blik i spejlet når jeg disser mig selv, sovseskind og mælkeskind, migræne og røgelse, en bh der sidder dårligt og at falde i søvn med den på, stagnation, at føle sig fanget, låst; og bagtalelse, røget paprika, sur morgen, dagsregn.

