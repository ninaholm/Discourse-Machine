Magnus Carlsen verdensmester i lynskak
Nordmanden krøllede Anand sammen i det afgørende parti
Den kun 18-årige Magnus Carlsen overhalede i går den indiske stormester Viswanathan Anand ved VM i lynskak.


 Norge har fået en verdensmester i skak - ganske vist 'kun' i lynskak, sprinterdistancen på de 64 felter, hvor spillerne kun har tre minutter til hele partiet, plus to sekunders bonus pr. udført træk.
VM i lynskak blev afviklet i Moskva i forlængelse af den prestigefyldte turnering Tal Memorial og havde hele 22 stormestre til start, heriblandt den indiske verdensmester i klassisk skak, Viswanathan Anand. Man spillede 'dobbeltrundigt', således at de 22 spillere skulle møde hinanden både med de hvide og sorte brikker - altså i alt 42 runder, fordelt på tre dage. Anand skaffede sig på førstedagen en føring på to points, men på andendagen blev han overhalet af den 18-årige Magnus Carlsen, der vandt deres indbyrdes parti og i øvrigt lavede et imponerende stakit af 1-taller.
På tredjedagen holdt Carlsen konstant den elegante inder bag sig, og Anands sidste chance kom i 38. runde, da han i deres andet indbyrdes parti skulle have hvid. Han opnåede en lovende stilling i midtspillet, men så gik Magnus til modangreb på kongefløjen, og det lykkedes ikke Anand at finde de rette parader. Man havnede i et slutspil, hvor Magnus havde dronning og to giftige fribønder mod to tårne, og i et forsøg på at blokere den farligste af dem løb Anand ind i den såkaldte epauletmat
Carlsen har netop spillet sin dronning fra e3 til g3, og mat skal du ha'. Den hvide majestæt kan ikke bakke på grund af de to tårne, der hænger som epauletter på dens skuldre. 'Wienerbrød på skuldrene' sagde man engang. En lettere komisk måde at lade livet på - ren ydmygelse af verdensmesteren.
Dermed havde Carlsen skaffet sig et afgørende forspring, og han sejlede stille og roligt i mål til følgende slutstilling i toppen af tabellen:
1. Carlsen, Norge, 31 p. 2. Anand, Indien, 28 p. 3. Karjakin, Ukraine, 25 p. 4. Kramnik, Rusland, 24,5 p. 5. Grischuk, Rusland, 23,5 p.
Magnus erobrede i sidste uge førstepladsen på den såkaldte ratingrangliste, og her i 'World Blitz' spillede han som lyn og torden, tydeligt inspireret af sin lærer og mentor, legendariske Kasparov. Ikke mange skakfans tvivler på, at nordmanden inden for få år også vil snuppe den 'rigtige' VM-titel fra den 40-årige Anand.

