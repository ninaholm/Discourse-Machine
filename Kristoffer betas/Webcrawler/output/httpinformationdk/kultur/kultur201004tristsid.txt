En trist sidste runde



Universets undergang er nært forestående. Igen. Heldigvis er rumtidsagenterne Linda og Valentin på sagen, som de har været det uafbrudt siden 1967. Denne gang ser det dog ud til, at Jorden såvel som resten af kosmos bliver reddet én gang for alle, for med 21. bind i den franske tegneserieLinda og Valentinafsluttes endelig en af de længstlevende rumoperaer  - vel kun i tegneserieformen slået af selve genrens pionerfigur, Jens Lyn, der nu har kæmpet mod intergalaktisk ondskab i over 75 år.  I modsætning til de fleste føljetoner, der får lov til at leve så længe, har Linda og Valentin altid haft de samme bagmænd. Forfatteren Pierre Christin slog sit navn fast som en af 1970'ernes mest ambitiøse europæiske tegneserieforfattere, der specielt i samarbejdet med den jugoslaviske tegner Enki Bilal skabte en række stærke politisk bevidste fabler for voksne. Og sammen med landsmanden, tegneren Jean-Claude Mézières, skabte han for tidsskriftet Pilote sidst i 1960'erne science fiction-serien Linda og Valentin. Serien udviklede sig hurtigt til at blive en af det efterfølgende 10-års mest roste og populære europæiske mainstreamtegneserier. Med Mézières enestående sans for design af de yderste planeters fremmedartede beboere blev serien en inspirationskilde for alt fra den ultimative rumopera,Star Wars,til danske Peter Madsens gudesagaValhalla. Men fremtiden er ikke, hvad den har været. I seriens sidste bind truer de frygtelige Wolochere hele universet, og Linda og Valentin må samle gamle venner og allierede til den endelige kamp. Det giver anledning til en opsummering af hele serien - og gør historien aldeles umulig at trænge ind i for nye læsere - men det er en træt og uinspireret afslutning, hvor hverken tegninger eller historie når seriens storhedstid til sokkeholderne.Pierre Christin og Jean-Claude Mézières: Linda og Valentin: Tidsåbneren. Oversat af Per Vadmand. Cobolt. 60 sider. 128 kr.
