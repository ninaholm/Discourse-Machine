Anmeldelser



 Dansere i forbudt græs
Dansk Danseteaters smækre dansere ser helt anderledes ud i sollyset, sådan med udkig fra et tæppe i græsset. Mere dagligdags, mere afslappede - næsten lige så slasket påklædte som tilskuerne.
Og så alligevel ikke. For de har Carlsbergs Æresbolig som baggrund, og så snart de begynder at bevæge sig, afslører de deres elitære elegance.
Dansk Danseteaters græsplæneprogram har en friskhed og en sanselighed, som pludselig virker stærkere end inden for på en traditionel scene. Da Ana Sendas og Csongor Szabo dansede Cohen-valsen fra Tina Tarpgaards Frost virkede dansen i hvert fald så legende erotisk, at det næsten så ud, som om de ikke vidste, at vi andre kiggede på. Sommeren gør jo noget ivrigt ved kroppene, ikke mindst ude i græsset mellem høje træer ...
Det er et gæstfrit initiativ, Tim Rushton har taget med denne Spring Dance  - og vigtigt for hans koreografisk begavede dansere. Desuden spillede PACE Percussion Trio med charme på blødt, fuglefløjtpassende slagtøj.
Forestillingerne er oven i købet fulgt op af børnedans og såkaldte pergolatalks, hvor berømtheder fortæller om deres første møde med dansen. Øjenåbner, hedder det vist. 

Spring Dance. Koreografi: Nelson Rodriquez-Smith, Tim Rushton, Alessandro Pereira, Tina Tarpgaard. I haven ved Dansehallerne. Danses også lørdag 5. og 12. juni kl. 15. www.danskdanseteater.dk

Humørbomber på Fyn
Charmen oser hos årets revyhold i Kerteminde. Susan A. Olsen er en gudsbenådet komiker - en af de få kvindelige komikere, der virkelig kan spille sin kvindelighed ud med maskulin power. Hendes socialsatire i Sanne Søndergaards »Sydhavnssketch«  er rystende i dens oprigtige ubekymrethed. Jo da, hun har skaffet sin dreng en god læreplads - hos en tatovør ...
Og Alaexandre Willaume spiller flabet journalist, så der nok var nogen fra branchen, der kunne lære noget. I hvert fald når han supportes af Kim Hammelsvang Henriksens prustende fotograf, der ustandseligt må pille ved bukserne mellem snapsene. Holdet afrundes af instruktøren Jannie Faurschou, der igen viser sin ublu skildring af os danskere, når vi er mest uudholdelige. Skønt!
Alligevel har revyen ved havnen svært ved at få rigtig vind i sejlene. Teksterne er generelt for usjove. Musikalsk er det også lovligt meget hopsasa over rytmerne, selv om Marlene Smiths koreografi effektfuldt får performerne til at kaste rundt med lårene. Og charmen. 

Kerteminde Revyen 2010. Tekster: Martin Miehe-Renard, Mogens Økjær, Peter Bom, Sanne Søndergaard, Mei Olund, Tommy Kenter m.fl. Instruktion: Jannie Faurschou. Revydoktor: Sophie Louise Lauring. Kapelmester: Anja Mathiesen. Tornøes Hotel til 3. juli. www.kerteminderevyen.dk


