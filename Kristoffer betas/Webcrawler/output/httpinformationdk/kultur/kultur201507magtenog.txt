’Magten er også omsorg’
Sasha Maria Reinhardt har arbejdet inden for psykiatrien som sygeplejerske i to årtier. Hun besidder både den åbenlyse magt i nøglebundtet og den mere skjulte magt i måden, hun observerer og kommunikerer med patienterne på. Og så kan magten også være et middel til omsorg, mener hun
Magtanvendelse er en uundgåelig del af det at arbejde som sygeplejerske i psykiatrien. I nogle tilfælde er det ikke så rar en fornemmelse, men i de fleste hjælper man patienten ved at anvende tvang, mener sygeplejersken Sasha Reinhardt.


 Det var en af de kølige forårsaftener. En af patienterne på den intensive akutafdeling gik rundt udenfor. Travende i cirkler messede personen den samme sætning igen og igen i timevis. Patienten havde det åbenlyst dårligt og kunne ikke tage vare på sig selv, vurderede personalet, herunder sygeplejerske Sasha Reinhardt. Men patienten ville ikke ind i varmen.
»Til sidst var vi flere medlemmer af personalet, der gik ud for at gelejde personen ind. Det var en magtdemonstration i sig selv, at vi var så mange,« siger Sasha Reinhardt.
På stuen fik patienten akutberoligende medicin mod sin vilje. Et par sygeplejersker holdt fast, mens en anden gav hende en injektion i ballen. Håbet var, at patienten efterfølgende ville falde til ro. Om det lykkedes, ved Sasha Reinhardt ikke, for det var lige op til vagtskifte. Men da hun gik hjem fra sin vagt, tænkte hun, at det var godt, der blev givet medicin.
»Patienten var i så pinefuld en tilstand, og det var koldt udenfor. Her var tvangen og udøvelsen af magt en god ting,« siger hun.
Åbenlys magt
Sasha Reinhardt har været uddannet sygeplejerske i knap 20 år. Hun har stort set altid arbejdet inden for psykiatrien. Siden 2013 har hun været adjunkt og undervist på sygeplejeuddannelsen på UCC, men hun tager stadig vagter som sygeplejerske på et intensivt akutmodtagerafsnit i Region Hovedstadens Psykiatri. Det man tidligere kaldte lukket afdeling.
Her kommer patienter i alle aldre fra vidt forskellige dele af samfundet: Eksempelvis unge med en nydiagnosticeret skizofreni, ældre forvirrede mennesker, piger med anoreksi, kriminelle misbrugere, maniske veluddannede kvinder og midaldrende mænd med selvmordstanker.
De ansatte her har en åbenlys magt over patienterne, og det gælder om at bruge den til noget godt. For anvendes magten rigtig, kan den være nødvendig og positiv, mener Sasha Reinhardt:
»Nogle associerer måske magt med noget usympatisk. Men magt er mere nuanceret. Den findes alle steder, hvor der er en asymmetri i en relation, hvor nogen er afhængig af noget fra en anden. Som sygeplejerske har jeg en magt i og med, at jeg har en viden, og nogle beføjelser som jeg kan gøre brug af. Men patienterne er omvendt afhængige af den magt. De har en forventning om noget fra mig,« siger Sasha Reinhardt.
Inden for psykiatrien er magten formaliseret i form af psykiatriloven, der udstikker retningslinjer for brugen af tvang til at behandle, fiksere eller tilbageholde patienter mod deres vilje. Men ifølge Sasha Reinhardt er loven mest af alt en sikkerhed for patienterne:
»Loven handler rigtig meget om begrænsning af magten, så vi ikke anvender tvang efter forgodtbefindende. Det er en retssikkerhed for patienterne,« siger Sasha Reinhardt.
Og ud over den åbenlyse magt i form af nøglen til døren, til køkkenet og til medicinskabet, har sygeplejerskerne på en psykiatrisk afdeling en anden mere skjult magt:
»Lægen tager den formelle beslutning i forhold til behandling eller udskrivelse, men det er jo os, der observerer og dokumenterer, og dermed tolker patienterne,« siger Sasha Reinhardt.
Hvis hun for eksempel vælger at skrive i journalen at ’patienten fremtræder aggressivt’, kan det have betydning for patientens videre forløb. Men hvad gik forud? Kan det skyldes, at personalet var presset, eller der var en dårlig relation imellem personale og patient eller noget helt tredje? Hvis kæden af begivenheder frem til en episode udelades, kan det måske have betydning for den videre behandling.
»Og den journal er der til tid og evighed. Ikke fordi vi bare dokumenterer efter forgodtbefindende, vi vil jo patienterne det bedste, men man skal bare være klar over, at der ligger en magtfaktor der,« siger hun.
I dagligdagen har man som sygeplejerske også magt over en lang række dagligdags beslutninger, som kan have stor betydning for patienternes velbefindende. Kan patienten få en ekstra ostemad? Kan der gives tilladelse til at hente cigaretter på tanken, eller er der tid til at gå en tur? Det er sygeplejerskens beslutning.
»Det er svært og kan være meget udmattende at bruge sin magt hele tiden. Med den her patientgruppe skal du hele tiden være på, argumentere og sætte grænser. Og være klar til at tage imod den reaktion, der kommer fra patienten, som muligvis vil svine dig til, plage eller teste dig på alle mulige ledder og kanter,« siger Sasha Reinhardt.
Og samtidig vil man gerne have et godt forhold til patienterne.
»Hvis man udøver sin magt, kan man jo godt risikere, at patienterne bliver sure på en. Men vi sygeplejersker arbejder med omsorg som noget absolut grundlæggende, og vi vil gerne have, at patienterne kan lide os, og det får man også mest ud af på den lange bane.«
Magt uden tvang
Magten er først et problem, hvis den ikke bliver forvaltet ordentligt, og i sine år i branchen har Sasha Reinhardt også oplevet ting, hun ikke tænker tilbage på med stolthed.
»Eksempelvis dage hvor man er kort for hovedet efter en lang vagt. Stressede episoder, hvor man ikke har efterkommet ønsker fra patienterne, som man måske ved eftertanken burde have gjort. Eller situationer, hvor der er blevet kommunikeret uhensigtsmæssigt til en patient, når der skulle sættes en grænse.«
For indimellem kan den, der har magten, også føle sig magtesløs:
»Selv om vi er professionelle, kan vi godt blive utrygge eller nervøse. Der er også situationer, hvor det er decideret ubehageligt. Vi havde for eksempel en meget spinkel person for noget tid siden, der skulle fastholdes: flere mennesker til at fastholde en lille krop. Så meget overmagt, det er ubehageligt,« siger hun.
Siden hun selv begyndte i psykiatrien i 1996, er der dog sket store ændringer på området.
»Der var en helt anden kultur før i tiden. Min oplevelse var, at man havde mere ’betonpsykiatri’, vil jeg kalde det. Der var meget mere anvendelse af magt, tonen var måske grovere, og der var mere overvågning. Nu har man rekonstrueret psykiatrien hen imod meget mere åbenhed og medinddragelse. Man kan nok ikke helt komme udenom tvang på en intensiv psykiatrisk afdeling, men man kan arbejde med at nedbringe det,« siger Sasha Reinhardt.
Tvang og magt er to forskellige ting, som knytter sig tæt sammen inden for psykiatrien.
»Man kan ikke bruge tvang uden at have magt. Men man kan godt have magt uden at bruge tvang,« siger Sasha Reinhardt og forklarer, at man altid arbejder efter lovgivningens ’mindstemiddelprincip.’ Det vil sige, at man altid skal møde en situation med den mindste brug af magt eller tvang. Men der kan være situationer, hvor man mener, det kunne være nødvendigt og godt med eksempelvis beroligende medicin til en patient, men hvor situationen ikke har udviklet sig nok til, at man kan bruge tvang.
»Det kan være en patient, der går rundt og summer af aggression og gør en hel afdeling utryg. Men ikke er decideret farlig. Så er det en tolkning, hvornår patienten opfylder kriterierne for at anvende tvang,« siger Sasha Reinhardt.
Og der kan man som personale være med til at afgøre, hvilken vej situationen går. Hvis det er en patient, der er på nippet til at tænde af, hvis blot han får besked på at gå på sit værelse, og dermed opfylder kriterierne for at give beroligende medicin, skal man så fremkalde den situation, eller skal man vente og håbe, at det går over?
»Det handler i den grad om viden, etik og moral. Ingen har lyst til at bruge tvang for tvangens skyld, men det kan være et spørgsmål om at skabe sikkerhed og få ro på en afdeling.«
Det modsatte kan også ske: At man ikke bruger magten, selvom en patient eksempelvis er forulempende over for personalet eller på anden måde skaber utryghed.
»Man kan være bange for at bruge sin magt, måske fordi afdelingen er underbemandet, eller fordi man er utryg,« siger hun.
Ekstremt repressivt
Generelt føler Sasha Reinhardt dog ikke magten som en byrde.
»Man kan ikke være i psykiatrien, hvis man ikke kan tage magten på sig og have det okay med det. Der kan være masser af situationer, hvor det kan være ubehageligt, men jeg synes, vi gør rigtig meget godt med vores magt.«
Det handler om at finde den rette balance mellem magt og omsorg. Og ofte kan man sætte lighedstegn mellem de to ting, mener Sasha Reinhardt:
»Det var omsorg, da vi tog patienten ind ude fra kulden og gav medicin med tvang. Det ville have været omsorgssvigt ikke at have gjort noget, fordi patienten havde det så dårligt. Eller de rigtig, rigtig dårlige anoreksipatienter, hvor vi tvinger mad ned i dem. Vi har magt til at sige til dem: ’Hvis du ikke spiser din mad, får du ikke mulighed for at ryge en cigaret.’ Det er jo ekstremt restriktivt og magtfuldt. Men ellers dør patienten. Eller de selvskadende piger, som skærer sig selv, banker hovedet ind i væggene eller forsøger at strangulere sig selv, hvor vi må fastholde dem for at forhindre, at de kommer til skade. Magten er også omsorg.«

