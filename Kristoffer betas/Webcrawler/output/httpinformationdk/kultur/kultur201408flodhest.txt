Flodhesten åd hollænderen
Jens Ove Fries‑Nielsen vandt skønhedspræmie for sit parti mod Jan Timman
Skak


 Mange danske skakfans ved, at IM Jens Ove Fries‑Nielsen med forkærlighed spiller den såkaldte flodhesteopstilling med de sorte brikker. Hvordan det går for sig, viser hans parti fra 4. runde af Politiken Cup med al ønskelig tydelighed. Hvid er den hollandske veteran, GM Jan Timman:
1.d4 g6 2.e4 Lg7 3.Sf3 e6 4.Ld3 Se7 5.c3 b6 6.h4 h6 7.Sbd2 Lb7 8.De2 d6 9.Sf1 a6 10.Sg3 Sd7 11.Ld2 c5! - helt frem på femte række! - 12.0–0 0–0 13.Tad1 cxd4 14.cxd4 Sc6 15.Le3 Sf6 16.Sh2 Sd7 17.h5 Sxd4 18.Dd2 g5 19.f4 g4 20.Lb1 Sc6 21.De2 Dh4 22.Lf2 Sf6 23.Txd6 Tfd8 24.Txd8+ Txd8 25.e5 Sd4 26.De1? ...
Der var vel ikke noget i vejen med 26.Lxd4, der ender med en merofficer til hvid?
Men nu kommer flodhesten op af sumpen. På en ond dag er den Afrikas farligste dyr.
26. - Lxg2 27.exf6 Sf3+ 28.Sxf3 Lxf3 29.Le3 Lxf6 30.Df2 Lxb2?
Overflødigt. Straks 30.Td2! havde været det rigtige. Nu kunne Timman vist redde skindet med 31.Dh2, men det så han ikke og spillede i stedet:
31.Le4 Td2! Dyret åbner sit kæmpegab, og Timman bliver ædt: 32.Lxd2 Ld4! Se diagrammet.
Hvis denne løber tages, sætter Dxg3 jo mat. Der fulgte: 33.Lxf3 gxf3 – og hvid opgav. Partiet fik skønhedspræmie, sandsynligvis mere på grund af dets uomtvistelige underholdningsværdi end den rent skaklige kvalitet.
I øvrigt vandt den 28-årige kinesiske stormester Xiangzhi Bu turneringen i sikker stil med ni af 10 mulige, et helt point foran de nærmeste konkurrenter.
Sikker dansk OL-sejr
Skak-OL i Tromsø i det nordligste Norge er skudt i gang, og Danmark fik en optimal start med 4-0 over Palæstina i 1. runde. Allan Sig Rasmussen, Jacob Aagaard, Jakob Vang Glud og Mads Andersen stod for gevinsterne, mens Davor Palo sad over. Norge var kæmpefavorit mod Yemen, og man valgte derfor lidt overmodigt at lade Magnus Carlsen stå over – og så måtte man skuffende slide for at vinde med beskedne 2,5-1,5. Blandt dem, der gjorde rent bord med 4-0-sejre var Rusland, Ukraine, Armenien, Tyskland, Ungarn, England og Holland. Et mere kuriøst resultat var, at det lykkedes Færøerne at besejre Pakistan med de overbevisende cifre 3,5-0,5. Det er som bekendt ikke altid størrelsen, der gør det.
Seedningen i 1. runde ville, at også det danske damehold skulle møde Palæstina – også her blev resultatet 4-0 til Danmark. I 2. runde venter Indien, og man kan frygte det omvendte resultat.

