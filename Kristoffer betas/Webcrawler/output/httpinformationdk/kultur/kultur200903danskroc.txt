Dansk rock er døden nær
Så må man ikke skråle, så må man ikke hoppe, så må man ikke være (fysisk) høj. Det er blevet svært at gå til koncert herhjemme. Måske fordi dansk rockmusik er stendød - målt på publikumskultur, pinlige prisshows, kritikere i krise og kunstnere uden gennemslagskraft
Begejstring. Vi må bare vente på at nogen igen begynder at sætte pris på den klassiske treenighed: trommer, bas og guitar og får bragt begestringen tilbage til publikum.


 Måske bør der på fremtidens koncertbillet stå: 'Advarsel: Der er risiko for at blive trådt over tæerne'. Eventuelt kombineret med, man bliver lukket ind i båse efter højde og drøjde. 
Blot et forslag baseret på mine seneste erfaringer udi live-rock'n'roll anno '09. For eksempel ankommer jeg forrige fredag til Tim Christensen-koncert (jo, han er stadig mere rock end pop) i københavnske Vega, og får straks skældt huden fuld af en flok gale kvinder. Fordi jeg med mine sølle 1,84 (med sko) er højere end dem, og som sådan spærrer for udsynet. De befaler mig, uden at blinke, at gå ned bag ved. 
Jeg vover dog at blive stående, da min kone er lidt lille, og vi sådan set har planlagt at stå sammen i løbet af koncerten. Og måske endda indtage den klassiske 'følsomt kærestepar hører livemusik'-positur - en slags stående ske, hvor manden står bagerst med armene om livet på konen. 'Stående ske' er yderst udbredt til for eksempel Saybia, Rasmus Nøhr, og ja, Tim Christensen. 
Jeg nævner det kun, fordi jeg tror, at dansk rock, trods disse utallige omfavnelser, har nået et historisk lavpunkt. Også i selskab med sit publikum. 
En ny tids narkomaner
Nå, men pludselig bliver konen og jeg så besofne, at vi hopper op og ned på stedet med skvulpende fadbamser og strittende pegefingre. Især til koncertens parade af gamle Dizzy Mizz Lizzy-hits. Men så får vi igen skæld ud. Suppleret med brutale skub i ryggen af de omkringstående tørvetrillere. Så er det man må arte sig. 
For jeg er faktisk før blevet smidt ud af Vega. Fordi vi sprang rundt i spontan glæde til en koncert med veteranerne fra Sandmen. Ja, man tror, det er løgn, men hvis man kører rock'n'roll-attitude nu om dage, så klager mainstream-masserne. 
Tag nu koncerten med D-A-D, Danmarks fadøls-band nr. 1 (nu, hvor Big Fat Snake er delt i en to-tre afdelinger), der i lørdags holdt sølvbryllup i Forum. En ven og jeg står helt forrest i en flok af cirka 10.000 fans, der er godt høje på 'Små Grå' i reagensglas, og så sker det gådefulde: Da vi kækt tænder en cigaret, så vender et par unge knægte i bar mave (og tattoos) sig om og råber med truende mine: 'Hey, det er forbudt at ryge'.
"Hvad vil I gøre ved det?" spørger min ven.
Svaret nøjes med at svæve i luften. Ligesom de pottåger, man for blot få år siden altid kunne snuse sig frem til under selv den mindste anstændige rockkoncert. 
I dag er man cirka lige så populær som et par stiknarkomaner på en legeplads, blot man deler en enkelt Prince Light til en D-A-D-koncert. Spørgsmålet er: Hvad skete der egentalt med sex, drugs and rock'n'roll-konceptet? 
Rock uden rock
Druknede det gode humør i de fadøl, som Forum var uforskammet nok til at tage 50 kroner for pr. styk? (hvorfor de fleste fans selvfølgelig var tvunget til at lægge en dæmper på gemytterne-).
Er der nu blevet indført en slags koncertkulturens svar på p-nazisterne i EuroPark? Risikerer jeg et bødeforlæg for at hoppe og ryge (blot et enkelt hvæs), når jeg går til rockinrolla? 
I så fald vil jeg gerne sende girokortet videre til pladebranchen og alle dens kumpaner. For måske hænger publikums puritanske indstilling sammen med, at dansk rock og rul er blevet kørt ud på et sidespor. 
Man kan jo dårligt nævne et hjemligt rock'n'roll-orkester, der lige nu evner at kombinere en skarp og original stil med bred smag, høje salgstal og langstilkede roser fra musikkritikerne. Volbeat måske. Men de er trods alt lidt en sjov sammenblanding af Cher, Elvis og Metallica. 
Dansk rock sælger simpelthen ikke længere. Og selv til award-shows aner musikindustrien ikke, hvad de skal stille op med kategorien 'rock'. Ved den sidste omgang af Danish Music Awards vandt Peter Sommer prisen for 'Årets Danske Rockudgivelse' selv om stemmepragt, tempo og energi er helt til rotterne, kragerne og hundene. Set med rock'n'roll-brillen på. 
Det vil jeg ikke bebrejde Peter Sommer, han skriver skam vildt begavede tekster, og derfor ser jeg frem til en regulær digtsamling fra hans hånd. 
Musikmagthaverne på P3 stikker også gerne Skanderborg-drengen en 'upcoming'-pris hvert år, mens de gør en del ud af at overse landets rigtige rockrekrutter. Tro mig, jeg har lige siddet som en del af udvælgelsesudvalget til Start-festival (det tidligere Vesterbro Festival), og rockbands er der rigeligt af. De bliver bare ikke hørt. 
 Skråling forbudt
Dansk rock mangler et førerlokomotiv. Sort Sol er gået ned, Kashmir er i remise og Magtens Korridorer skal lige tilbage på sporet igen. Selvfølgelig er der masser af saftig rock i undergrundsklubber og øvelokaler, men bands som The Blue Van og Rock Hard Power Spray får ikke megen hypehjælp af den ellers uundværlige presse.
Især ikke af dagbladenes såkaldte rockkritikere, der kun nødigt går til andet end stort opsatte koncerter (som f.eks. D-A-D), hvis de ikke allerede er gået over til electronica. 
Hos det (i egne øjne) kulturbærende Politiken kan selv en rock'n'roll-parodi som The Storm (med Pernille Rosendahl og hendes pirat-lignende kæreste) få positive anmeldelser. Faktisk går der hårdnakkede rygter om, at en vis Politiken-kritiker har præsteret at anmelde koncerter uden selv at være til stede. Det forklarer måske, hvorfor avisens beatsektion lige har tildelt Mikael Simpson hele seks stjerner for at lave, hvad der lyder som en række elektroniske udgaver af George Harrisons "While My Guitar Gently Weeps". 
Monotoni er in, hvis man skal tro nationens toneangivende rockanmeldere. De fleste af dem er efterhånden godt gråhårede, men har åbenbart glemt alt om, hvordan rock lyder. 
Sådan var det også, da jeg og en kammesjuk i foråret var til gendannelses-koncert med Fielfraz (hvis nogen husker dem?). Dér fik vi af vores sidemænd besked på at skråle mindre højt. 
Så er det man trækker sig småpruttende tilbage til Ledreborg Slotspark med en klapstol under armen. Og der vil jeg så sidde hele sommeren og håbe på, at nogen igen en dag sætter pris på den klassiske treenighed; trommer, bas og guitar. At nogen får bragt begejstringen tilbage til publikum. At dansk rock vil genopstå med en helvedes masse larm.

