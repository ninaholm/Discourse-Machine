Gidseltagning i stjernehimlen
Madonna forsøger at sætte sig i spidsen for kunsten som en politisk frihedskamp. Men det handler stadig en del om hendes krop


 
	Mandag aften. På mure i storbyer verden over afspilles en sort/hvid kunstvideo, der er helt eksplicit politisk. Vi bliver undertrykte, vi er nødt til at rejse os i fællesskab og starte en revolution, siger en kvindestemme. Den tilhører Madonna, som sammen med fotografen Steven Klein har lavet en lækker sort/hvid video, hvor Madonna iscenesættes som politisk fange. I andre scener danser smukke mænd i kunstnerisk fritflydende forløb. En fange tortureres. Og Madonna går også rundt og skyder folk med løst krudt, som de ser ud til at dø af.

	Gennem den 17 minutter lange video taler superstjernen om, hvordan hun ser apati, desperation, intolerance, fattigdom og snæversyn overalt – og at der skal gøres noget, at hun vil starte en revolution. Den bliver ikke tv-transmitteret, siger hun med Gil Scott-Herons formulering, og den kan heller ikke downloades (selv om videoen i går blev gjort tilgængelig til download). »This will be a revolution of thinking for yourself.«

	Mainstream at være politisk

	Der er flere interessante ting på spil her. For det første: Med denne arty video lægger Madonna sig i slipstrømmen fra Lady Gagas kunsten-dybt-i-populærkulturen-projekt. Der er en stærk selvbevidsthed hos vor tids udøvere af pop, og den herskende diskurs vil lade os vide, at der både er slet anerkendte dybder og stærke lystpotentialer forbundet med pop.

	For det andet: Videoen bliver distribueret via BitTorrent, den engang så kontroversielle teknologi, der tillader folk at sammensætte downloads fra flere forskellige uploadere. Teknologien, der gjorde Pirate Bay så store, omfavnes nu af en superstjerne, som dermed legitimerer den over for de brede masser.

	For det tredje: Madonna har forstået, at hun intet er uden folket, så derfor skal der crowdsources, ja, der skal. Ideen er, at kunstneriske udtryk skaber frihed, så folket opfordres til at uploade deres repræsentationer af frihed såvel som undertrykkelse i form af foto, video, poesi og musik til Madonnas artforfreedom.com, der kurateres af magasinet Vice.

	For det fjerde: Madonna kritiserer også corporate undertrykkelse af kreativitet, hvilket nemt kan udlægges som hykleri, når hun har kontrakt med det multinationalt dominerende koncertbureau LiveNation. Eller også skal nærværende projekt i stedet udlægges som en bodsgang.

	Og for det femte: Madonna gør ikke noget, der ikke har PR-værdi. Så hermed er det altså definitivt blevet mainstream at være politisk popstjerne. Vi har set det for nylig – måske i knap så kalkuleret skala – med PJ Harvey, der publicerede en sang til fordel for en britisk fange på Guantánamo-basen. Og med Mos Def, der lod sig underkaste tvangsfodringen samme sted. Og herhjemme udsendte Mathias Grip antikrigssangen »Døgndrift« for et par uger siden.

	Mainstreamificeringen af politisk engagement accelererede for alvor, da Pussy Riot gjorde aktivismen sexet og noget, man kunne headbange til. Unge piger og farverige elefanthuer er solid branding. Og listen over popstjerner, der bakkede op om de russiske kunstaktivister, var enorm. Ja, Madonna excellerede sidste år ved at afsløre ’Pussy Riot’ skrevet over sin ryg ved en koncert i Moskva.

	Og fred være med det. Problemet med Madonnas nye output er, at det er så pokkers lækkert og kommer utrolig meget til at handle om damen og hendes krop. Hun er topstiliseret, ofte i fuld makeup som en celeber fransk skuespillerinde i en erotisk thriller om en fatal modstandskvinde. Eller hun er letpåklædt, i fuld, endda verbalt formuleret bevidsthed om, at sex sælger, også politiske budskaber.

	Revolutionen skal være sexet

	Måske dyrker hun endda en præfigurativ politik – ideen om at de revolutionære selv skal være levende eksempler på den revolution, de vil gennemføre. At den utopi, som oprørere kæmper for, allerede skal manifesteres i selve oprørsbevægelsen. I så fald kæmper hendes Art For Freedom-fans for, at Madonna forbliver dronningen af pop, og at folk skal have ret til at være smukke, danse rigtig godt og bruge politiske floskler.

	Måske har Madonna forstået, at revolutionen skal være sexet og sjov, men det skal eksemplerne på overgreb vel for pokker ikke? Det ved vi fra dokumentaren The Act of Killing, at de i hvert fald ikke behøver være. Ja, ærlig talt virker det fucked up at se Madonna i lingeri, let bundet til en seng, mens hun siger om magthaverne: »They’ll put a gag in your mouth and send you away to a penal colony.« Den mundkurv, jeg kommer til at tænke på, når Madonna vrider sig i blid art-bondage, er væsentlig mere hedonistisk end den, magthaverne bruger. Det er således heller ikke uden bitter ironi, at Madonna og Kleins video blev projiceret på husmure verden over, samme dag som Pussy Riots Nadesjda Tolokonnikova gik i sultestrejke over de elendige og voldelige forhold i det russiske fængsel, hvor hun afsoner sin straf.

	Så der er gidseltagning i stjernehimlen. King, Sartre og den USA-patriotiske sang »My country, ’Tis of Thee« bliver alle brugt i Madonnas sags tjeneste. Er det en god sag? Ja, i hvert fald på overfladen. Er vejen til helvede brolagt med gode intentioner? Ja, sidst jeg checkede. Har Madonna gode intentioner? Sikkert, men det er tilsyneladende altid kun den halve sandhed om superstjernen.

