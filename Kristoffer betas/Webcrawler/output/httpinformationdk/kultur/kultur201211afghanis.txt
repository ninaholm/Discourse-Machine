Afghanistans første kvindelige rapper fortæller om lidelse
Soosan Firooz er ikke bare en hiphop-rebel med ’vestlig appel’ – hendes meget personlige fortælling kaster også lys over den afghanske nations lidelser, hvilket vækker genkendelse hos et stort publikum
Den afghanske rapper Soosan Firooz bruger sin musik til at fortælle om kvinders rettigheder, livet som flygtning og om at blive behandlet som værdiløs i udlandet.


 Soosan Firooz er blevet udråbt til at være Afghanistans første kvindelige rapper og en af sit lands mest markante stemmer, når det gælder kvinders rettigheder og politisk bevidsthed i et samfund, der er blevet flået fra hinanden af krig, ekstremisme og politisk tumult i årtier. Hun er brudt igennem på den spirende hiphop-scene i Afghanistan, hvor hidtil kun en håndfuld – mandlige – rappere er begyndt at få fanskarer. Hiphop er en ofte potent stemme for de marginaliserede. Og igennem rappen kan udtryksfulde stemmer artikulere lidelseshistorier med sådan en tydelighed, at store dele af offentligheden genkender sig selv i dem.
Alene på grund af sit køn har Firooz vakt opmærksomhed. Ikke blot blandt sine landsmænd, men også i den internationale presse, hvor hun hyldes som den første kvindelige afghanske hip-hop-stjerne og lovprises for den uforfærdede måde, hvorpå hun går op imod sit lands fundamentalistiske og traditionalistiske elementer.
Alene det at lave musik er en radikal handling i Afghanistan. Landet og dets befolkning er igennem årtier blevet regeret af krigsherrer, militante fanatikere og udenlandske invasionsmagter, og forbud mod musik og andre udtryksformer er gået hånd i hånd med denne lange og pinefulde erfaring.
Bevægelsen frem mod et musikforbud har rødder tilbage til begyndelsen af det kommunistiske styre under Nur Muhammad Taraki i 1978. Ifølge den engelske entnomusikolog John Baily stammer Talebans undertrykkelse af musik fra en periode, hvor flygtningelejre i Iran og Pakistan håndhævede et totalforbud mod musik for at opretholde en tilstand af konstant sorg.
Firooz kender ikke selv til den slags lejre. Den 23-årige sangskriver er vokset op i Iran i 1990’erne og har sammen med sin familie også været flygtning i Pakistan.
De vendte tilbage til deres hjemland for syv år siden. Denne livshistorie er hendes ærinde og driver fortællingen i den ene sang, hun hidtil har indspillet og udgivet som single, et nummer komponeret og arrangeret af den afghanske sanger Farid Rastagar med tekster skrevet af digteren Suhrab Sirat.
Autenticitet og forbitrelse
En af de vigtige dimensioner i hip-hop og politisk musik er historiefortællingen – den detaljerede skildring af noget, der er vigtigt, og som skal høres. Musik kan i sig selv være en platform for menneskelige historier, der ellers ville gå tabt, og med sin single har Firooz netop brugt hiphoppen på denne måde. Det er en stærkt personlig fortælling, og hun giver den en autenticitet og forbitrelse, der får hendes publikum til at høre efter: »Hør mine historier og hør/ Hør mine sorger, min bedrøvelse / Hør historien om min fordrivelse og hjemløshed / Vi var fortabte, vi var fortabte verden over.«
Hendes tekster fortæller om livet som flygtning, om drømmene om hjemlandet og om at blive behandlet som værdiløs i udlandet. Og de slutter med en opfordring til håb og en bøn om, at alle de invaderende og destruktive magter, Pakistan, Iran og Vesten, bringer deres overgreb til ophør. »Fra nu af,« konkluderer hun, »skal dette være Afghanistan.«
Indtil videre har Firooz kun udsendt denne ene sang. Den bærer titlen »Naboer«, og hun synger den på dari.
Det er ikke umiddelbart til at gennemskue, hvor mange kræfter hun har lagt i produktionen, men Firooz, som bor med sin familie i det nordlige Kabul under ganske beskedne kår, redigerede optagelsen på en gammel udtjent desktop-computer med et doneret tastatur.
Ud over at være musiker, arbejder hun også som skuespiller i lokale sæbeoperaer. Hendes far har opgivet sit job som elektriker for at ledsage hende som bodyguard, når hun optræder.
Så meget frygter han de dødstrusler, hun er blevet mødt med.
Med sin sang slutter Firooz sig ikke bare til rækken af Afghanistans nyslåede hip-hop-kunstnere, men også til den voksende skare af afghanske kvinder, der arbejder for at gøre opmærksom på fattigdom, kvinders rettigheder, flygtninges rettigheder og skadevirkningerne af krig – sammen med sin mor laver hun humanitært arbejde i det sydlige Afghanistan.
Firooz har vakt international opmærksomhed på grund af det mod og talent, hun investerer i alt, hvad hun gør, men også i kraft af den vestlige fascination af idéen om en afghansk kvinde, der ikke tildækker sig, og som selv skaber sig en karriere som hiphop-kunstner og tv-skuespiller.
Firooz bør dog ikke bare opfattes som en eksponent for en konventionel vestlig forståelse af oprørstrang og musikalsk udtryk, men som en repræsentant for alle dem, der forsøger at fortælle afghanernes lidelseshistorie. Med deres egne stemmer.
© The Guardian og Information. Oversat af Niels Ivar Larsen

