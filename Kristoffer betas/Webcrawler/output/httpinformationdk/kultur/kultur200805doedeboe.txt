De døde bør ikke have det sidste ord
Vladimir Nabokov ønskede sit sidste manuskript brændt - det ønske har hans søn ikke respekteret, og det gør han ret i. Efter at være gemt af vejen i en bankboks i 30 år offentliggøres nu udkastet til romanen 'The Original of Laura'


 En af de store fejl ved de døde er, at de aldrig nogensinde skifter mening. En af de store fordele ved dem er, at der er meget lidt de kan stille op, hvis nogen skulle finde på at skifte deres mening i deres sted. Ja, tilmed kan man indrullere afdødes ånd til støtte for en underkendelse af deres tidligere beslutninger.
Da Dimitri Nabokov i sidste måned bebudede, at han agter at udgive sin fars sidste efterladte manuskript i direkte modstrid med dennes ønske om, at det skulle brændes, udtalte han til Der Spiegel: "Jeg opfatter mig som en loyal søn, og jeg har tænkt dybt over dette. Så viste min far sig for mig i en drøm og sagde med ironisk grimasse: 'Nu sidder du kønt i suppedasen, hvad? Jamen, så gør da det, du finder bedst og udgiv det.'" 
Efter 30 års sikker forvaring vil de omfattende fragmenter til romanen The Original of Laura således nu se offentlighedens lys. Det har ikke været muligt at træffe Nakobokov seniors ånd for en kommentar.
Han gør ret
Der skal nok være Nabokov-loyalister, som vil forfærdes over dette, skønt jeg kan have dem mistænkt for, at de ville vide at beherske deres forargelse i tilstrækkelig grad til at kaste sig over bogen, når den udkommer. Efter min mening har Dimitri truffet den rette beslutning, og selv om ødelæggelsen af Nabokovs romanskitse muligvis ville vise sig som et mindre tab end to af historiens mest berygtede manuskriptafbrændinger - Jane Austens breve og Lord Byrons memoirer - så er det under alle omstændigheder bedre, at vi får mulighed for at læse det end det modsatte. 
Dimitris påstand om, at hans far formentlig ville have skiftet mening, hvis han havde haft mulighed for det, kan måske nok lyde søgt, men i mangel af bedre kan den gøre fyldest som retfærdiggørelse. Andre vil måske insisterere på, at den slags kan man virkelig ikke bekendt. For hvis vi tilsidesætter vore forfædres ønsker, har vi ikke nogen ret til at forvente, at vore egne ønsker vil blive respekteret. Og når det gælder ejendomsret, har argumentet klart nok noget for sig. Testamenter og Sidste Viljer tæller, for uden dem ville der rejse sig et vildnis af stridende krav.
Når det gælder ideer, kan de dødes instrukser imidlertid være langt farligere og skabe et kaos af konflikter mellem modstridende fortolkninger. Og jo større afgrunden er imellem udstedelsen af deres instrukser og vore fortsatte forøg på at føre disse ud i livet, jo større bliver problemet. 
Nogle vil opfatte Dimitri som en forræder imod sin fars intentioner. Jeg vil betragte ham som en eksemplarisk helt inden for skriftlig udlægning, idet han er nået frem til, at faderens ultimatum blev formuleret under meget specifikke omstændigheder, og at eftertiden har ret til at genoverveje sagen.
Hans beslutning fik mig til at tænke på de tekstfortolkere, som aktuelt er engageret i langt mere kritiske og langt vigtigere genfortolkninger, og her tænker jeg navnlig på de muslimske forskere, som forskellige steder i forskellig grad er begyndt at antyde, at bogstavelige læsninger af skrifter fra 700-tallet måske ikke i alle detaljer har noget bud til vor moderne samtid, og at det f. eks. er væsentligt at opretholde sondringen mellem Haditherne (profetens udsagn og gerninger) og Guds guddommeligt dikterede ord.
Det er ikke en sondring, jeg selv ville anerkende, men det kan blive begyndelsen til at befri vor tids muslimer fra forbud, som for længst har udlevet deres nytteværdi, og på samme måde som tilfældet er med Dimitri udspringer nytolkningen af et argument om, at arvingerne har et ansvar for også at tænke selvstændigt og ikke adlyde blindt og ureflekteret. At hævde noget andet ville være at give afkald på en af de vigtigste pligter, vi har som mennesker - nemlig engang imellem at skifte mening, når omstændighederne forandrer sig. De døde kan tilbyde os visdom, vejledning og lærdom, men når de giver os ordrer, bør vi - med allerstørste respekt - kunne vælge at ignorere disse.
© The Independent og Information
Oversat af Niels Ivar Larsen

