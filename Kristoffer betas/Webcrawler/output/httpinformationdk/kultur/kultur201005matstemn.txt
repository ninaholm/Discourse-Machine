En mat stemning - Dagbog fra Cannes #1
Informations filmredaktør Christian Monggaard skriver dagbog fra Cannes Filmfestival. Her er første stemningsrapport


Dagbog fra Cannes #1| Der er en mat stemning i Cannes, som om festivalen har lidt svært ved at komme i gang. Men måske skyldes det blot, at jeg selv har haft lidt svært ved på forhånd og for alvor at lade mig begejstre over det auteur-tunge hovedprogram, hvor Hollywood næsten synes forment adgang. Og at jeg allerede har set åbningsfilmen, Ridley Scotts Robin Hood, hjemmefra og var alt andet begejstret over den.Altså er det måske i virkeligheden bare mig, der har svært ved at komme i gang, fordi jeg ikke rigtig har haft noget at lave de første to dage.Jeg ved dog, at jeg om en dag eller to får meget travlt, og jeg kan allerede nu se, at den førstkommende søndag bliver en særdeles stor udfordring tidsmæssigt og logistisk, fordi jeg både skal se adskillige film, skrive hjem om Armadillo, Janus Metz’ allerede på forhånd opsigtsvækkende film om danskere i krig i Afghanistan, tale med Metz og midt i det hele interviewe Woody Allen om hans nye film, You Will Meet a Tall Dark Stranger. (Hvilket jeg glæder mig meget til.)Men det virker nu også, som om der er færre mennesker i byen, i hvert fald færre journalister. Køerne hos pr-bureauer og på akkrediteringskontorer er kortere, end de plejer, og branchebladet Variety har skrevet om, at der ikke er så mange spændende film på markedet i år som sidste år.Måske nogle af journalisterne og filmkøbmændene tillige har ladet sig skræmme væk af askesky og rapporter om dårligt vejr – for en uge siden raserede meterhøje bølger strandpromenaden i Cannes, mens det sneede i bjergene i nærheden.Dog synes ødelæggelserne at være mere eller mindre udbedret – strandrestauranterne er noget af det, man hernede tjener flest penge på.Og måske bliver andre (freelance-)journalister væk, fordi de få Hollywood-stjerner og dermed få interviews gør det sværere for dem at tjene de mange penge, en tur til Cannes koster, hjem igen.Onsdag aften gik festivalen så endelig i gang for mig og mange andre, da den franske skuespiller og instruktør Mathieu Amalrics nye film, Tournée, der handler om en trup af amerikanske burlesk-dansere i Frankrig, blev vist som den første i hovedkonkurrencen.Mere om filmen i fredagsavisen, men jeg kunne egentlig meget godt lide den, selv om den fortæller en lille historie og vel reelt ikke hører hjemme i hovedkonkurrencen på så stor en filmfestival som Cannes.Ellers gik min onsdag med det sædvanlige pressemøde med konkurrencejuryen, der anføres af Tim Burton og er en blanding af instruktører og skuespillere.Der blev ikke sagt meget overraskende på pressemødet – jurymedlemmerne ville alle være åbne over for filmene og ikke dømme dem på forhånd – og når det blev politisk – en journalist spurgte f.eks. til juryens holdning til to fængslede filmskabere, Roman Polanski og iranske Jafar Panahi – klappede de mestendels i.Jeg lavede et lille videoklip af Burton, der til at begynde med blev spurgt om, hvordan han ville lede juryen.
