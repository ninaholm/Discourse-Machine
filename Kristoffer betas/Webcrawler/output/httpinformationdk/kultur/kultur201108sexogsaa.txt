Sex er også kapital
Det er moralsk forkert at nægte smukke mennesker retten til at lukrere på deres sexethed, men samtidig skaber forestillingen om ligestillet sex en undertrykkende begærstvang for kvinder. Frem for at overfokusere på indre og naturlige værdier bør vi indse, at sex er et marked, hævder britisk sociolog


 I et typisk knivskarpt replikskifte, som (endnu en gang) beviser, at der næppe findes mere præcist gennemborende samtidssatire end animations-sitcomserien The Simpsons, siger Lisa til sin skolelærerinde:
»Det handler ikke om at se godt ud«.
Hvortil Ms. Hoover svarer: »Sludder, det er bare noget, grimme mennesker bilder deres børn ind.«
Ser vi gennem udsagnets lag af ironi, når vi frem til det, som er den centrale forudsætning i Catherine Hakims bog: At udseendet ikke blot er vigtigt vi bør også vægte det endnu højere. Og hvad mere er: De, som forsøger at bilde unge mennesker ind især unge kvinder at deres skønhed og sexappeal har ringe betydning, er vitterligt grimme selv, om ikke fysisk, så i moralsk forstand.
Som Hakim ser det, er der opstået en »uhellig alliance« mellem selvbestaltede patriarker, religiøse fundamentalister og radikale feminister, der alle er ude på at nedgøre, hvad hun kalder 'erotisk kapital'. Efter Hakims opfattelse bør det for alle unge kvinder og for især dem, der ikke har andre fortrin at støtte sig til (økonomiske, intellektuelle, situationsbestemte osv.) være en helt legitim form for selvpromovering at få det bedst mulige ud af deres udstråling og attributter.
Hakim, der er lektor ved London School of Economics, er ikke en plump provokatør, men en velmeriteret sociolog med en lang række titler på publikationslisten. Og Honey Money er på trods af sin pikante titel (som tilsyneladende stammer fra et udtryk, der anvendes blandt Jakarta og Bangkoks prostituerede: No money, no honey) bygget op som en seriøs afhandling med alle dertil hørende kendetegn: tung prosa, omfattende noteapparat, bunker af statistiske oplysninger, appendikser og trættende gentagelser. Ikke desto mindre forestiller jeg mig, at der må vente Hakim en byge af ukvemsord, for hvad hun her fremlægger er en tese, der synes forsætligt konstrueret forat opflamme lidenskaberne hos et bredt udsnit af toneangivende meningsmagere.
Originale betragtninger
Med afsæt i Pierre Bourdieus bekendte analyse af forskellige typer individuel kapital -pengekapital, menneskelig kapital (intelligens forstærket ved uddannelse) og social kapital (protektion, nepotisme og andre netværksydelser) foreslår Hakim en supplerende form: 'erotisk kapital'. Hun erkender, at dette udtryk allerede bruges af sociologer i USA om fysisk udseende og sexappeal, men hævder, at hendes definition som hun udvider til at omfatte andre positive egenskaber såsom charme, social omgængelighed og seksuel ekspertise er både original og oplysende.
Der er noget forfriskende ved Hakims kontante ærlighed, som får mig til at tænke på Arthur Schopenhauers berygtede bemærkning i essayet Über die Weiber (Om kvinder, red.):
»Med pigerne har naturen det i tankerne, som man i dramaturgisk betydning kalder en knaldeffekt, idet den over en få-årig periode udstyrer disse med overmådelig skønhed, ynde og fylde på bekostning af hele deres øvrige levetid, således at de i løbet af denne årrække kan bemægtige sig en mands fantasi i en sådan grad, at han bliver medrevet til loyalt at overtage omsorgen for hende på livstid på én eller anden vis; et skridt, som den blotte fornuftige overvejelse ikke synes at give tilstrækkelig garanti til at få ham til at udføre.«
Og den pessimistiske filosofs egen omgang med kvinder stemte unægteligt også overens med dette synspunkt: Som livslang ungkarl var han ikke så meget en entusiastisk som en pligtopfyldende kunde hos prostituerede og besøgte bordellerne så regelmæssigt som andre højborgerlige frekventerede deres klub.
Hakim støtter Schopenhauers karakteristik af 'knaldeffekten' i unge kvinders skønhed og sexappeal og fremlægger tværkulturelle statistikker, som beviser, at ikke alene er kvinders 'erotiske kapital' konsekvent højere end unge mænds den bliver også konsekvent undervurderet: Det er de attraktive unge mænd, som får de bedste job med den højeste løn, og som kan ende med at blive amerikansk præsident uanset hudfarve. Dette kan forekomme kontraintutivt i en verden, der tilsyneladende er plastret til med billeder af denne 'knaldeffekt', der fremvises i alle mulige tilstande af- og påklædning, men styrken i Hakims analyse ligger i selve råheden ved hendes målestok.
Mænd udsættes ikke
Ifølge hende kan unge kvinder nok besidde stor charme, men mænds begær efter dem vil altid overstige udbuddet med vid afstand.
Det omvendte er simpelthen ikke tilfældet: Mænd er både mindre attraktive for kvinder, og markant mindre ønsket og begæret af dem især når de pågældende kvinder bliver ældre. Hvad Hakim betegner som 'det mandlige sexunderskud' ligger både til grund for det allestedsnærværende kvindeseksuelle billedsprog det være sig pornografi eller markedsføringssupplement som for samfundets vedvarende uvilje til som helhed at 'valorisere' kvinders gode udseende. Det er ganske enkelt ikke til gavn for denne verdens fallokratiske patriarker at tillade kvinder at realisere deres erotiske kapital, for det ville medføre et skred af seismiske dimensioner i magtbalancen mellem kønnene.
At religiøse dogmatikere og primitive mandschauvinister siden Arilds dage på én gang har dæmoniseret og paradoksalt nok nedvurderet den kvindelige seksualitets indvirkning, er efter Hakims opfattelse kun, hvad man kunne forvente.
I vestlige samfund bliver nettoresultatet, at vi får mindre lyst til sex generelt end dem, som lever under hedere og mindre puritanske himmelstrøg, samtidig med at vores seksuelle relationer kommer til at blive formidlet igennem en trættende push me, pull you-interaktion, hvor mænd ønsker sex, men kvinder nægter dem det.
Ifølge Hakim er den kristne monogami ganske enkelt en 'politisk strategi' udtænkt af patriarkatet med henblik på at sikre, at selv de mindst attraktive/velhavende/magt-fulde mænd får mindst én seksuel partner.
Frigørelsen venter stadig
Men selv om denne del af Honey Money muligvis er relativt ukontroversiel for feminister, forskåner Hakim ikke disse for sin fordømmelse. 1960'ernes seksuelle revolution effektiv prævention, lempelsen af de monogame bånd, devaluering af kvindelig jomfruelighed satte langtfra kvinderne fri til selvstændiggørelse (empowerment), ja faktisk udsatte det dem i endnu højere grad for mænds udnyttelse. Den mandlige antagelse blev, at kvinder ikke blot var lige så begærlige efter sex som de selv, men også, at de var forpligtet til at give det uden modydelse.
Hakims synspunkt er, at feministerne har blåstemplet og udbredt denne myte om 'begærets ligestilling', hvilket har ført til, hvad hun betegner som 'sygeliggørelsen af det lavintensive begær', hvor terapeuter og rådgivere forsøger at overbevise kvinder om, at deres manglende sexlyst er en psykopatologisk lidelse snarere end en hormonalt betinget disposition.
Hun forventer selv at blive kritiseret af feminister som en 'essentialist', som definerer mænd og kvinder ud fra deres biologi, men tager til genmæle ved at hævde, at noget lignende gælder feminismens positioner.
Jeg har i selvsagt kun skitseret Hakims tankegang i temmelig brede penselstrøg. Det skal bemærkes, at hun lægger særlig vægt på homoseksuelles interaktioner som en slags test case for, hvordan det mandlige begær fungerer, når der ikke findes noget 'sexunderskud'. Hendes konklusioner ud fra dette 'kontrafaktiske' eksempel er dog i bedste fald tendentiøse. Mere ødelæggende for Hakims tese er hendes anbefalede løsning, nemlig intet mindre end den fuldstændige legalisering og liberalisering af prostitution og andet sexarbejde. Schopenhauer ville uden tvivl billige et sådant skridt, men jeg tror, det kræver en særligt sælsom kombination af duggede øjne og hårdhjertethed at ville se unge, attraktive kvinder prostituere sig til ældre, grimmere og velhavende mænd som en ønskværdig tingenes tilstand.
Feminismens hykleri
Jeg tror, Hakim stort set har ret i sin påvisning af det implicitte hykleri i den moderne feminismes angreb på kvinders 'erotiske kapital' og hun har helt sikkert ret i sin analyse af patriarkatets holdninger. Men ved at anbefale, at der kan rettes op på det utvivlsomt eksisterende 'sexunderskud' med prostitution, kommer hun til at udstille den neoliberale kalkule, som ligger implicit i selve denne term. Da jeg læste Honey Money, blev jeg gang på gang mindet om hin berømte passage i Det Kommunistiske Manifest: »Det har opløst den personlige værdighed i bytteværdi, og i stedet for de utallige tilsikrede og velerhvervede friheder har det sat den samvittighedsløse som den eneste. Det har kort sagt i stedet for den udbytning, der tilsløres af religiøse og politiske illusioner, sat den åbne, skamløse, direkte, beregnende udbytning.«
Vi ved alle, hvad Marx mente med 'det' (bourgeoisiet, red.), og det var bestemt ikke et eller andet bekvemt interseksuelt individ.
Nej, de mest overbevisende eksempler på kvindelig selvstændiggørelse, som Hakim henviser til, er tydeligvis dem, der stammer fra traditionelle kulturer snarere end dem, der er blevet inficeret af det frie markeds seksuelt overførte 'sexonomics'. Og man kan spørge: Hvordan ville et samfund se ud, hvis alle fik udnyttet deres egen erotiske kapital fuldt ud, mens hengivenhedens bånd, ansvarsfølelser og tør jeg sige det? kærlighed blev tilsvarende nedvurderet? Utvivlsomt ville taberne blive omstrejfende horder af fattige og tudegrimme sex-udsultede mænd.
Catherine Hakim: Honey Money: The Power of Erotic Capital, Penguin. Bogen udkom i går
© The Guardian og Information Oversat af Niels Ivar Larsen

