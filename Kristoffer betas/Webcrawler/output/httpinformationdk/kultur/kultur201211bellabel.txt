Bella, Bella
Bogforum i Bella Center er en behagelig oplevelse. Der er plads, der er luft, og der er bedre tid til ro og fordybelse
At have flyttet Bogforum fra det klaustrofobisk pakkede Forum til Bella Center er en gevinst. Alle tre haller er opdelt 50/50 mellem bøger og restauranter. Det er faktisk mægtig behageligt, for det giver folk ro til at sidde ned vende det, de lige har hørt, uden først at måtte stå i alenlange køer. God plads og god tid til fordybelse.

Lad det være sagt med det samme: Bogforum i Bella Center er langt mere udholdeligt end Bogforum i Forum. Her er plads, her er ligefrem noget, der minder om luft, og gangene er så brede, at man ikke skal mase sig forbi en endeløs menneskestime, uanset hvad man sigter imod. Deres normalt noget rumretningsforvirrede udsendte vil endda gå så vidt som til at sige, at det er relativt nemt at finde vej.Der er også bedre tid til de enkelte interview, hvilket giver en mere rolig og fordybet stemning, end under Forums timeglas-tidstvang. Hvorfor måtte interview egentlig aldrig vare mere end et kvarter i Forum, når det kan lade sig gøre her? Måske fordi der er flere scener? Alligevel er der fyldt op de fleste steder.Helt kan det ikke undgås, at de mange mikrofoner forstyrrer hinanden. Tranescenen har i år to podier, og sidder man i Bogcafeen på den anden side af gangen, kan man lytte til tre interview på én gang.»Claus Dalby har fire fastansatte gartnere,« lyder det.Og lidt efter: »Det er ikke sådan jeg lever mit liv.« Jeg gætter på Signe Wenneberg. Men det var Pia Juul, jeg var kommet for at høre.AntastetInd imellem bliver man også antastet. Jeg kommer gående sammen med min mand, da en ung kvinde springer ud foran os og siger:»Må jeg stoppe jer?« Vi standser høfligt, og hun fortsætter: »Vi er lige ved at begynde en meget spændende oplæsning af Fifty Shades of Grey. har I ikke lyst til ...« Hun virker en smule desperat, og der er virkelig heller ikke mange tilhørere på standen, men nej, det har vi egentlig ikke rigtig lyst til.Så hellere slentre gennem alle tre haller og konstatere, at fordelingen mellem bøger og restauranter er ca. 50/50. Det lyder måske skrækkeligt kommercielt, men det er faktisk mægtig behageligt, for det giver folk ro til at sidde ned vende det, de lige har hørt, uden først at måtte stå i alenlange køer. God plads og god tid, det er hovedindtrykket.DilemmaerneMen som altid står dilemmaerne i kø. Skal man vælge Maria Helleberg klokken 12 eller Lau Aaens Dagpengeland klokken 12.15?Skal man vælge Preben Vilhjelm og Peter Mogensen, Kim Leine eller Hans Hertels PH-bog, eller skal man vælge Hans-Jørgen Schanz og Søren Pind? Alle optræder de klokken 13, ak! Men det sidste makkerpar lyder så spøjst, at valget falder på dem.Først dog Lau Aaens oplevelser i Dagpengeland. Han beskriver, hvordan det private firma Integro arbejder med at ’bygge det hele menneske op’. Man skal finde sin personligheds balance, fortæller han, og det foregår til »skabende panfløjtemusik.«»Temaet fra Titanic,« tilføjer han så. Den mand har forstand på timing. Derefter demonstrerer han, hvordan man skal give hånd til jobsamtaler, så salen ligger flad af grin.Ligesom i sin bog optræder han med et underspillet lune, og intervieweren, Mette Vibe Utzons, forsøg på at få ham ind på det tragiske for de tvangsindlagte arbejdsløse og det forargelige i at bortøde skatteborgernes penge preller stort set af. Også på publikum, der blot sidder og venter på næste anekdote.Det alvorligste indslag er faktisk, da han fortæller, at direktøren for Integro indkaldte ham til et møde, hvor han opfordrede ham til at holde inde med sin blog: Han burde tænke på konsekvenserne for Integros indtjening! Men det fik bare folk til at grine endnu højere.Frihed og marxisterSøren Pind og Hans-Jørgen Schanz er et anderledes makkerpar. Hans-Jørgen Schanz har skrevet en lille bog om frihed, hvor pointen er, at det er modernitetens strukturer, ikke liberalismen, der er afgørende for friheden.Ma n skulle jo være et skarn, hvis man ikke ventede sig en rask lille meningsudveksling på den baggrund, men bortset fra Pinds tendens til at afbryde, er der ikke megen konfrontation. En enkelt gang, hvor Schanz efter Pinds mening går lidt for hårdt til liberalismen, kalder Pind ham perfid, en anden gang får Schanz at vide, at han er enig med Søren Krarup, og senere nævner Søren Pind ordet marxist. Og Schanz svarer:»Jeg har glemt mere af Marx, end du nogensinde kommer til at vide«.Men ellers er samdrægtigheden stor trods deres forskellige analyser. De er enige om, at den globale rigdom er vokset, at friheden har bredt sig over kontinenterne, og at der er færre fattige og flere børn, der kommer i skole end nogensinde før.Søren Pind pointerer endda, at der er en grund til, at han er medlem af Venstre og ikke af Liberal Alliance, nemlig respekten for folkestyret.»Vi er enige for 90 procents vedkommende,« konkluderer Schanz.»Og de sidste 10 er sjove,« supplerer Pind.Årets debutant om AfghanistanOgså til årets debutantpris har verden uden for andedammen fundet vej. I år er det Bogforum selv, der står bag prisen, og den gik til Den stjålne vej, en roman om tre afghanske skæbner, skrevet af Anne-Cathrine Riebnitzsky, der selv har været soldat i Afghanistan.Hun skildrer ingeniøren Khan, gadedrengen Javeed samt Malika – »en moderne kvinde i en traditionel verden.«Deres veje krydses i i efteråret 2008, og det udvikler sig til en historie om at kæmpe med livet som indsats for ting, der er større end én selv. Ingeniøren Khan, der tages til fange af Taleban, skal endda have held til at rokke ved mørkemændenes islamfortolkning. Det lyder godt nok som fiktion, men romanen er angiveligt bygget på virkelige begivenheder.
