En film om en verden af stilhed og mystik
'Vi lavede filmen sammen,' siger Martin Provost om samarbejdet med skuespillerinden Yolande Moreau, som spiller titelrollen i 'Séraphine', der handler om en naivistisk, fransk maler i begyndelsen af 1900-tallet
Det var en veninde, der er kulturjournalist, som ringede til instruktøren Martin Provost og opfordrede ham til at kigge nærmere på den franske maler Séraphine.


 En film om stilhed og mystik. Sådan beskriver den franske filminstruktør Martin Provost selv sin biografiske spillefilm om den naivistiske maler Séraphine Louis (spillet af Yolande Moreau), der i begyndelsen af 1900-tallet blev opdaget af den tyske kunstsamler, forfatter og kritiker Wilhelm Uhde.
Det var ikke mindst mødet mellem de to meget forskellige mennesker, som interesserede Provost, fortæller instruktøren, da jeg møder ham i Paris til en snak om Séraphine, der blev en stor succes i Frankrig og vandt ikke færre end syv Césars, det franske filmakademis årlige filmpris.
- Séraphines malerier er meget smukke, kraftfulde. Var det dem, der tiltrak dig, da du besluttede dig for at lave filmen?
»Jeg husker første gang, jeg så nogle af Séraphines egne malerier. Der er fire i den permanente udstilling på museet i Senlis. Det var ikke, fordi jeg ligefrem syntes, at de var smukke, men de er ekstremt kraftfulde og levende, og jeg følte, at kvinden, der malede dem, selv måtte have ekstraordinære kræfter. Det er ligesom med skuespillere; når jeg ser en god skuespiller, ved jeg, at kameraet vil elske vedkommende. Og jeg tænkte, at malerierne næsten ville være ligesom skuespillere.«
- Hvordan begyndte filmen så - da du så malerierne?
»Det var en veninde, der er kulturjournalist på fransk radio, som ringede til mig og opfordrede mig til at kigge nærmere på denne kvinde, Séraphine. Jeg spurgte, hvem hun var, og hun sagde, at det var en maler. 'Se hendes billeder.' Jeg gik på nettet og opdagede, at hun var en naivistisk maler, og jeg er ikke så glad for naivistiske malerier. Men jeg købte nogle bøger om hende og fandt ud af, at en veninde, jeg har, der er psykoanalytiker, havde skrevet en afhandling om Séraphine. Og så så jeg malerierne, og sådan begyndte det hele.«
Meget at lære
- Hvor meget historisk materiale findes der om Séraphine? Hvor meget ved man om hendes liv og opvækst og malerier?
»Der findes ikke så meget materiale om hende, fordi Séraphine levede et simpelt liv. Der er vel skrevet en tre-fire bøger om hende, men der findes en bog om hende skrevet af kunstsamleren, forfatteren og kritikeren Wilhelm Uhde, De Bismarck à Picasso, og mit fokus var i virkeligheden mødet mellem de to, Séraphine og Uhde, så jeg researchede lige så meget ham som hende, og hvordan de mødte hinanden, og han hjalp hende.«
- Hvor meget research lavede du i perioden og kunsten? Du sagde før, at de naivistiske malere ikke rigtig sagde dig noget.
»Jeg havde meget at lære, men jeg var så heldig at møde Dina Vierny, som er død nu, men som arvede Wilhelm Uhdes samling og stod bag Musée Maillol i Paris, der er dedikeret til de moderne primitive malere og har en masse Séraphine-malerier. Hendes søn viste mig malerier af Séraphine og andre naivistiske malere. Og nu kender jeg dem alle.«
- Og kan du bedre lide dem nu?
»Ja, jeg forstår dem.«
- Når man laver en biografisk film om en eller anden, er der mange måder at gribe det an på. Man kan skildre et liv fra vugge til grav, eller man kan vælge to dage eller en hel måned i et liv. Du har valgt at fortælle om Séraphine i en slags snapshots eller nedslag i hendes liv.
»Jeg havde ikke lyst til at lave en biopic. Det var ikke mit mål. Men jeg var nødt til at foretage visse valg. Jeg ville ikke begynde, mens hun var ung, eller vise, hvordan hun kom til klosteret, hvor hun voksede op. Jeg ville vel i virkeligheden lave en film om kunst og et menneske, som helliger sit liv til kunsten. Men i manuskriptet står der faktisk '20 år senere' og den slags, men kunst er et mysterium, og jeg var ikke interesseret i at komme med tydelige forklaringer. Jeg ville have, at man skulle komme tæt på, hvordan hun levede og udviklede sig.«
Det rigtige valg
- Der bliver ikke talt meget i Séraphine. Filmen forlader sig meget på billeder, nærvær, stemninger. Hvordan arbejdede du med billedsiden og fortællingen?
»Jeg ville lave en film om stilhed og mystik, og Séraphine levede i en verden af stilhed og mystik. Når man begynder at lære perioden at kende, finder man ud af, at der ikke var tv eller radio eller biografer. Det var en meget stille verden. I dag er der larm alle vegne, og jeg bor selv på landet i stilhed. Det er min tilgang til verden, og jeg følte, at Séraphines tilgang ville have været nogenlunde den samme, så det har vi tilfælles.«
- Hvordan vil du beskrive Séraphine som person? Hvor meget måtte du opfinde, og hvor meget har du lært hende at kende?
»Der findes som sagt ikke ret meget nedskrevet om Séraphine og hendes liv, så vi måtte opfinde det meste. Og det gjorde jeg sammen med Yolande Moreau, der spiller Séraphine. Det hele begyndte faktisk med hende, og vi arbejdede på manuskriptet sammen. I Frankrig er hun mest kendt som en komisk skuespiller, og jeg ville gerne bruge hende i en anden rolle end de sædvanlige. Det er meget mystisk, og man ved aldrig, om det kommer til at fungere eller ej, men jeg researchede Séraphine i Kandinsky-biblioteket i Paris og fandt et lille blæk-portræt af Séraphine, lavet af hendes nabo, og det var Yolande. Jeg viste portrættet til Yolande, og hun sagde, 'det er ikke videre flatterende, men det er mig!' Det var meget mystisk, at hun lignede så meget.«
- Og det bekræftede vel, at valget af Yolande var det rigtige.
»Hvordan er det man siger? Valget af en skuespiller til en film er fundamentalt. I sidste ende er det skuespilleren, man ser, som bærer en film. Ikke andre ting. Så det er rigtigt at tage de rigtige valg af de rigtige grunde. I dette tilfælde havde jeg taget det rigtige valg af den rigtige grund.«
Hun har stor dybde
- Men hvorfor valgte du så Yolande Moreau?
»Fordi Yolande er en meget speciel skikkelse i fransk film. Hun passer ikke ind i nogen kategori, og i begyndelsen sagde folk til mig, 'du kan ikke lave en film med hende. Hun sælger ikke billetter.' Og jeg tænkte, at 'måske tjener jeg ikke så mange penge, men med en anden i rollen, vil filmen ikke blive lige så god'. Hun er en fantastisk skuespillerinde. Hun kommer fra teatret. Jeg sagde en dag til hende, 'du har noget metafysisk over dig. Du kunne spille Shakespeare'. Hun har nogle dybtliggende fejl, som hun finder frem og bruger, og det giver hende stor dybde.«
- Hvordan arbejdede I sammen om at skabe filmen og rollen?
»Alle de andre skuespillere måtte jeg hele tiden bede om at dæmpe sig i deres spil. Det måtte ikke se ud, som om de spillede. Det er en film, som på overfladen ser meget enkel ud, men det er ikke nemt at være enkel. Jeg tilbragte mange måneder sammen med Yolande, inden vi overhovedet begyndte at optage, og vi arbejdede os igennem det og var meget tæt på hinanden, da vi gik i gang med at optage.«
- Var I fra begyndelsen enige om, hvordan Séraphine skulle portrætteres, eller fandt I hende undervejs?
»Yolande er meget åben, fleksibel og generøs, og vi gik ad den samme sti. Jeg er ikke specielt striks eller autoritær, men jeg vil have, at tingene skal være helt rigtige, og hvis jeg følte, at hun indimellem bevægede sig i den forkerte retning, eller jeg ikke selv kunne finde ud af det, ville vi gennemgå det sammen og enes om, hvordan vi skulle ændre det. Vi gjorde det sammen.«

'Séraphine' har dansk premiere i dag. Læs anmeldelsen nedenfor

