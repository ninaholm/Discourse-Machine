'Nu ejer Gyldendal mit liv'
Det var en tydeligt oprørt Thomas Skade-Rasmussen Strøbech, som i går modtog landsrettens dom i en af de mest kontroversielle og principielle litterære sager i dansk retshistorie. Dommen slår fast, at man gerne må skrive om andres liv i en roman uden at spørge om lov


»Nej, det gider jeg kraftedeme ikke,« sagde Thomas Skade-Rasmussen Strøbech og lod Claus Beck-Nielsens fremstrakte hånd svæve frit i luften.Stemningen uden for Østre landsret var på frysepunktet, da de to tidligere arbejdskolleger i går mødtes umiddelbart efter domsafsigelsen i, hvad der er blevet kaldt en af de mest opsigtsvækkende litterære retssager i nyere tid.Landsrettens afgørelse er umisforståelig og klar: Såvel forfatter som forlag havde loven på deres side, da de i 2008 udgav romanenSuverænen, der indeholder billeder og detaljerede oplysninger om den virkeligt eksisterende Thomas Skade-Rasmussen uden dennes samtykke. Med retssagen har Strøbech ifølge eget udsagn villet generobre retten til sit navn, sin historie og sit billede. Men Østre Landsret ville det anderledes.»Arh, Thomas, man kan da godt lige give hånd,« appellerede hans advokat, Henrik Karl Nielsen uden for retten, så Strøbech stak alligevel tøvende næven frem til sin sejrende modpart.»Jamen, så tillykke med de 75.000 kr. da  kan jeg låne til en flaske vodka?,« sagde han.»Pengene er desværre ikke gået ind endnu,« replicerede Nielsen kækt, men stemningen var slet ikke til kække bemærkninger.»Det er eddermame en rystende dom det her  en skandale!,« råbte Strøbech højt, mens Nielsen på sin side argumenterede for, at dommen tværtimod var dejlig udansk.»Jeg havde frygtet, den ville blive meget mere uklar og 'vi skal begge to have det godt-agtigt',« sagde han, inden Strøbech med et dræbende blik lod ham forstå, at han ikke burde sige mere.»God bedring,« råbte Strøbech efter ham, da han gik.Historisk domDet er første gang en dansk domstol er blevet sat til at definere, hvor grænserne for fiktion og virkelighed bør gå, og gårsdagens klare kendelse vil gøre det svært  for ikke at sige praktisk umuligt  at anke sagen til Højesteret. Selve dommen fylder 49 tæt skrevne sider og indeholder en grundig gennemgang af de præmisser, landsdommerne Inge Neergaard Jessen, Jan Uffe Rasmussen og Karen Hald har lagt til grund for frifindelsen af forlag og forfatter. Af dombogen fremgår det, at dommernes kendelse har lagt særlig vægt på tidligere domme fra Den Europæiske Menneskerettighedsdomstol  domme, der slår fast, at hensynet til den kunstneriske ytringsfrihed bør vægte tungere end hensynet til privatlivets fred.Oversat til den aktuelle sag betyder det, at forfattere, som beskæftiger sig med »emner af politisk og samfundsmæssig interesse« nu og i fremtiden gerne må bruge andre menneskers liv i deres romaner uden først at spørge om lov, så længe der ikke er tale om »ren underholdning«. Ifølge sagsøgtes forsvarsadvokat, Martin Dahl Pedersen, vil dommen få virkning på fremtidig retspraksis.»Den kommer virkelig til at skabe præcedens, for man kan gå helt ned i de enkelte detaljer og se, hvilke hensyn dommerne har vejet op mod hinanden,« siger han.Forfattere er tyveknægteDommen bragte både lettelse og glæde hos Gyldendals litterære direktør Johannes Riis, som nu med egne ord kan »videreføre det kunstbegreb vi i mange år har praktiseret, hvor man blander fakta og fiktion«.Også forfatteren Carsten Jensen var mødt op for at overvære den historiske dom. Han kender Claus Beck-Nielsen som kollega og har blandt andet skrevet forordet til hans næste bog, som angiveligt får titlenNielsens verdenshistorie.»Det er en vældig god og korrekt dom,« mente Jensen, »men på sin vis fastslår den bare status quo  nemlig at kunsten har vide rammer i Danmark,« lød vurderingen:»I øvrigt har jeg personligt altid ment, at hvis man ikke bryder sig om at se sig selv og sine mest intime hemmeligheder skildret i en bog, så skal man ikke have forfattere som venner. For forfattere er dårlige mennesker  vi er spioner og tyveknægte, som stjæler med arme og ben.«Ikke en mæh-lingsdomClaus Beck-Nielsen hæftede sig mest ved dommens utvetydige klarhed: »Det er vigtigt, at man i en sag som den her siger klart enten fra eller til, så det ikke bliver sådan en typisk dansk mæh-mæh-mæglingsdom«. Hvilke perspektiver, synes du, dommen tegner?»Den betyder, at menneskeheden stadig kan få lov til at udvikle sig åndeligt, uden at man skal lægge for mange begrænsninger på sin spekulation og måder at formulere verden på.«Thomas Skade-Rasmussen Strøbech er af Civilstyrelsen bevilget fri proces, hvilket betyder, at statskassen inden 14 dage skal betale 60.000 kroner til Gyldendal og 75.000 til Claus Beck-Nielsen i sagsomkostninger.Selv har Beck-Nielsen dog tænkt sig at sende checken videre, lod han forstå.»Jeg har tilbudt pengene til min modparts advokat. Hans karriere kunne nok godt have undværet det her, og jeg vil godt hjælpe ham med lidt psykologhjælp eller en tur hjem til mor og far. Det kunne jo også være, min modpart havde brug for at tale lidt med sin terapeut.«Er det sejrens arrogance, vi hører her?»Nej, det er nærmere medlidenhed. Havde jeg tabt, ville jeg have behandlet mig selv på samme måde.« Kan du forestille dig at bruge alt det her i en kommende bog?»Det er klart, at det er vældigt godt stof. Men så må jeg i givet fald gå helt tilbage til urscenen og beskrive, hvornår de to mennesker, Nielsen og Rasmussen, mødtes første gang, og hvor det gik galt.« Du er med andre ord villig til bruge hans liv i endnu en roman?»Ja, men denne gang skal det være endnu mere radikalt! Det skal være den store historie og ikke bare en flig af den! Men det skal ikke gå mere ud over ham, end det går ud over mig  det har aldrig været meningen.«Hvad Riis siger...Udfaldet af dommen var ifølge Thomas Skade-Rasmussens advokat, Karl Henrik Nielsen, ikke bare ventet med spænding i Danmark, men også i Norge, hvor ankesagen mod Åsne SeierstadsBoghandleren i Kabulventer på at blive behandlet.»Jeg ved, de med interesse har skævet til, hvordan landsretten i Danmark ville dømme i den her sag,« siger Karl Henrik Nielsen, der mener, dommen med sin totale frifindelse af både forlag og forfatter har reduceret hans klient til fiktion.»Men han står jo lige her og er ikke fiktiv!«Thomas Skade-Rasmussen selv var oprørt og ude af sig selv efter dommen.»Den her dom er etcarte blanchetil at skrive hvad som helst om hvem som helst  og det erfucking outragious!,« spruttede han:»Men sådan er det åbenbart i Danmark. Hvis Johannes Riis stiller sig op og siger, at kunstnerne er store sjæle, som skal beskyttes af ytringsfriheden, så får alle tårer i øjnene,« sagde Strøbech, som efter eget udsagn nu vil til at »grave i Johannes Riis' liv.«»Jeg vil grave det hele frem  der må være lig i skabet  og så skal jeg kraftedeme skrive om det. Han bliver hovedperson i min næste bog!« Hvad kommer dommen ellers til at  betyde for dig?»Jeg forlader Danmark, jeg er fuldstændig færdig her. Jeg kom tilbage for at forsvare mit liv, og nu har jeg tabt. Jeg skal have fire milliarder psykologtimer for at finde ud af, hvem jeg er  eller også skal jeg bare spørge Gyldendal, så kan de få deres korps af forfattere til at fortælle mig det. Nu har de jo retten til min identitet.«Der har været spekulationer om, hvorvidt det hele bare er en happening...»Argh, det er sådan et dumt spørgsmål! Jeg har hele tiden sagt, at selvfølgelig er det et teater, men derfor er jeg stadig rystet over, at retsteatret har dømt på den her måde.«Inden Strøbech af Civilstyrelsen fik bevilget fri proces, nåede han at bruge 150.000 kroner af egen lomme på sagen. Nu er kisten tom. Hvad betyder sagen for dig rent økonomisk?»Det er en katastrofe. Jeg har fået lukket alle mine kort og sagt til banken, at jeg ville få 90.000 kr i dag.« Det var måske også lige optimistisk nok?»Man skal jo håbe. Men lige nu er der ikke så meget håb tilbage.«
