Gadesælgerens gnist og Arabiens uudslukkelige opstand
'Det Arabiske Forår' kan opleve tilbageslag, når trængte regimer klynger sig til magten med brutale midler, men de folkelige revolter har skabt et definitivt historisk brud demokratiets dynamik kan ikke rulles tilbage, forsikrer den marokkanske forfatter, Tahar Ben Jelloun


 »Det er en enorm Berlin-mur, som er faldet. Herefter vil intet i den arabiske verden længere blive som før,« erklærer den fransksprogede marokkaner Tahar Ben Jalloun selvsikkert om den arabiske verdens revolutionære forår en historisk omvæltning af dimensioner, som han som en af de første kronikører har sat sig for at skildre og forstå i sin nye essaybog, L'étincelle(Gnisten), uanset at begivenheden udvikler sig dramatisk over mange fronter og dens ultimative konsekvenser endnu må forekomme uvisse.
Den 66-årige marokkanske forfatter er gæst ved københavnske litteraturfestival CPH-LITT 2011 som en af dens internationale topnavne.
Han befinder sig i lystig samtale med et andet topnavn, den amerikanske romanforfatter Paul Auster, da Information i Husets forgård møder forfatteren til så markante værker som Sandbarnet, Den hellige natog Stille dage i Tanger. En smule modvillig bryder den spraglet klædte Ben Jalloun op fra den kollegiale hyggesnak og stiller sig til rådighed. See you later, Paul ...
Ben Jalloun har vist sig som pamflettens mester i tidligere essayudgivelser som Le racisme expliqué à ma fille('Sig mig, far, hvad er racisme?') og Islam forklaret for børn, og også i Gnisten lyner marokkanerens vid og bid. I sit essay leverer han leverer han en koncis land-for-land-gennemgang af Jasmin-revolternes foreløbige udvikling med styr på kendsgerninger og kronologi, og vejer respektive chancer for succes.
Han er dog ikke blot analytiker, men tyer også til litterære metoder. Især i de indledende passager, hvor han med duperende empati kryber ind under huden og op i hovedet på tre af dramaets aktører: en forarmet universitetsuddannet tunesisk gadesælger ved navn Mohammed Bouazizi og to aldrende, chokerede despoter ved navn Ben Ali og Mubarak, og leverer os sit bud på deres indre tankestrøm i de øjeblikke, da deres livs kriser spidser til.
En dynamik er sat i gang
- Tahar Ben Jalloun, hvad er sammenhængen mellem den desperate gadesælger, der sætter ild på sig selv, med de vantro despoter, der er blinde for deres egen korruption og ikke fatter, at deres folk har vendt dem ryggen? Hvorfor var den arabiske verden pludselig moden til dette forår?
»Vi skal først hæfte os ved, at ingen havde set dette komme. Det var ikke organiseret eller planlagt af nogen, men en spontan eksplosion fra titusindvis af mennesker, der med ét gjorde sig klart, at de ikke længere ville tåle foragtet, ydmyget, hundset med og ladt i stikken af deres magthavere. Men det var samtidig en revolte, der lige så naturlig, som når et bæger løber over af vand, eller når en frugt bliver så moden, at den falder og i faldet trækker andre med sig.«
»Katalysatoren var Mohammed Bouazizis selvantændelse en aktion, der for øvrigt er fuldkommen fremmed for islamisk tradition. Jeg kan selvfølgelig ikke vide, hvad der foregik i hans hoved, men jeg forestiller mig, at han ville iscenesætte ikke bare et opgør med sin egen oplevede afmagt, men frem for alt chokere den offentlige mening. På det tidspunkt forestillede Ben Ali eller Mubarak sig ikke i deres vildeste fantasi, at denne episode skulle udløse folkelige flodbølger, der drev dem fra magten. Ingen troede, at befolkninger, som så længe havde bøjet nakken og resigneret, en dag ville rejse sig. Vækkelsen var helt formidabel! Dermed være ikke sagt, at vejen til det demokratiske paradis herfra ligger vidt åben. Men en tærskel er overskredet og en irreversibel dynamik sat i gang. Vi har allerede set det tunesiske og egyptiske folk gå på gaden igen og igen, når overgangsregeringerne tog skridt, de ikke brød sig om.«
- I dit essay karakteriserer du de arabiske revolter som mere moralske end politiske og sociale. Kan du præcisere?
»For mig at se er det virkeligt revolutionære, at araberne har rejst sig for kæmpe for universelle værdier, frem for alt for værdighed og selvbestemmelse. Ikke for at få lavere brødpriser, højere lønninger eller job. De har rejst sig at få respekt som individer, som borgere og for at tage ansvar for deres egen skæbne. Det er nyt, for i den arabiske verden har det været den etniske gruppe, familien og klanen, der talte, ikke individets rettigheder og pligter ...«
- Og derfor skriver du i dit essay, at med det arabiske forår er individualismen og pluralismen på en gang blevet født i den arabiske verden?
»Netop«.
- Men en moralsk revolte må få politiske konsekvenser?
»En revolte, der vil gennemføre så radikale brud, har for det første store menneskelige omkostninger. Diktatorernes fald kom med en pris: Hundredvis af mennesker gik i døden i Tunesien og Egypten. I sagens natur har sådanne begivenheder en politisk dimension, men de arabiske massebevægelser blev ikke animeret af nogen ideologi og samlede sig ikke om nogen leder. Og derfor ligner de heller ikke f.eks. den russiske revolution eller Irans islamiske revolution.«
- I såvel Tunesien som Egypten var det udslagsgivende vel, at hæren rakte hænderne ud til rebellerne?
»Helt korrekt, og her ligger også den store forskel på forløbet i forhold til i Syrien og Libyen ... Her skiftede hærens loyalitet desværre ikke, og derfor blev blodsudgydelserne mange gange værre.«
- Men kan vi fremover tiltro hæren i Tunesien og Egypten et demokratisk sindelag?
»Under alle omstændigheder kan og vil disse to hære ikke skyde på menneskemængder, som der er sket i Syrien og Libyen. Disse hære har selv deltaget i forandringsprocessen og kan ikke gå tilbage til situationen, som den var før. Men i begge lande var sikkerhedsstyrkerne selvsagt også en del af et undertrykkelsesapparat, hvis infrastrukturer det kan tage tid at demontere. Vi ser for øjeblikket en kaotisk situation i Egypten, hvor politiet øjensynlig ikke håndhæver den offentlige orden. Salafister overfalder kristne, og kriminelle overfalder turister ...«
- Hvad kan Europa gøre for at bistå arabernes demokratiske vækkelse
»Europa har en vigtig rolle at spille i at stabilisere en demokratisk udvikling i Nordafrika. De europæiske lande burde investere meget mere, og har også et stærkt incitament til det for at forhindre den illegale indvandring over Middelhavet.«
Folket viste mod
- Men har araberne på en måde ikke fået nok af det Vesten, som miskrediterede sig selv ved at forlænge deres tyranregimers liv og udløste allandsens ulykker med sine militære interventioner. Vil de ikke køre dette løb selv? Jeg har i al fald egyptiske bekendte, som stolt frabeder sig vestlig bistand til at udvikle det egyptiske demokrati.
»Når jeg taler om, hvad Europa kan gøre, er det ikke patroniserende veldædighed, jeg mener. Det handler om, at Europa er nødt til at imødekomme forandringens kræfter, hvis europæerne ønsker, at forandringerne skal lykkes. Alle må genoverveje, hvordan de bedst kan yde økonomisk hjælp, genoverveje deres programmer tilbyde nye partnerskaber, hjælpe til at udvikle turismen osv. ...«
- Kommer de unge arabiske rebeller ikke hovedsalig fra den relativt lille intellektuelle elite, der forstår sig på de nye medier? Kan de skabe en folkelig koalition, der kan appellere til de bredere lag og påtage sig et regeringsansvar?
»Opstandene havde allerede en bred base, det var ikke kun Facebook-generationen, men hele folket, der gik på gaden og også de arabiske kvinder. De nye medier var vigtige som mobilisering og kommunikationsredskab, men det er teknik. Det, som var afgørende var det moralske mod, den moralske udholdenhed: At hele folket blev ved med at gå på gaden, også da der blev skudt med skarpt.«
- Efter årtier med diktatur har araberne ikke store erfaringer med den politiske proces i et demokrati. Hvis frustrationen over dårlige levevilkår og arbejdsløsheden fortsætter længe endnu, risikerer vi så ikke en tilbagevenden til en længsel efter stærke mænd?
»De lederløse opstande kunne godt bruge en karismatisk pædagog, en person med integritet, som kan indgyde den nødvendige tålmodighed og tage skridt, der betyder, at folk oplever konkrete forandringer. Men en sådan figur er ikke dukket op endnu. Der er en mangel på ledere, hvilket var fint i opstandens første fase, men kan blive et problem i en konsolideringsfase.«
- Har politisk islam udspillet sin rolle med Det Arabiske Forår?
»Jeg vil mene, at Det Arabiske Forår markerer fundamentalismens endelige nederlag. De islamistiske aktivister var fraværende, og demonstrationernes omfang kom helt bag på dem. Facebook, Twitter, internettet og de nye forestillinger om frihed, værdighed, retfærdighed og lighed har fjernet islamismens fordummende, anakronistiske og stupide diskurs af bordet, der byggede på det irrationelle og på neurotisk fascination for at vinde udbredelse. Læg mærke til, at der i de store demonstrationer ikke var et eneste slagord, der var rettet imod andre: udlændinge, vesterlændinge ja, ikke engang israelere. Hvad araberne nu vil bruge deres genvundne værdighed til, bliver i sidste ende deres egen sag. De vil sandsynligvis begå flere fejl, improvisere og møde tilbageslag, men den tid er endegyldigt forbi, hvor de vil falde til føje under diktatorer, uanset om disse er oplyste, latterlige eller grusomme.«
Tahar Ben Jellouns 'L'étincelle' er netop udkommet i Frankrig. En dansk udgave, Gnisten, kommer på Per Kofods Forlag til juni

