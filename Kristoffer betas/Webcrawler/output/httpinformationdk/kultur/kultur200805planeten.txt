Planeten Ivantjuk
Den ukrainske stormester sejrede med klar margin i Sofia


 Den årlige udgave af 'Mtel Masters' i Sofia fik hurtigt karakter af opvisning. Ivantjuk vandt nemlig sine første fem partier og fjernede dermed i realiteten enhver spænding om førstepladsen. På forhånd havde man anset Levon Aronian som en af hans farligste konkurrenter, men at armenieren slet ikke kunne få spillet til at køre, fremgår tydeligt af det indbyrdes opgør mod Ivantjuk i femte runde, hvor Aronian som hvid ofrede først en bonde, siden en løber uden at få tilstrækkelig kompensation: 
1.d4 d5 2.c4 c6 3.Sf3 Sf6 4.e3 Lf5 5.Sc3 e6 6.Sh4 Lg6 7.Sxg6 hxg6 8.a3 Sbd7 9.g3 Le7 10.b3 e5 11.cxd5 Sxd5 12.Sxd5 Da5+ 13.Sc3 Dxc3+ 14.Ld2 Db2 15.d5 cxd5 16.Lb5 a6 17.Lxd7+ Kxd7 18.0-0 e4 19.Lc3!? - allerede desperation? - Dxc3 20.Dxd5+ Ke8 21.Tac1 Dd3 22.Dxb7 Td8 ...
Hvad har hvid for officeren? Som man engang sagde nede i skakklubben: 'Rottens fis'.
23.Tfd1 Dxd1+ 24.Txd1 Txd1+ 25.Kg2 ...
Se diagrammet.
Sorts officerer står ikke optimalt, men når han får dem ordentligt mobiliseret, er hans to tårne og løber naturligvis den hvide dronning overlegen. 
25. - a5 26.g4 Kf8 27.Dxe4 g5 28.Df5 Ld8 29.Dc5+ Kg8 30.De5 g6 31.b4 axb4 32.axb4 Kh7 33.b5 Tf8 34.Dc5 Kg8 35.b6 Tb1 36.f4 Tb2+ 37.Kg3 gxf4+ 38.exf4 Lxb6 39.Dc3 Tb1 40.f5 Tg1+ 41.Kh3 Te8 42.Df6 Lf2 43.Dg7+ Kxg7 44.f6+ Kf8 - og Aronian opgav endelig. Han skulle åbenbart lige se, om sort kunne finde på at slå bonden på f6 - hvorefter hvid med 45.g5+ ville sætte sig selv pat og dermed redde en heldig remis.
Slutstillingen efter de ti runder i Sofia: 1. Ivantjuk, Ukraine, 8 points (uden tabspartier) 2. Topalov, Bulgarien, 6,5 p. 3. Radjabov, Aserbajdsjan, 5,5 p. 4. Cheparinov, Bulgarien, 4 p. 5.-6. Aronian, Armenien, og Bi Xiangzhi, Kina, begge 3 p.
Ivantjuk er for øvrigt en excentrisk person, der både ved og uden for skakbrættet optræder dybt originalt. Blikke, kropssprog og vaner taler deres tydelige sprog om, at han lever i sin helt egen verden. "Han bor på planeten Ivantjuk," har eksverdensmester Anatolij Karpov ved en lejlighed hævdet.
Efter at skakklummen er blevet månedlig, er der behov for er par opresumeringer. Magnus Carlsen vandt den første grand prix-turnering i Baku på deling med kineseren Yue Wang og Gashimov fra Aserbajdsjan. Disse tre stormestre scorede 8 af 13 points. Hørsholm Skakklubs velarrangerede Tectura Active Chess havde også tre mand på førstepladsen: svenskeren Jonny Hector, den russiske IM'er Sergey Klimov (der spiller for Hørsholm) samt Peter Heine Nielsen - alle med 6 af 7. 

