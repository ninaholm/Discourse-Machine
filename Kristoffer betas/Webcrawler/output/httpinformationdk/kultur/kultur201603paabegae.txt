Han er på det begærende menneskes side
De sociale og samfundsmæssige byrder og begrænsninger, vi alle kæmper med, er bundet naturligt til kvinders historier, mener den amerikanske filminstruktør Todd Haynes, der i sin seneste film, ’Carol’, fortæller om den forbudte kærlighed mellem to kvinder i 1950’ernes USA. Information har mødt instruktøren
Den amerikanske filminstruktør Todd Haynes fortæller, at han med ’Carol’ har skabt en kærlighedshistorie, der vender den traditionelle Hollywood-opfattelse af, hvem der er subjekt og objekt på hovedet.


 De bedste kærlighedshistorier handler om forhindringer mellem de elskende,« siger Todd Haynes, »måder, hvorpå de ikke kan tilfredsstille deres begær.«
Det er dagen efter verdenspremieren på Haynes’ seneste film, kærlighedsdramaet Carol, på filmfestivalen i Cannes, og den amerikanske filminstruktør sidder over for en lille håndfuld nysgerrige journalister.
Filmen er blevet godt modtaget – og får siden masser af opmærksomhed og flere oscarnomineringer – og Haynes virker stadig en smule overvældet.
»Det hele er endnu så nyt for mig. Instruktører kender deres film bedre end nogen som helst andre, og samtidig er de de mindst objektive. Det publikum, der i en mørk biograf ser filmen for første gang, har en oplevelse, som instruktøren aldrig vil få. Det er det, man leder efter og håber på; en forbindelse, der rammer folk. Carol er en stille film med en langsom rytme, og den handler om undertrykte følelser, der formes over tid. Alt det var for mig vigtigt at beskytte, men jeg vidste ikke, at den ville ramme de mennesker, der ser den. Det ved man simpelthen ikke.«
Carol, der er baseret på en roman, The Price of Salt (1952), af krimidronningen Patricia Highsmith, handler om butiksassistenten Therese (Rooney Mara), som i 1950’ernes New York møder og forelsker sig i den noget ældre Carol (Cate Blanchett).
Forhold mellem to mennesker af samme køn var dog ikke noget, man så på med blide øjne i datidens Amerika, og filmen både skildrer de store odds, de to kvinder er oppe imod, og Thereses udvikling fra ung og usikker kvinde til et mere modent og selvstændigt individ.
Den elskendes sind
Todd Haynes fortæller, at han i arbejdet med Carol kiggede på, hvordan andre store kærlighedshistorier fungerede, og det gik op for ham, at de mest spændende kærlighedshistorier har én ting tilfælles: »Man er på det begærende menneskes side,« siger han.
»Romanen er så rodfæstet i ét menneskes synsvinkel og det endda det mere svage menneske, Therese, det forelskede menneske, der er usikker på genstanden for sit begær og sine følelser, Carol. Synsvinklen skifter til Carol i slutningen af filmen, hvor Therese, der har måttet udholde smerten og tabet af Carol og har udviklet beskyttelses- og forsvarsmekanismer, er blevet ældre og mere voksen. Carol indser da værdien af dette åbne, imødekommende menneske, som faktisk ikke eksisterer længere, og nu er hun den mere sårbare og begærende af de to.«
Den 55-årige instruktør, der selv er homoseksuel og med sine første film, Poison og Safe, blev en del af den queer-filmbevægelse, der voksede frem i den uafhængige del af den amerikanske filmbranche i begyndelsen af 1990’erne, kendte ikke Patricia Highsmiths bog, da han første gang hørte om projektet.
»Jeg var sørgeligt uvidende om dens eksistens, og alle mine venner sagde: ’Todd, altså. Den er pensum på universitetet for enhver queer.’ Men jeg elsker den. Jeg blev så bevæget af den, da jeg læste den. Den er så interessant set i forhold til hendes øvrige, kriminalistiske bøger. Det er den mest personlige, selvbiografiske af Highsmiths romaner. Den udspringer direkte af hendes egne oplevelser. Hun tegner et portræt af det at forelske sig og drager en parallel mellem det kriminelle sinds hemmelighedsfulde, overængstelige paranoia og den elskendes sind. Faktisk er selve kærligheden i Carol jo kriminel, og Therese kan ikke finde ord for den. Hun kan ikke finde noget tilsvarende i verden, som hun kan relatere til, et eksempel på, hvad det er, hun føler, og hvad hun skal kalde det. Det er virkelig, virkelig smukt.«
Under overfladen
På den måde bliver Carol også et portræt af en tid og et sted, New York i 1953-54, og det er et andet, mere mørkt og beskidt Amerika, man møder i Todd Haynes’ film end i de pastelfarvede melodramaer og komedier, som Hollywood lavede dengang.
»Der er ikke noget som helst monolitisk over 1950’erne,« siger Haynes.
»Om noget er begyndelsen på ét årti kulminationen eller apoteosen af det foregående årti. Perioden i denne film føltes i høj grad som de markante overgangsår efter krigen med skuffelse over Truman-regeringen, begyndelsen på Den Kolde Krig, den blodige afslutning på Koreakrigen og en generel fornemmelse af paranoia og utilpassethed. Billeder fra New York viste beskidte, tilsølede, rodede gader og bygninger. Det var så fjernt fra den skinnende, Eisenhower-forstadsidyl, man kunne se i datidens melodramaer, som det næsten kunne være.«
Samtidig ulmede alt det, der brød ud af oprør og frigørelse i 1960’erne under overfladen allerede i 1950’erne.
»Det var kun et spørgsmål om, hvornår det nåede kogepunktet, og den smule fernis af tilsyneladende sikkerhed og tilfredshed, der var, ville ikke holde særlig længe. Der foregik meget mere under overfladen, end der gør i det indtryk, vi i dag har af 1950’erne.«
Carol er en smuk film med billeder, der er fulde af liv, tekstur og mættede farver, men den forsøger netop også at vise et andet billede af perioden.
»Den virkelige åbenbaring for mig i arbejdet med filmens æstetik var en masse af tidens kvindelige fotografer,« siger Todd Haynes og nævner Ruth Orkin, Esther Bubley, Helen Levitt, Vivian Maier, der alle fotograferede i farver og fik deres billeder trykt i Life Magazine.
»Ruth Orkin samarbejdede også med Morris Engel og lavede dokudramaer optaget i New York. Little Fugitive er nok den bedst kendte af dem. Den er vist fra 1953. De lavede to mere, den ene hedder Lovers and Lollipops, og den foregår mange af de samme steder som Carol, og det var så lærerigt at se de film. Der er bogstavelig talt en hel scene, der foregår i stormagasinet Macy’s dukkeafdeling i 1954, hvor virkelige mennesker går rundt, og stedet var noget rod. Og Macy’s var finere end Bloomingdale’s, hvor Patricia Highsmith selv arbejdede i slutningen af 1940’erne, og hvor denne smukke kvinde kom ind, og Highsmith tabte fatningen.«
Begærets objekt
Filmens Therese taber også fatningen, da Carol træder ind i stormagasinet, hvor hun arbejder, for at købe en julegave til sin søn. Men hvem ville ikke også gøre det, hvis Carol så ud som Cate Blanchett, der om noget er indbegrebet af skønhed og elegance.
Filmen havde været undervejs i lang tid, da Todd Haynes første gang hørte om den, og den oscarvindende, australske skuespiller havde været knyttet til den fra begyndelsen og var en af de væsentligste grunde til, at den overhovedet blev til noget.
»Jeg læste romanen og manuskriptet vel vidende, at Cate var tilknyttet, så hun var Carol fra begyndelsen,« siger Todd Haynes, der første gang arbejdede sammen med Blanchett på den usædvanlige Bob Dylan-film, I’m Not There, hvori forskellige skuespillere, blandt andre Blanchett, spillede musikeren på forskellige tidspunkter i hans liv.
»Jeg så hende så i Blue Jasmine og tænkte, at hun bliver mere og mere smuk og fascinerende på film, jo ældre hun bliver. Og jeg vidste bare, at Carol var en meget smuk rolle til hende. Når det er sagt, så er Therese det såkaldte subjekt i filmen og indehaveren af historiens synsvinkel. Carol er dermed genstanden for begæret, objektet, i hvert fald indtil det skifter i slutningen af filmen. Jeg tror, det er svært at spille begærets objekt, især når man er den ældre af de to. Therese er et blankt lærred. Hun træder i fokus for sig selv og for os i løbet af filmen. Carol har alle kompleksiteterne: Ægteskabet, der er ved at gå i stykker, forældremyndighedssagen, økonomisk status, skønheden og elegancen. Al ilden er på den anden side. Det er en interessant spænding mellem de to.«
Rooney Mara i rollen som Therese var Haynes’ eget valg og et, han er meget stolt af.
»Hun var mit førstevalg. Jeg har holdt øje med hende og er imponeret af, hvad hun er i stand til, ikke mindst hendes evne til at forandre sig fra rolle til rolle. Hun og Cate kendte ikke hinanden på forhånd, og jeg prøvefilmede dem ikke på forhånd, men jeg havde en fornemmelse af, at det ville virke. De komplementer hinanden godt – Rooney er mere stille og tilbageholdende, mens Cate er mere udadvendt, ligesom de roller, de spiller.«
På spørgsmålet om, hvorfor det tog først Cate Blanchett, producer Elizabeth Karlsen, manuskriptforfatter Phyllis Nagy og siden også Todd Haynes så lang tid at få realiseret Carol, svarer Haynes, at det er en del af den latterlige, trættende fortælling om, at film om kvinder er svære at finansiere.
»Folk er bange for at putte penge i dem. Men helt ærligt, det er Patricia Highsmith og Cate Blanchett, så hvad er problemet? Og det er en ung, attraktiv kvinde, der spiller Therese og skal elske med Cate. Det er da oplagt. Men der er et vedholdende hukommelsestab i branchen og finansieringsverdenen, der forhindrer dem i at se, at der kan være en interesse i en anden slags film end dem, der er rettet mod 21-årige, mandlige tilskuere. Det sker hver gang. Bridesmaids var et kæmpe hit, og alligevel bliver det ikke bedre. Det sker igen og igen.«
Heldigvis er Haynes en af de instruktører, som insisterer på at fortælle vedkommende historier om spændende og stærke kvindelige figurer.
Det har han gjort stort set gennem hele sin karriere og i værker som den Douglas Sirk-inspirerede Far from Heaven og ikke mindst miniserien Mildred Pierce, som begge handler om kvinder, der forsøger at holde fast i uafhængighed og status i mandsdominerede samfund i hhv. 1950’erne og 1930’erne.
»Jeg er ikke alene,« siger Haynes, »der er en tradition for det. Jeg har ladet mig inspirere af instruktører som Fassbinder, Chabrol og andre, som fokuserer på kvinders historier. De sociale og samfundsmæssige byrder og begrænsninger, vi alle kæmper med, er næsten alle sammen naturligt bundet til kvinders historier. Mandlige genrer tilbyder måske en slags flugt fra det, en frihed fra de forhindringer. Den frihed er svær at finde i historier om hverdagslivet, og de historier kan jeg godt lide at se på og prøve at finde en forbindelse mellem de ting og skabe empati for den kamp.«
Mænds blik på kvinder
Men er det ikke svært som mand at fortælle historier set fra kvinders synsvinkel – er der overhovedet forskel på at fortælle om mænd og kvinder?
»Når det handler om mennesker, der forelsker sig, så nej,« siger Todd Haynes.
»Uafhængig af vores køn og alder kan vi alle relatere til det menneske, der nu engang befinder sig i den mere sårbare ende af vippen. Men jeg var opmærksom på, hvem der kigger på hvem, og hvem der bliver kigget på af hvem. Vi havde allerede ændret Therese fra at være en aspirerende scenograf i romanen til en aspirerende fotojournalist i filmen, så hun var allerede begyndt at stole på sit eget blik og sin egen indramning af livet.«
Hvad så med det mere voyeuristiske og potentielt problematiske aspekt af at lave film, og de valg, man foretager som mand, når man filmer kvinder?
»Jeg tænkte over det forleden, og det er interessant. Den klassiske Hollywood-lære handler om det mandlige blik på kvinden. Det mandlige blik er bevægelse, mens det kvindelige objekt er stilstand, og derfor ligger magten og det narrative momentum, altså det, som driver handlingen fremad, hos manden. Men det interessante er, at et menneske, der forelsker sig – det er i hvert fald det, jeg prøver at understrege – ser svagt ud, og derfor befinder det menneske, der ser på, sig i en svagere position end mennesket, der bliver set på. Carol vender den traditionelle opfattelse af, hvem der er subjekt og objekt, på hovedet.«
’Carol’ havde dansk premiere den 10. marts. Læs anmeldelsen her. 
’The Price of Salt’ er just blevet genudgivet på dansk under titlen ’Carol’

