Onkel Bernhard
Vor klummeskriver mindes verdens sejeste langturschauffør
Bernhard langturschaufør, hvilket er lige så sejt, som det lyder – og jeg elskede at være på tur med ham.

Jeg savner min onkel. Han hed Bernhard, og han var en stor mand. I hvert fald i mine øjne. Egentlig hænger historien om ham uadskilleligt sammen med min faster Ruth, men hendes rolle kan ikke koges ned til klummeform. Lad os bare nøjes med at konstatere, at hun var et livstykke, på hvem munden aldrig stod stille! Uden at ville det var hun sindssygt dominerede på den allermest elskelige facon. Som faster fuldstændig uforlignelig og altid i gang med et eller andet projekt; syltning, bagning, strygning, rengøring,you name it. Mens munden bare kørte. Fem minutter med min faster og man vidste alt om alle i Skive - hvem der var blevet forlovet, gift og skilt, hvem der havde fået børn og med hvem, hvem der havde succes og hvem, der var gået fallit ... og hvordan det gik Skive IK i Danmarksserien. I øvrigt sjældent rigtig godt.Bernhard og mine andre onkler havde alle spillet i boldklubben på et eller andet tidspunkt - og der var bred enighed om, at det var onkel Frede vist sluppet bedst fra. Frede var en hædersmand og havde endvidere været aktiv i modstandsbevægelsen, så han var oplagt heltemateriale. Desværre brød hans kone, tante Ellen, som ellers var dejlig stor og rund og blød, sig ikke rigtig om børn (hun foretrak stauder!) og så helst, vi opholdt os ude på terrassen. Så det var svært at komme til at dyrke ham, selv om han var skrækkelig rar. Men Bernhard var anderledes tilgængelig. Kneb man øjnene lidt sammen og kiggede på ham fra en bestemt vinkel, lignede han Rock Hudson lidt. Det sagde min faster i hvert fald. Nu vidste jeg ikke lige, hvordan Rock Hudson så ud, men syntes alligevel, det var godt gået af min onkel.Modsat min faster sagde Bernhard ikke ret meget. Men han havde let til latter, og så var han simpelthen så rolig. Han fik godt nok indimellem nogle nervøse trækninger ved det ene øje, men de var først kommet, efter han var blevet gift med faster, sagde min far. Så lo min mor og sagde, »Finn, altså ...« Hvorom alting er, var Bernhard langturschauffør, hvilket er lige så sejt, som det lyder. Det bedste i verden var, når jeg skulle på sommerferie i Skive, og min far kørte mig ind på lastcentralen i Valby. Der holdt Bernhard så og ventede i sin lastbil, der lige havde været i Italien. Op i førerhuset og af sted mod Skive. Bernhard sagde ikke så meget, det klarede jeg, og så lo og smilede han. Indimellem sagde han, at jeg snakkede lige så meget som Ruth, men vi vidste begge to, at det var uladsiggørligt. Vi så hele Danmark rulle forbi oppe fra førerhuset, og personbilerne kunne bare komme an. Vi spillede kort og spiste wienerbrød på Hundested-Grenå-færgen, og senere fik jeg en Druetta i kabinen. Det var det bedste i hele verden. Det var det sgu.Indimellem savner jeg virkelig onkel Bernhard ...
