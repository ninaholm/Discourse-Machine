Angående ’Den ny mimesis’
Lektor, dr.phil. Marianne Stidsen kommenterer her sidste uges anmeldelse af hendes doktorafhandling ’Den ny mimesis’ om dansk og nordisk litteratur efter Anden Verdenskrig


 Blot et par korrektioner og et lille hjertesuk i forbindelse med Tue Andersen Nexøs anmeldelse af min doktorafhandling Den ny mimesis i Information den 9. januar 2015.
Jeg skriver ikke, at Michel Foucaults begreb ’heterotopia’ direkte oversat betyder ’flygtige smagsfællesskaber’. Begrebet betyder – direkte oversat – steder, hvor der hersker en mangfoldighed af betydninger og relationer. ’Flygtige smagsfællesskaber’ er min (kritiske, javel) Zygmunt Bauman-inspirerede viderefortolkning af det.
Det er rigtigt, at udviklingen af konkurrencestaten eller konkurrencesamfundet, som jeg kalder det, for alvor tog fart op igennem 1990’erne. Men der er vel næppe nogen, heller ikke Ove K. Pedersen går jeg ud fra, der vil benægte, at fundamentet til konkurrencestaten blev støbt op igennem 1980’erne med de helt signifikante begivenheder som afsæt, at Ronald Reagan blev valgt til præsident i USA, Margaret Thatcher til premierminister i England – og Poul Schlüter i øvrigt til statsminister i Danmark. Netop samtidig med at velfærdssamfundet herhjemme begyndte at skrante alvorligt på grund af økonomisk lavkonjunktur, og siden vel mere eller mindre bare har været en parodi på sig selv.
Turèlls livsstil
Går vi til mine læsninger er fanden åbenbart også løs i Laksegade. Eller er han? Om Dan Turèll skriver Andersen Nexø korreksende, at han var »optaget af at skabe sin egen, individuelle skrift- og livsstil, som han nok er forpligtet på, men som ikke er bundet til værket som kunstnerisk enhed eller forestillingen om en indre dybde i jeget«. Sjovt nok hedder mit afsnit om Dan Turèll i afhandlingen lige præcis, hvad han ikke får nævnt, »Den personlige livsstils groove« (hallo?).
Endelig er der begrebet ’mimesis’. Og, uha, den er alvorlig. Tue Andersen Nexø skriver, at mimesis normalt defineres som »’efterligning af praksis’, dvs. repræsentationen af menneskelige handlinger og det fælles liv, ikke som billeder af selvet«. Det er ret smart at bruge det lille uskyldige ord ’normalt’, for så har man jo ligesom dækket sig ind i forhold til, at det ellers må siges at være en temmelig grov insinuation af total faglig inkompetence fra min side. Her har jeg lyst til at sige: Undskyld, men jeg er jo nok ikke en komplet sinke, vel? Jeg skriver selvfølgelig ikke en hel afhandling uden at vide, hvad mit hovedbegreb betyder. Mimesis betyder simpelthen bare ’efterligning’. Punktum. Basta. Hverken noget med praksis, handlinger eller selv, for den sags skyld.
At bruge det, sådan som jeg gør, er en aldeles hævdvunden praksis siden Erich Auerbach, der i sidste kapitel af sit berømte værk Mimesis netop ser det, der sker hos Virginia Woolf, som en mere moderne form for mimesis, hvor det interessante ikke så meget er, hvordan virkeligheden gengives i banal udvendig form, men hvordan virkeligheden filtreres gennem en menneskelig, subjektiv bevidsthed. I efterskriftet til den danske oversættelse af Poetik skriver Judy Gammelgaard da netop også om, hvor oplagt det er – i en moderne kontekst, har jeg lyst til at tilføje – at oversætte Aristoteles’ teori til psykologiske begreber.
For øvrigt, kære anmelder og kollega, hedder Gergen altså Kenneth til fornavn og ikke David, og han er psykolog, ikke sociolog. Når nu vi er i gang med den smålige fejlfinderpegefinger.
Ærgerlig anmelderpraksis
De tolkningsmæssige uoverensstemmelser, som er og bliver langt de mest interessante at diskutere, tager vi en anden gang. F.eks. når Tue Andersen Nexø – vistnok snart – udgiver sin egen bog om dansk samtidslitteratur. Det skal blive spændende at se, hvordan han læser den. Ud fra hans anmeldelse at dømme bliver det jo nok på en lidt anden måde.
Hermed også antydet, at jeg, sådan helt overordnet, ser Tue Andersen Nexøs anmeldelse af mit værk som den mest ærgerlige form for anmelderpraksis. Den nemlig, hvor man forsøger at dække en uenighed om tolkninger og vurderinger ind under en sønderlemmende kritik for at have taget helt ravruskende fejl efter en rent objektiv målestok. Her ville virkelig være noget for en socialkonstruktivistisk magtanalyse at gå efter i sømmene.

