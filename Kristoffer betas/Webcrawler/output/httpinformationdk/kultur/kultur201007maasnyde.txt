'Man må ikke snyde og lade det ende lykkeligt'
Rebecca Bach-Lauritsen vil ikke skrive børnebøger, som tager hensyn til de voksne eller børnebøger, der skal lære børnene noget. Hun vil skrive bøger for børnenes skyld og sin egen
Selvom Rebecca Bach-Lauritsen egentlig synes, at det var den mest irriterende idé, valgte hun at skrive begyndelsen på en roman om 11-årige Ellen, der har mistet sin lillebror, som afgangsprojekt fra Forfatterskolen for børnelitteratur.


 Rebecca Bach-Lauritsen havde fornemmelsen af at være trådt ind i en elevator, da hun startede på Forfatterskolen for Børnelitteratur. Hun havde altid skrevet, men havde også altid brugt enormt mange kræfter på at give sig selv lov til at skrive og spekulerede på, om hun overhovedet kunne skrive.
»At starte på skolen gjorde det at skrive mere konkret. Jeg har skrevet rigtig længe, men har haft svært ved at gøre noget færdigt. Det at skrive var så diffust for mig, at jeg måske var bange for at gøre noget færdigt, for så var jeg jo forfatter. Forfatterskolen var ligesom at træde ind i en elevator. Her skulle jeg ikke spekulere så meget over, at jeg skrev, men bare gøre det. Det gav mig en ro. Jeg vidste, at jeg var på vej et sted hen, men da jeg startede på forfatterskolen var det ligesom at få at vide: 'Nu er du nået til dette niveau, og nu fortsætter du uden at tænke så meget på den etage, du forlod'.«
Usentimentale børn
Rebecca Bach-Lauritsen er en af dette års afgangselever fra Forfatterskolen for Børnelitteratur, og hendes afgangsprojekt er begyndelsen på en roman om 11-årige Ellen, der har mistet sin lillebror. Han faldt ned ad en trappe og slog hovedet i et flisegulv. Ellen oplever både sin egen og andres sorg og bliver udsat for et svigt af de mennesker, der netop burde samle sig om hende.
Rebecca Bach-Lauritsen havde skrevet synopser til flere forskellige idéer, men det var denne, hun ikke kunne slippe.
»Jeg synes, det var den mest irriterende idé, men jeg sad faktisk og småtudede lidt, da jeg skrev synopsis, og så tænkte jeg, at det ville være godt for mig at prøve at skrive denne her. At skrive noget jeg har valgt med mine følelser. Jeg har et eller andet i klemme her. Det er en øvelse i at skrive om store følelser, uden at det bliver sentimentalt. Det kan hurtigt blive sentimentalt, når det handler om børn og død,« siger hun.
Men netop i den forbindelse er det en hjælp, at bogens målgruppe er de ni til 12-årige, mener hun. Børn er ikke så sentimentale.
»Børns sprog er enormt nøgternt, og sådan har jeg forsøgt at skrive. Det er meget underspillet. Jeg kan godt lide tanken om, at man som læser sidder og læser og først opdager et stykke inde i bogen, at der er da noget helt galt. Det skal ikke være sproget, der afslører de store følelser.«
Mere røde kinder
I det hele taget har Rebecca Bach-Lauritsen altid været optaget af formidling til børn. Hun har tidligere lavet både børne-tv og -radio og laver lige nu radioprogrammet Semi for DR, der henvender sig til unge og større børn.
»Da jeg startede med at lave radio, lavede jeg det til voksne eller i hvert fald unge mennesker, og allerede dengang kiggede jeg misundeligt efter dem, der dengang lavede børneprogrammet Junior. De var mere rødkindede. De havde det sjovt, der var større frihed. Det, vi lavede, var mere kontrolleret og velovervejet og meget lidt overraskende. Jeg har det på samme måde med børnelitteraturen. Her er langt større frihed. Børn tænker ikke i kasser.«
Derfor er det en naturlig udvikling, at hendes skriverier har bevæget sig mod børnelitteraturen. Hun elsker børns fordomsfrihed.
»På den ene side så står alle muligheder åbne, når man er barn. Der er meget håb og mange drømme. Og det er begrænset, hvor mange fejl man kan have nået at lave. På den anden side er der mange grænser og mange fejl, som voksne kan have begået på ens vegne. De voksne sætter jo ikke kun de fysiske rammer for et barneliv ved at sige, man skal i seng halv otte, men de danner også rammer gennem det liv, de vælger, at barnet skal have. Det er en blanding af total frihed og magtesløshed, og det er da interessant at undersøge,« siger hun.
Og hun peger også på, at vi i moderne vestlig kultur er meget optaget af barndom. Ikke mindst på grund af dens psykologiske betydning.
»Man bruger relativt meget tid som voksen på at spekulere over sin barndom, men det er sådan set ikke derfor, jeg interesserer mig for den generelt. Nærmest tværtimod. Som barn er man fri af den refleksion. Man skal bare leve, og så kan man reflektere over sin barndom, når man bliver gammel. Det er da en gave. Det sker nu! Åben sanserne. Men det er faktisk også en stor udfordring, når man nu engang er blevet voksen. Man skal smide de voksne ud af hovedet. Alle tankerne om hvordan de mon var som børn, eller hvordan mon børnene i mine bøger bliver som voksne. Sådan tænker børn slet ikke, men prøv lige at lade være med det selv,« siger Rebecca Bach-Lauritsen.
Købekraft
Alligevel er hun godt klar over, at hvis man vil sælge mange bøger, så skal man også henvende sig til de voksne. Det er dem med købekraften. Nogle børnebøger udgives endda med flere forskellige covers. Harry Potter-bøgerne findes både i en voksenversion og en børneversion, selvom det uden tvivl er en børnebog, lige meget hvordan man pakker den ind.
»Jeg er lidt uvenner med tanken om at please en voksen. Det er voksne, der køber bøger, de vil læse for deres børn. Derfor tænker nogle selvfølgelig over, at historien også skal skrues sammen, så en voksen gider læse det, men det ville jeg aldrig gøre bevidst. Jeg tror heller ikke, jeg ville vide hvordan. Børn og voksne er simpelthen så forskellige, og det er børnene, der er min målgruppe. Jeg bliver da glad, hvis de voksne læser med, men det er ikke et mål for mig. Børnene må godt have noget, der bare er deres.«
På tekstens præmisser
Rebecca Bach-Lauritsen går ikke til forfattergerningen med et budskab. Hun vil ikke opdrage på børnene. Det må deres forældre tage sig af.
»Den rigtige bog på det rigtige tidspunkt kan have uendelig stor betydning for et barn. Så man skal gøre sig umage. Børn er meget modtagelige, og det skal man selvfølgelig være bevidst om, men jeg synes, det er at undervurdere børn, hvis man tror, man kan snige en morale ind sammen med en god historie. De fleste har vel et eller andet, de gerne vil sige med deres bøger, men jeg har ikke noget opdragende sigte.«
Det var også den tilgang til børnelitteratur, hun mødte på forfatterskolen.
»Skolens leder, Kari Sønsthagen, er en meget kompromisløs, kritisk og karismatisk personlighed, og det har selvfølgelig en indflydelse på tekstgennemgangen. Teksten skal gå linen ud. Den skal skrives på tekstens betingelser. Det går ikke at tænke: Det bliver lige lidt for voldsomt dét her, dét må jeg pakke ind. Hvis nu der er mange pile i den historie, der peger på, at det ender ulykkeligt, så må man ikke snyde og lade den ende lykkeligt, som det jo ellers står i en eller anden lov om børnelitteratur, at det skal.«
Rebecca Bach-Lauritsen har fået endnu mere respekt for børnelitteraturen ved at gå på forfatterskolen. Det er svært at skrive til børn, og det skal det også være.
»Det er en kunstskole, ikke en pædagogisk skole. Vi bliver ikke skolet til at skrive letlæsningsbøger. Vi har lært at finde ind til vores eget råstof og bruge det kompromisløst og uden tabuer, selvom vi skriver til børn.«
Og børn er i virkeligheden meget mere modtagelige over for skæve historier og litterære eksperimenter end voksne, mener hun.
»Børn tænker ikke: Hvad bør man, hvad skal man, og hvad er reglerne for en fortælling? Hvis teksten bare fungerer som en god historie, så er de åbne for lidt af hvert, og det skal man da benytte sig af. Børnene er stadig åbne for, at man som forfatter udfordrer dem lidt. Voksne læser slet ikke bøger på samme måde, og det er da en skam. Måske skulle de læse nogle flere nyere danske børnebøger. Og blive rusket lidt i.«

