Arbejdspladsen: Cecilie Lind



 Lavalampen
Jeg har lige fået lampen i julegave, men jeg har ønsket mig en, siden jeg var lille. Jeg tror, det er en 90’er-ting for mig. Det er lidt terapeutisk at kigge på den; at have noget, der bevæger sig, mens man skriver. Det er et trygt sted for øjnene at hvile. Lavaboblerne kan også være lidt ækle at kigge på, lidt levende, de ligner noget plamageagtigt, som prøver at slippe ud. Og så er den formet som en raket, hvilket der er noget udlængsel i.
Det grå billede
Det er det første kunst, jeg har købt for mine egne penge. Det er ikke i ramme, hvilket giver mig lidt dårlig samvittighed, men de flossede kanter gør det også lidt sårbart i rummet. Det er tegnet med blyant af Rasmus Rosen- gaard. Når man skriver på computer, er det rart at have noget lavet med blyant. Den er lidt ligesom et spejl for spøgelser eller tristhed. Jeg købte den for de penge, jeg fik for min første bog udgivet på Samleren.
Bordet
Jeg har en vane med at ligge på maven, når jeg skriver, for eksempel på gulvet eller i en seng, men det er rart at have skrivebordet som iscenesættelsen af en skriveplads. Bordet er hvidt, og svæver nærmest i rummet, lidt som en pyntehylde. Jeg synes, at det er nemmest at skrive, når jeg ikke tænker, at jeg skal skrive, men hvis jeg ved, at nu vil jeg skrive, så er bordet vigtigt som et rituelt eller seanceagtigt sted, selvom det også er lidt skræmmende.
Kjole på gine
Når man sidder og skriver og er lidt alene, virker den lidt som en selskabsdame. Lige nu er kjolen hvid ligesom resten af rummet. Den skal ikke larme for meget. Den er også lidt spøgelsesagtig. Ligesom telefonen, der ikke er sluttet til, giver den en idé om en iscenesættelse af en kontakt til noget uden for skriveværelset, selvom det kun er en fingeret kontakt. Der er også noget med pyntesygen og nipstrangen, som godt kan overmande mig.

