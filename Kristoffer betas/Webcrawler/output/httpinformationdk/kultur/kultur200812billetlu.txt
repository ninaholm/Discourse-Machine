Billetlugen stinker
Undervurdér aldrig interessen for at se gamle mænd spille gamle numre på gamle guitarer
Det burde ikke komme bag på nogen, at mange har lyst til at opleve AC/DC live, men det gjorde det. Billetlugen blev igen taget på sengen.


 "Generelt er billetlugens kunder meget tilfredse med Billetlugen". Sådan står der næsten hånligt på forsiden af Billetlugens hjemmeside. De kunder, der onsdag fra kl. 10.00 til omkring kl 15.30 besøgte hjemmesiden, har ret sikkert ikke kunnet beskrives som generelt tilfredse med Billetlugen. Og utilfredse er heller ikke dækkende. Måske nærmere rasende. For kort efter, at billetsalget til AC/DC's første koncert på dansk jord i 13 år gik i gang, gik systemet ned. Helt ned. Hjemmesiden sendte fejlmelding, når man forsøgte at købe billet. 
Administrerende direktør for Billetlugen, Jeppe Michael Jensen, beklagede i flere medier både onsdag og torsdag. 
"Vi troede, vi var forberedt," gentog han. 
Og her er det så, man må stille sig selv det spørgsmål: Hvordan kan man undervurdere interessen for en AC/DC-koncert så groft? Bandet sælger stadig millioner af plader. Det har været Roskilde Festivals største drøm i flere år at få dem til dyrskuepladen. De er optaget i The Rock and Roll Hall of Fame. De har ikke spillet i Danmark i 13 år. Og så er de gamle mænd, der spiller gamle numre. 
Vrede kunder
Interessen for den slags koncerter har jo ikke ligefrem været lille de seneste år. Man må vel nærmest være en slags aldersfascist, hvis man ikke inden for de sidste par år har været til en stadionkoncert, hvor mændene på scenen alle nærmede sig folkepensionen. Så må det have været et udtryk for en holdning. 
Men det kom altså alligevel bag på Jeppe Michael Jensen, at så mange ønskede at skaffe sig billet. Og nu har mange af dem valgt at oprette grupper på Facebook, der understreger, hvor generelt rasende de er på Billetlugen. Man kan melde sig ind i grupper under navne som 'Fuck Billetlugen', 'Billetlugen Stinker', 'Død over Billetlugen' 'Jeg Hader Billetlugen' og 'Nu Må Billetlugen Tage Sig Sammen!'. En enkelt bruger er endda gået direkte ind på Billetlugens egen facebook-side og har i en kommentar hentydet til, at når man er Don Ø's søn, kan man åbenbart få lov til at fortsætte med at drive fars firma utilfredsstillende. For det er ikke første gang, dette er sket for Billetlugen. Samme kaos opstod for et par år siden, da folk ville købe billetter til en U2- og en Robbie Williams-koncert. 
Men retfærdigvis skal det siges, at det ikke længere er Flemming Østergaards søn, der driver Billetlugen. Faktisk ejer Parken Sport and Entertainment slet ikke Billetlugen længere. Det blev i februar solgt til nogle islændinge. Men da salget blev offentliggjort, erklærede Don Ø, at Parken stadig vil bruge Billetlugen til deres arrangementer. Den slags må man jo erklære sig generelt utilfreds med.


