Flodtid i nordisk litteratur
Årets 14 kandidater til Nordisk Råds Litteraturpris repræsenterer hver især kun sig selv, men er fælles om at være belæste og stille krav til deres læser. Information har i forbindelsen med de nominerede værker valgt at lade den Uaggressive Nordiske Digterdrone-Radar (også kendt som Erik Skyum Nielsen og Torben Brostrøm) gennemflyve regionens litteratur i lyntempo


 Årets gang, dun og snefnug
Grønland
Vi begynder rejsen længst mod nordvest og opfanger strålevarmen fra Tungutaq Larsen i Nuuk. Han er journalist, i det daglige kulturmedarbejder ved Grønlands Radio, og har tidligere udgivet en mindre digtsamling på dansk. Det nominerede værk Nittaallatut (Som snefnug ), der er hans første poesiudgivelse på grønlandsk, rummer digte om både nært og fjernt, Grønland såvel som den store verden i terrorismens tidsalder.
Der er, slår han fast, ingen terrorister i Grønland. Der er »Banzai i Japan, Attack i Amerika, Allah Ek Akbar i Afghanistan, men ingen i Grønland«. Herfra følger han i stedet årets gang, som sammenlignes med dunet, der langsomt falder, bevægende sig fra side til side.
I digtet »Et stort maleri« betragter jeg’et et flot billede af en vidunderlig udsigt, da væggen pludselig falder ned, og han igennem den ser den rigtige, den virkelige udsigt og undrer sig. Muligvis digtningens primære undren!
 
Fortrolig med tradtionen
Island
Vi aner her svagt en gennemgående tendens blandt de 14 indstillede: Mindst halvdelen af dem er stærkt ’litterære’ og spækket med inter- eller transtekstualitet. Det gælder også de islandske kandidater. Blodhingst af Gerdur Kristny (f. 1970), som udkom på dansk i fjor i Erik Skyum-Nielsens fortolkning, går således tilbage til et af digtene fra Ældre Edda: »Skírnismál« eller »Skirners Rejse« og leverer et feministisk modspil hertil, idet handlingen ses, ikke fra asernes synspunkt, men gennem digterens navnesøster, jættepigen Gerds øjne, hun som af tjeneren Skirner føres fra Udgård til Asgård, så hun kan blive nedlagt og besvangret af guden Frøj.
Det er et billedmættet og magtfuldt digt og typisk islandsk som vidnesbyrd om de nutidige digteres fortrolighed med traditionen. Vi finder netop samme fortidsindforståede præg hos den i Norge (Bergen) virksomme litteraturforsker Bergsveinn Birgisson (f. 1971) i hans roman fra 2010 Svar vid bréfi Helgu (Svar på brevet fra Helga). Faktisk går det arkaiske her helt ud i sprogets ydre dragt, idet der anvendes godt med gammeldags stavemåder og vendinger for at sandsynliggøre, hvordan fortælleren, der i 1997 ser tilbage på hele sit liv, har den gamle mundtligt overleverede folkepoesi som solidt substrat i sit sprog og sin psyke. Handlingen bag brevet og bag det brev, det vil være svar på, er forholdsvis enkel: To mennesker har engang, skønt de levede fast bundet i hver deres ægteskab, oplevet en kortvarig hemmelig lykke, som de vil huske for altid. Romanen genkalder den nu og maler samtidig det traditionelle landbo- og fiskersamfund frem i dets barskhed og magiske sødme. Vi har megen respekt for stilen, men finder den kalkulerede ’gammeldagshed’ påtaget. Romanens rurale sentimentalisme og folkelige nostalgi kunne antagelig for 20 eller 30 år siden have skaffet nordisk succes.
 
10 magiske noveller
Færøerne
Vi fortsætter nu til Torshavn og slår ned i bakkerne oven over byen hos Hanus Kamban (f. 1942), som tidligere hed Hanus Andreassen og før har prøvet at medkandidere til prisen. Hans novellesamling Guldpigen kunne for den sags skyld være skrevet overalt i denne postmoderne verden. For grundpræget i de 10 tekster er eventyrligt, magisk og mytisk, i traditionen fra Poe, Blixen og Borges. Hvor den højlitterære bestræbelse kulminerer – i en fremtidsnovelle, der minder om Ursula K. le Guin – strør han gavmildt om sig med lyrikcitater fra T.S. Eliot, Yeats og Dylan Thomas. Kvinden i titelnovellen gennemgår en ’gotisk’ forvandling, og i sin fangekælder opbevarer hun berømte mænd såsom Kaspar Hauser og Edmond Dantès!
Egentlig er det vel kun i samlingens første tekst, om en dreng, der i en sommerferie går fra barn til voksen, at Hanus Kamban færdes i moderne færøske omgivelser. For i »Den grønne ridder« er vi måske nok hjemme i Thorshavn, men typisk nok helt tilbage i koppeepidemiens år 1709, og den litterære strategi er fantastikkens, altså netop ikke realismens.
 
Ikke så nordisk
Norge
Vi begynder nu at ane en sammenhæng. Årets kandidater er ikke det fjerneste optaget af at ’repræsentere’ Norden. Men de bruger flittigt løs af historisk erindring, og de fleste af dem stiller krav til deres læser i og med, at de spiller på ældre digtning, international såvel som nordisk.
Efter mødet med islandske Gerdur Kristny følte vi os således hurtigt hjemme hos Norges ene kandidat, den 45-årige lyriker Øyvind Rimbereid. Jimmen, som bogen hedder, betjener sig nemlig i det ene af sine to sammenflettede sprogspor af et ret mærkværdigt arkaisk norsk med rødder i folkeviser og edda-digtning! Eksempelvis, hvor ordene lægges i munden eller mulen på en gammel, erfaren arbejdshest.
Hestens herre taler stavangerdialekt, hvor ’me’ betyder ’vi’. Konkret, lokalt og knyttet til ’stedet’ ligesom i det, vi kunne kalde den nye danske hjemstavnslitteratur.
Rimbereids værk, langdigtet om hesten og herren, udgør gennem sin udforskning af lokalhistorien og det lyriske sprogs musikalske potentiel det måske dristigste litterære eksperiment, man kan møde i Norden lige for tiden.
Det samme kan absolut ikke siges om Merethe Lindstrøm (f. 1963), som tidligere har udgivet seks novellesamlinger, hvoraf Gjestene blev prisindstillet i 2008. Hertil kommer så syv romaner, sidst Dager i stillhetens historie (2011) – en lavmælt, stilfærdig, men intens beretning om krisen i et ældre ægtepars liv under tyngden dels af mandens demens.
Eva og Simon har aldrig snakket ret meget, hverken med hinanden eller deres tre døtre. Hvad der bryder stilheden, helt konkret, er en hensynsløs replik fra deres hjemmehjælp. Hun er lette og katolik – og hun har altid hadet jøder! Det er et drama i prosa uden de store ord, men vi har mødt større romaner.
 
Vinder Vibeke?
Danmark
Fra dansk side indstilles Janina Katz med digtsamlingen Skrevet på polsk, som har baggrunden i Holocaust tilfælles med Merethe Lindstrøms figur Simon, og Vibeke Grønfeldt med romanen Livliner, der følger figuren Agate fra tetralogiens foregående bind ind i det 21. århundrede, men gør det med en avanceret litterær teknik, der uhindret kobler fra indre til ydre og fra nutiden til den erindrede fortid. Læg så hertil, at Agate fremstår som lidt af et nordisk og verdenslitterært bibliotek, ­hooked som hun er på såvel Heinesen og Laxness som Marcel Proust og James Joyce, og De har et gæt fra os på en højst seriøs vinderkandidat – skarpt fulgt af Rimbereid fra Norge og Katarina Frostenson fra Sverige.
 
Stærke svenske stemmer
Sverige
Og så til det centrale Sverige med den flere gange tidligere indstillede Katarina Frostenson (f. 1953) og hendes digte med titlen Flodtid, der kritisk antyder samtidens overstrømmende karakter. Og egentlig også markerer brugen af genkommende billeder, ledemotiver, som forstærker oplevelsen af ordenes musikalitet, der langt overskygger formulerede sandheder. Det er en ordverden i opløsning og oprustning, der er i spil og henter ressourcer i et stort kulturelt rum. Skønt og betagende går det på tværs af normal sammenhæng, selv når det i det store digt »Maten man äter/Klagan« foregår i en 7-Eleven-butik, så kaotisk på sin vis som i Saila Susiluotos finske indkøbscenter. Et forfladiget og markskrigerisk ordhelvede af ting og sager, der proppes ned i taskerne eller snarere i munden på folk. Det modernistisk sprængte og anderledes tøjlede formsprog udtrykker flodtiden og arbejdet i Frostensons ’ordsmedje’. Hun citerer også replikker af Inger Christensen, et valgslægtskab mærkes mellem dem i oplevelsen af sproget som eksistensform og samme høje intellektualitet og sensibilitet, men i et mere fragmenteret og udtrykkeligt intertekstuelt register, som kræver større meddigtning af læseren, som en langsom glæde.
Fra Finland til Stockholm og senere til det italienske Ligurien går rejsen for Ros, som er navnet på det forældreløse naturbarn, som Alm­qvist med rousseausk opdragelsesiver tager sig af i Eva-Marie Liffners (f. 1957) lærde roman. Som ramme har den svensk litteratur- og historieskrivnings yndlingsmateriale: den gustavianske kultur med Bellman og Gustaf III. med maskebal, konspiration, drab, mystik og hele musikken. Også Liffners herlige labyrintiske konstruktion omkring kønslig og personlig identitet forventer og skaber en særlig læselyst og involvering i spillet mellem æstetik, sprogkunst og erotik. De litterære referencer er mange, svenske og internationale, og støttes af genkommende symbolske effekter. Fortællingen er kølig klar og svævende drømsk i pagt med sit spegede emne. Meget svensk.
 
Finurlig flåde- fortælling
Ålandsøerne
På vej over Den Botniske Bugt øjnes Ålandsøerne, der også har litterær indstillingsstatus og har søsat romanforfatteren Leo Löthman (f. 1948) med den halvdokumentariske Trans­flotte Speer med galeasen Brita, der som del af den stolte ålandske flåde af store sejlskibe under Anden Verdenskrig transporterede værdifuld last til nazisterne i det besatte Norge, og det i politisk og militær krydsild. Fortællerisk finurlighed og faglig kyndighed styrer denne realisme.
 
Ode til rensdyr
Det samiske sprogområde
»Jeg tænker, jeg bliver her« slutter et digt i debutsamlingen Ruohta muzetbeallji ruotha (Løb Svartøre løb) af Rawdna Carita Eira (f. 1970), opvokset i Brønnøysund, nu bosat i Kauto­keino. Digtet er lagt i munden på en kvinde, der er tilfreds med sit samiske liv og har forsaget tomme drømme om landet, som flyder af mælk og honning, og hvis gader er dækket af guld. Citatets ’her’ vil sige Samelandet, hvor Rawdna Carita Eira har arbejdet som rensdyrejer, lærer og dramatiker, og hvor hun fører læseren rundt gennem en besjælet natur. Dér færdes hendes elskede ren, Svartøre, frit. Vi er bestyrket i vores konstatering af et fælles træk hos årets kandidater: den optagethed af historie og arv, som også sås hos begge de islandske kandidater, hos Eva-Maria Liffner og helt oplagt i Øyvind Rimbereids digteriske metode.
 
Carmen på finsk
Finland
Straks ved vores kredsen over Finland observeres i et glimt godset Fagervik ved Den Finske Bugt, hvor den unge C.J.L. Almqvist, den senere geniale digter, er huslærer og opdrager af et underligt vildt barn, en skifting, som han senere vil bruge til et litterært eksperiment, som det sker i Eva-Marie Liffners roman, vi snart efter møder over Stockholm.
Finland er ellers kun til stede som det velkendte avanceret teknologiske miljø i Saila Susiluotos (f. 1971) digterværk Carmen. Det er skrevet over Bizets opera, følger handlingens fire akter, men i et ganske andet sproglig-musikalsk regi. »Stig upp, ta ditt språk och gå!,« lyder ordren, og både Carmen, Don José og hans forlovede Mikaela m.fl. adlyder i deres interrelaterede it-verden med udgangspunkt i et mægtigt indkøbscenter og dets kulørte udbud.
Optakten er supermarkedets ’glitrende ungdomskor’ med deres anråbende reklametekst i typografisk hjerteform for at anslå kærlighedstemaet og dets brutale forvrængning. Digtene gennem de fire akter er spækket med litterære, mytologiske referencer og er på forskellig vis datalogibehandlet, f.eks. som en tur gennem mange forskellige sprog i internettets oversættelsesmaskiner eller rytmiserede i habanera-form. Carmen selv er beskrevet som en automat, en cyborg, fremstillet af plasticstumper, metalbidder, implantater m.m., kort sagt en totalt fragmenteret identitet og et tilsvarende følelsesregister. Samtidskritik fra alle computerens taster.
Finlandssvensk poesi har en lang og stærk modernistisk tradition. Gösta Ågren (f. 1936) kan iagttages som en mere moderat, centrallyrisk essayist og digter, der her i vekslende jeg- og han-skikkelse gennemvandrer et livs landskab, fra dengang den 15-årige yngling brød op i en karakteristisk blanding af episk handling, erindringsrum og livsfilosofisk refleksion.

