Jeg synger au-pairens pris
Pinligt er det at have en au-pair. Man demonstrerer sin opgivenhed: sit manglende overskud til at passe job, børn, madlavning, strygning og indkøb selv. For slet ikke at tale om det der udbytning og nykolonialisme. Hvad med at droppe fordomme og stereotyper og se på realiteterne? Så vi kan komme videre
En håndsrækning. De fleste - undertegnede inklusive - bruger ikke au-pairen til at lege mor for mine guldklumper, men til at klare vasketøj, oprydning, sengeredning og madlavning m.m.


 »For pokker Annegrethe, det er da noget pis med underbetalt arbejdskraft, så betal dog de filippinske kvinder en ordentlig løn. Du vil jo heller ikke acceptere en polsk håndværker til 30 kr. i timen, vel?«
Sådan skrev redaktricen af nærværende klumme via email, da jeg glad annoncerede, at jeg havde tænkt mig at gå i brechen for au-pair institutionen.
Mit - her let redigerede - svar var:
»30 kroner i timen er bedre end ingen kroner i timen. Og de danske familier har som bekendt ikke råd til - med de skatteprocenter vi holder os i Danmark - at ansætte hushjælp på overenskomstvilkår. Det må man se i øjnene. Ingen, ud over de allerrigeste, har råd til nannies eller husholdningshjælp ... jeg forsøgte i Danmark i 2001, og dem, der svarede, skulle have 25.000 kroner om måneden. Hvem har de penge ? Selv om jeg dengang var chefredaktør, havde jeg ikke. Så kan man give tilskud a la den gamle hjemmeserviceordning, og det kan S/SF jo forsøge, hvis de kommer til fadet - det kan jeg kun støtte - men det kommer ikke fra denne regering. Skal de pressede børnefamilier så bare vente eller hvad?«
»Au-pair ordningens hensigt er ikke at fungere som et rigtigt job, og det konkurrerer ikke med noget andet. Derfor er der heller ikke tale om konkurrenceforvridning; og derfor synes jeg ikke sammenligningen med håndværkerne holder.«
På ekstremernes vilkår
Men redaktricen står ikke alene. Debatten i Danmark har låst sig fast på at diskutere ud fra ekstremerne - de underbetalte og udbyttede filipinske au-pair, som er langt nemmere at forholde sig til (læs: naturligvis fordømme eksistensen af) end de unge piger, hvis familier behandler dem godt, ofte hjælper dem videre i livet, og som rent faktisk får både et bedre liv og en kulturoplevelse ud af au-pair jobbet.
Nøjagtigt som de mange danske au-pair, der hvert år drager ud i verden for at opleve et andet land i trygge omgivelser, samtidig med at de hjælper til på hjemmefronten i deres værtsfamilie. Dem er der imidlertid ikke rigtig nogen i Danmark, der har ondt af, selv om vilkårene er de samme. Jeg har selv haft fornøjelsen af seks herlige danske piger på stribe, og ud over at de har set en hel del mere til nattelivet i henholdsvis Paris og Washington DC, end jeg nogensinde kommer til, har de altså hjulpet mig fra at gå fra forstanden - med fuldtidsjob og fire børn og en omkringrejsende mand.
Den reelle diskussion burde handle om noget andet. Nemlig, som en klog kvinde skrev til mig i denne uge, om »hvor meget det betyder for en families balance og glæde og forældrenes respektive chancer for begge at holde fast i en karriere, selv mens børnene er små, at man giver sig selv lov til at have au-pair.«
Danmark er nemlig, som hun også skrev, »et af de eneste lande i verden, hvor familier med to udearbejdende forældre forventes at kunne klare tilværelsen som børnefamilie uden hjælp.«
Dertil kommer, at de fleste - undertegnede inklusive - ikke bruger au-pairen til at lege mor for mine guldklumper, men til at klare vasketøj, oprydning, sengeredning og madlavning samt lejlighedsvis babysitning. Resultatet er med andre ord ikke kun, at jeg kan passe mit fuldtidsjob uden at gå op i limningen, men også, at mine børn er sammen med en mindre stresset mor.
Men jeg kan rose au-pair ordningen fra nu af og til juleaften Den aktuelle folkestemning mod institutionen er ikke sådan at slå ned.
For det første fordi idealet om at gøre tingene selv ligger dybt i den danske folkesjæl. Det er både pinligt og suspekt at skulle have hjælp. Man udstiller sin egen uformåenhed. For det andet udfordrer man den så stærke danske jantelov. For selv om en au-pair er billig, har de fleste alligevel ikke råd til at have en i familien.
For det tredje får man ofte den globale ulighed lige i synet med en udenlandsk au-pair. Hun symboliserer det, danskerne til overflod er klar over, men foretrækker at have på afstand: at verdens goder er så skævt fordelt.
At mange danskere uden at blegne køber billige forbrugsgoder en masse produceret af kinesere under ofte kummerlige arbejdsforhold, rokker ikke en tøddel ved ubehaget. At mange glade kører de ekstra kilometer hen til storcenteret for at købe videoer på tilbud og puder til havemøblerne, der kan være produceret i Filippinerne af de samme piger, som ikke bør være au-pair i Danmark, ændrer ikke følelsen af bare ikke at kunne ha' det der med tjenestefolk.
Offer og skurk
Nærværende avis har bidraget til stereotyperne flere gange, senest for fire uger siden, hvor et ellers tilstræbt afbalanceret tema om au-pair ikke kunne nære sig fra at anbringe advokat Malene Lei Raben, der har en au-pair fra Filippinerne, på forsiden af 'Moderne Tider' som »en kvinde, der bryder et tabu ved at realisere sig selv med hjælp fra en fattig au-pair.«
Skuespillet er sat i scene af avisen, og i rollen som skurk ser vi de forkælede, velnærede og stressede øvre-middelklasse-danskere, der har anskaffet sig børn som en slags udstyrsstykke uden at gide at bruge tid på dem. De skal have passet de førnævnte poder og gjort rent derhjemme for at opretholde den pæne facade. For at det kan lade sig gøre, anskaffer de offeret: den dårligt uddannede, fattige filippinske au-pair, som de kan underbetale og bede om at arbejde ekstra, når de har gæster.
I den værste version har hun efterladt egne børn derhjemme og træller som stumt, kønt og flittigt udstyrsstykke i den højborgerlige nordsjællandske kynisme.
Det ligger lidt i luften, uden at det siges, at mange af skurkemændene ser med slet skjulte lystne blikke på den der filippinske sag, som naturligvis ikke kan sammenlignes med de piger fra Thailand, andre ækle danske mænd tager ned og har sex med i deres ferier, men alligevel. De ligner jo hinanden.
Lad os komme videre
I min danske omgangskreds er der flere med au-pair - fra mange forskellige lande flest fra Østeuropa, men nogle fra Filippinerne og nogle fra Danmark under den såkaldte 'Ung i Huset-ordning' (se  ung-i-huset.dk).
Disse piger arbejder ikke mere, end de må, de går i skole, får den løn, som de er berettiget til, og i flere tilfælde har mine venner hjulpet deres au-pair, efter pigerne er stoppet, med at arbejde i familien. De unge har haft et arbejde, de har været glade for. De har fået den interkulturelle oplevelse og sproglige erfaring, som ligger i au-pair-institutionen. Og flere af dem har tjent penge, de ikke ellers ville have tjent; nogen har hjulpet deres familie. Men de piger passer ikke ind i den almindelige fordømmelse, som den udspiller sig hen over sushien og økovinen i Kartoffelrækkerne.
Herfra skal lyde: kan vi ikke gøre det lidt bedre ? For dem, der svarer ja, kan jeg anbefale en stor undersøgelse foretaget sidste år af Nadja Pass om erhvervskvinders ambitioner for Protocol og Beskæftigelsesministeriet: protocol.dk/da/


