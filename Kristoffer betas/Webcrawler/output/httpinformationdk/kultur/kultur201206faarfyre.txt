’Jeg får dig fyret’



 – Christian Monggaard, i sidste uge udkom ’The Muppets’ endelig på dvd og Blu-ray i Danmark. Er du en glad mand? Du har jo skrevet meget om filmen og dens manglende biografpremiere.
»Bestemt. Jeg er faktisk en lykkelig mand. Det er en dejlig film, og selv om jeg er vred over, at den ikke kom i biografen – og stadig ikke forstår hvorfor – er jeg stor nok til at lægge mig selv til side et øjeblik og rose dem, som roses bør ... jeg synes dog også, at jeg selv har fået for lidt ros.«
– For lidt ros – hvad mener du med det?
»Der er vel næppe tvivl om, at Disney kun har udsendt The Muppets på dvd og Blu-ray, fordi jeg skrev om filmen allerede i februar og gjorde opmærksom på det skandaløse faktum, at man ikke lod den få biografpremiere.«
– Så vidt jeg ved, har Disney længe haft planer om at udsende filmen på dvd og Blu-ray lige nu.
»Det tror jeg nu ikke, de har. Næh nej, udgivelsen af The Muppets på dvd og Blu-ray i Danmark er et strålende eksempel, ja, et skoleeksempel, på, hvordan pressen, den fjerde statsmagt, kan påvirke samfundet og storkapitalen i positive retninger.«
– I din artikel om ’The Muppets’ fra februar, skriver du, og nu citerer jeg, »at selv om The Muppets altså kommer på dvd og Blu-ray på et tidspunkt ...«
»Ja, ja, det skriver JEG. Jeg vidste jo godt, at jeg med mit engagement i sagen ville presse Disney til at handle. Det handler om corporate social responsibility. Det er, ligesom når Shell udvikler en mere miljøvenlig benzin, fordi man har vidst, at det andet forurener, eller at Nike stopper med at bruge børnearbejdere i Kina, fordi medierne skriver om det. Da jeg skrev min artikel, gik det op for Disney, at de ikke kunne snyde os danskere for The Muppets.«
– Men du er jo kun filmanmelder på en lille avis.
»Jeg er filmkritiker og filmredaktør, om jeg må be’. Og jeg ved, at Information læses der, hvor det betyder noget, jeg læses af the powers that be: i Hollywood, i Det Hvide Hus, i Kreml og på Christiansborg. Der er ingen, der tør lægge sig ud med os og slet ikke med mig. De ved, hvad jeg er i stand til, når først jeg hvæsser pennen.«
– Det forekommer mig, at du tillægger dig selv og dine småskriverier lidt for stor betydning.
»Nu synes jeg, du skal passe lidt på, makker. Jeg får dig sgu fyret, hvis ikke du trækker det i dig igen. Det kræver kun en opringning ... en enkelt, lille opringning til de rigtige mennesker og farvel med dig.«
 

