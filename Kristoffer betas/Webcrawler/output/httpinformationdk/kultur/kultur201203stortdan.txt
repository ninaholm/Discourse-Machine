Stort dansk dirigenttalent
Thomas Søndergård begyndte på Holstebro musikskole, han blev slagtøjsspiller og er nu en internationalt efterspurgt dirigent


 Thomas Søndergårds karriere suser ud over voverne og i stiv kuling. Succesen er især udtalt i udlandet. Han er chefdirigent for de norske radiosymfonikere, han tiltræder som chef for BBC’s walisiske nationalorkester til efteråret og begynder samtidig i Glasgow som første gæstedirigent for det skotske nationalorkester. Og så er der alt det løse med gode orkestre og operahuse ude omkring i Europa og USA. Det er stærkt imponerende, også fordi karrieren blev sat i gang bare i 2005, da han som ubeskrevet blad sprang ind i og dirigerede Poul Ruders Proces Kafka på Den Kgl. Opera. Med sig i bagagen har Thomas Søndergård imidlertid en lang erfaring som slagtøjsspiller, og den må være guld værd, når man skal styre et symfoniorkester gennem rytmisk komplicerede partiturer. Torsdagskoncertens program var i den henseende ikke den store udfordring for Søndergård, det var den derimod i musikalsk forstand.
100 år for Nielsen
Det var i mine ører ikke så hensigtsmæssigt, at Søndergård havde valgt en fuldfed strygerbesætning til Prokofjevs korte ’klassiske’ symfoni fra 1917. Det blev en lidt for tung maskine at manøvrere med i dette geniale marionet-teater af lutter lyd. Det wienerklassiske træblæserkorps trippede graciøst og luftigt på tåspidserne og med fine soloer, men strygernes corps de ballet kunne have besvær med at finde fodslaget med lige dele perfektion og musikalsk vid. Der var kurver, der ikke blev rundet med så stor elegance, og der var undertiden disse uimodståelige svirp i klangen, som ikke kom med urværkets præcision.
Det skulle have været Vilde Frang, men det blev den højgravide Baiba Skride fra Letland, som førte Carl Nielsens violinkoncert i felten. Et hundredårsjubilæum for værkets premiere. Det var Skrides landsmand og mentor, Gidon Kremer, der engang sagde, at han sådan set gerne ville spille Nielsens koncert, bare han blev sparet for anden del, adagioen og rondoen. Hvad, Baiba Skride har tænkt, er ikke til at vide, men det var i hvert fald under anden del, opførelsen mistede højde. Rondoens dagdriveragtige karakter er svær at ramme tempomæssigt, her fik den tredelte dansetakt ikke den lunefulde flugt, og gnisterne sprang ikke ud af violinløjerne som fra en dansk Paganini. Derimod lykkedes første del vældig godt. Skride gav præludiets rugende solomeditation god tid, den sang både sødt og forpint, og Thomas Søndergård satte et perfekt tempo i allegroen med det vidunderligt chevalereske tema. Måske lå de lyriske sider bedst for solisten, for her foldede musikken sig ud med en stille storhed i de enkle melodiske linjer, som Carl Nielsen skaber som ingen anden.
Intenst og intelligent
Så lå slagmarken åben for dirigent og orkester i Sjostakovitjs 5. Symfoni fra 1937. En storslået symfoni i fire satser og i lige så høj grad et epos om det russiske folks plagede eksistens under Stalins åg. Man kan vælge at betone det første frem for det andet, og Thomas Søndergård gjorde vel begge dele. Det blev en koncentreret og velspillet opførelse, for de usikkerheder, man hørte før pausen, var nu ganske og aldeles forduftet. Den indledende groft tilhuggede kanon stod stramt og eksemplarisk, det efterfølgende ekspressive violintema svævede uheldssvangert som en kæmpemæssig rovfugl over et øde landskab, allegroens aggressive militæriske isenkram blev lagt ud i et øredøvende panorama med en forbilledlig intensitet til den kulminerende largamente.
Sarkasmen i den korte scherzo kunne have været mere bidende, men forbilledet Mahler blev helt nærværende i trioen med replikkerne fra violin, fløjte og den blødt modulerede blæsersekstet. Dysterheden, elegien, trøstesløsheden herskede med stor udtrykskraft i adagioens labyrintiske stemmevæv, og selv om den ikke fik for lidt, faldt Thomas Søndergård ikke for den billige langside i finalens tvetydige tappenstreg.
 
Prokofjev: 1. Symfoni, Den klassiske. Carl Nielsen: Violinkoncert. Sjostakovitj: 5. Symfoni. Baiba Skride (violin). DR Symfoniorkestret. Dirigent: Thomas Søndergård. Koncerthuset den 29. marts

