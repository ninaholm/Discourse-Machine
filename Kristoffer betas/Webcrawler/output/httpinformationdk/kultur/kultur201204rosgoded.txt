Ros til den gode dreng
Teaterchef Erik Jacobsen tog lederskjorten og det indre pistolbælte på, da Det Kongelige Teater i går aflagde regnskab for 2008-2011 ved et pressemøde. Med en god forklaring på, hvorfor Stine Bosse valgte at lade ham fortsætte


 Teaterchef Erik Jacobsen er en ansvarlig mand. Han er også en god dreng. Og ved Det Kongelige Teaters pressemøde i går fik han muligheden for at udlægge sit regnskab for teatrets sidste fire-årige støtteperiode – og dermed vise, at han faktisk har haft orden i tallene hele tiden.
Jacobsen forklarede sine hovedtal: Ved at spare 50 mio. kr. i 2009-2011 har teatret skabt et overskud på 3,5 mio.kr. i 2011.
»Inden vi skulle i gang med de nye besparelser i januar, havde vi allerede bragt økonomien i balance,« forklarede teaterchefen.
Og så fremviste han et budget for de næste tre år, der skal bringe teatrets økonomi frem mod et nul i år 2015.
»Vi skal jo ikke komme ud med et stort overskud her. Vi skal lave teater for alle pengene,« som Jacobsen formulerede det.
Nu ikke mere coke
Pressemødet blev et sympatisk forsvar for Jacobsens økonomiske ledelsesdispositioner. Denne sæson har ellers mest budt på tumult, når det gjaldt Jacobsens person. Først i coke-sagen i sommer, hvor han mandsopdækkede sin balletmester Nikolaj Hübbe. Og senest under fyringsrunden i januar, hvor alle teatrets personalegrupper var i oprør – og hvor ikke mindst kunstnerne ytrede sig om Jacobsens manglende lederevner. Tilliden til ledelsens styrke var svækket, og formanden i den ny bestyrelse, Stine Bosse, overtog både interne forhandlinger og kontakten til pressen.
Her i april er der en smule mere ro over Det Kgl. Teater. Nikolaj Hübbe er blevet coke-testet med negativt resultat. Og arbejdsstemningen er efter sigende bedre. Men hele tiden er Jacobsen løbet forsinket bagefter pressen i teatrets kommunikation med offentligheden. I går var det første gang, hvor han offensivt tiltog sig muligheden for selv at sætte dagsordenen.
Bagest i lokalet stod hans chefer og jurister klar med ekstratal. Men mødet var Jacobsens.
Stor kunst, små penge
Teaterchefen beskrev Det Kongelige Teaters økonomiske situation med embedsmandens tålmodighed og realistens overbærenhed. Dette indirekte forsvar for Folketingets nedskæringer i støtten til teatret virkede diplomatisk, men ret tandløst. Men bag de blussende kinder gemmer der sig tydeligvis en pragmatisk boss. »Det er ikke så let at drive en offentlig virksomhed, for målstregen flytter sig hele tiden, når vi bliver pålagt nye besparelser,« som han formulerede det.
Og det er sandsynligvis denne accept af Det Kongelige Teaters foranderlige økonomiske vilkår, som har gjort det muligt for ham at implementere de besparelser, som ville have fået de fleste ledere til at smutte.
Det handler om måden
Men Jacobsen er ikke en chef, der bare forlader skuden. Nej, Jacobsen bliver. Så meget John Wayne er han. Netop derfor virker det nu indlysende, at bestyrelsesformand Stine Bosse valgte at dysse ledelseskrisen ned og beholde Jacobsen på chefposten. For Jacobsen havde jo faktisk bragt udgifterne ned og gjort alt det, han skulle. Tilbage var ellers kun måden, han havde gjort det på – ud over altså lige at få lassoen om sine kunstneriske chefer i tide.
Og det er denne måde, der måske nu er ved at ændre sig. Måske. Jacobsen tog i hvert fald lederskjorten og det indre pistolbælte på med en klædelig, ny beslutsomhed under pressemødet i går. Han fortalte stolt om sine 756 forestillinger og om de 46 byer, som teatret besøgte på turné sidste år – og om de 535.000 solgte billetter i 2011.
Samtidig udlagde han regnskabet med faderlig forenkling: I 2011 brugte teatret 826 mio.kr. Men der var egentlig kun brugt 121 mio.kr. til selve forestillingerne. »Dette er det eneste variable beløb i vores økonomi,« som han sagde. Hvorefter han fortalte, at teatret sidste år havde modtaget støtte fra private fonde og sponsorer for et samlet beløb på 55 mio. kr., altså næsten halvdelen af forestillingsbudgettet.
Så selvfølgelig drømmer Jacobsen om at sælge flere billetter. Sidste år blev 78 procent af sæderne solgt. »Det har ikke kun noget at gøre med, om vi laver gode forestillinger. Det har også noget at gøre med, om folk har råd til at komme,« sagde Jacobsen. Og så lød han for første gang i lang tid som mand, der godt kunne lide at være chef for Det Kongelige Teater.

