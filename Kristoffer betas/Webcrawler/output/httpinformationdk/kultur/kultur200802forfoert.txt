Forført af historiske bøger
Ulig det øvrige Libanon er Habibs boghandel en cocktail af religioner og litterære stilarter. Her findes bibler og afhandlinger om islamisk retsfilosofi, vulgære romancer, videnskabelige forelæsninger og Khomeinis værker


 Intet kan sammenlignes med duften af gamle bøger. 'Muggen' er ordet, man kommer til at tænke på, men der er noget mere tiltrækkende, mere forfinet ved ældgamle bøgers odeur. Det er den samme duft, man finder i angelsaksiske kirker, duften af træmasse, af træer.
At vi stadig bruger verdens store skove til at udbrede vores visdom her i internettets æra er på en måde passende, vores kærlighed til bøger kæder os sammen med en præhistorisk tid med dinosaurer og flyveøgler, dengang planeten virkelig var grøn.
Jeg er ligeglad med, om bøgerne er skjoldede - om siderne er plettede af årenes fugt - og godt det samme, for Beirut er en beskidt by, og i min lejlighed ned til stranden giver en blanding af udstødningsgas, industrisnavs og fugten fra Middelhavet selv mine nyeste bøger skjolder i løbet af et års tid. Jeg tænkte på at sende dem til Europa, men indså, at deres forfald var en del af deres historie - at de for altid ville bære Libanons historie på deres omslag.
Duften af træ og sten
Det er en af grundene til, at jeg elsker den antikvarboghandel som Habib Aboujaudeh har i Bliss Street. Den har været udsat for lidt af hvert - det samme har 75-årige Habib. Under borgerkrigen stjal tyveknægte bøger til en værdi af tusindvis af pund fra hans forretning i det vestlige Beirut. "Jeg boede østpå, og mine bøger blev solgt i gaderne i Hamra," fortæller han. "Jeg ved ikke, hvorfor de stjal dem. De kan ikke have tjent ret mange penge." I Khayats Bookshop - Habib arvede navnet efter den tidligere ejer - blander duften af træ sig med lugten af gamle sten. Forretningen var tidligere stalde for hestene fra det amerikanske universitet i Beirut, der stadig ligger på den anden side af gaden, et akademi der blev grundlagt af en kvæker fra det 19-århundrede med navnet Bliss.
Ulig det øvrige Libanon er Habibs forretning en cocktail af religioner og litterære stilarter. Her findes bibler og afhandlinger om islamisk retsfilosofi, vulgære romancer fra 1950'erne, videnskabelige forelæsninger og Ayatollah Khomeinis værker, børnebøger og postkort fra førkrigstidens Beirut, hvor store amerikanske biler kører forbi hoteller fra 1930'erne. Her finder du Alistair MacLeans Navarones kanoner på fransk, og Albert Vulliez' beretning om Churchills ødelæggelse af Vichy-Frankrigs flåde ved Mers el-Kebir den 3. juli 1940. "En modbydelig beslutning," kaldte Churchill det i sin egen bog om Anden Verdenskrig (den finder man også i Habibs forretning), "den mest unaturlige og smertefulde, jeg har været involveret i."
Billigbogsudgaver af bøger med foredrag fra matematikkonferencer fylder adskillige hyldemeter. Der skal nok en matematiker til at forstå dem, men den besøgende kan bladre i Homotopy Invariant Algebraic Structures on Topological Spaces af Boardman og Voigt (1973), eller referatet fra The Romanian-Finnish Seminar on Complex Analysis (Bukarest, 1976), ja selv Commutative Harmonic Analysis (Marseille, 1974) som måske kunne være forløberen for en mere nutidig afhandling om Geometric Properties of Musical Rhythms. Men ak, min yndlingstitel på en matematisk afhandling - Deflating the Pentagon, som med garanti har skabt hjerteflimmer i det amerikanske ministerium for indenrigssikkerhed - er ikke til at opdrive i Habibs forretning.
Men han kommer over til mig med et stort værk, trykt i 1890 og med titlen Architectural Studies in Italy, nummer 49 af 150 eksemplarer, forfattet af William J. Anderson, præsident for The Glasgow Architectural Association. "The Photo-Mechanical-Process and the printing are by Messrs McLure and Macdonald & Co Glasgow," informeres læseren højtideligt, og bevar mig vel, hvor kunne de trykke. Selv ikke i de mest glinsende arkitekturmagasiner har jeg set så fine og detaljerede tegninger. "Hvor meget tror du, den er værd?" spørger Habib stille. Jeg udtrykker min totale mangel på viden. "Nogle gange sælger jeg en bog og fortryder det bagefter," siger han hemmelighedsfuldt. "Hvis en kunde virkelig elsker en bog - så sælger jeg den nogle gange til ham for halv pris. Hvis jeg ikke bryder mig om ham, sælger jeg den ikke til ham for nogen pris."
Forudseende
Habib sælger mig Ordeal in Algeria for 28 pund. Den er skrevet af Richard Brace, en amerikansk professor, og hans kone, Jane, to år før Frankrigs forfærdelige kolonikrig sluttede i 1962, og på baggrund af den visdom bogen rummer, var det et røverkøb. Det er forbløffende, i hvilken grad de to forfattere rammer rigtigt. De fremhævede det skammelige i brugen af tortur - benyttet af franskmændene med den samme videnskabelige entusiasme som amerikanerne har udvist når de 'waterboarder' deres muslimske ofre.
Og her følger forfatternes forudseende konklusion, i hvilken læserne kan udskifte Frankrig med USA og tænke på en anden, endnu blodigere konflikt: "Frihed for frygt er det eneste leveforhold under hvilket et folk, især et, der mangler politisk modenhed, kan udtrykke en ærlig stemme. Og hvordan opnå dette, hvis én fjende - nægter at forhandle med den anden? Hvordan, på den anden side set, kan oprørerne nedlægge deres våben? Én løsning synes lige så umulig, set ud fra partisanernes filosofi, som den anden. Og Frankrig vil ikke acceptere den internationale stemme, den verdensopinion der rejser sig imod det -"
Habib håber, tror jeg, at jeg vil slippe mange flere pund for et langt ældre og mere kostbart, digert værk, han viser mig. A View of the Levant: Particularly of Constantinople, Syria, Egypt & Greece af Charles Perry (tilegnet 'the Right Honourable Earl of Sandwich, etc. etc.), blev trykt i 1743 for 'T Woodward between the Temple gates in Fleet Street and C Davis, near Middle Row in Holborn'.
Jeg bladrer igennem pergamentsiderne og leder efter den by, jeg bor i nu. Og naturligvis finder jeg den: 
"Bayrut (der på romernes tid ikke manglede noget, men var temmelig rig på pragtfulde bygninger, som det kan ses på det store antal granitsøjler der ligger spredt over hele byen) ligger pragtfuldt ud til kysten ved den sydlige ende af en stor bugt, og mod landsiden er den omgivet af smukke haver der løber tre eller fire mil fra dens bred; den gennemløbes af de herligste avenuer (-) og behagelige vandløb i forskellige retninger."
Jeg overvejer stadig at byde på dette minde om et sikrere, grønnere Mellemøsten. I dag er der kun én have tilbage i Beirut, og de 'herligste avenuer' er nu bjerge af trafik. Jo, man kan stadig bese de romerske ruiner i centrum, og min egen lejlighed er bestemt 'pragtfuldt beliggende ud til kysten'. Men jeg tør vædde på, at bøgerne ikke blev skjoldede dengang.
© The Independent & Information
Oversat af Ebbe Rossander

