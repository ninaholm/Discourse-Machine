'Selv sympati er ikke altid uskyldigt'
Ugens hidsige facebookdebat handlede ikke bare om, hvilket flag vi bør svøbe vores profilbilleder i, men om noget langt mere grundlæggende. Den handlede om, hvilken rolle følelser bør spille i den politiske offentlighed, siger socialpsykolog Johannes Lang


 »Jeg bliver indebrændt og bitter over denne form for solidaritet,« skrev klummeskribenten Katrine Blauenfeldt i Politiken onsdag. Hun sigtede til den strøm af sympatitilkendegivelser, som kort efter terrorangrebene i Paris fik Facebook til at bugne over med franske flag og opfordringer til at ’stå sammen mod terrorismen’.
»Hvad betyder disse floskler? Skal vi sidde i en cirkel og synge ’Kumbaya my Lord?’ Kom dog med noget konkret,« lød hendes opfordring.
Samme synspunkt blev hamret fast på standupkomiker Lasse Rimmers facebookvæg: »Det er sødt med Lennon-tekster og Lindgren-citater, men vi er enige om, at de ikke er en opskrift på, hvordan vi kommer terror til livs, ikke?« skrev han.
’Fornuftens stemme’ har i den forgangne uge talt dunder mod ’følelsernes sprog’. Det er en stemme, som har kritiseret den spontane sympati for ikke at opføre sig rationelt og løsningsorienteret – og som har hånet den emotionelle inkonsistens, der gør det muligt at sørge over ofrene i Paris uden samtidig at mindes de døde i Beirut.
Læs også: Hvorfor er Libanons flag ikke dit profilbillede på Facebook?
Johannes Lang er socialpsykolog på Dansk Institut for Internationale Studier (DIIS) med speciale i politisk filosofi, emotionsteori og politisk massevold – eller slet og ret i forholdet mellem politik og følelser. Han har med interesse fulgt den seneste uges forhandling i offentligheden om, hvordan vi bør reagere på terrorangrebene.
»Det er jo et af modernitetens helt store narrativer, vi har set udfoldet i den her debat,« siger han. »Det er fortællingen om, hvordan rationaliteten gradvis har overvundet følelserne og dermed frembragt et mere civiliseret samfund – ud fra en kantiansk ide om, at man tænker bedre uden følelser. Men de senere år har neurovidenskaben og psykologien gjort op med denne forestilling, så man lige nu taler om en emotional turn inden for næsten alle discipliner.«
Falsk modsætning
Ifølge Johannes Lang er følelser og rationalitet intimt forbundne, og hvis man forsøger at skille dem ad, er man samtidig med til at skabe en falsk modsætning. Han henviser til psykologen Daniel Kahneman, der i 2002 fik tildelt nobelprisen for at påvise, at der grundlæggende findes to forskellige kognitive systemer i mennesket: Det ene er meget hurtigt og fungerer intuitivt, mens det andet er meget langsomt og kræver en mere bevidst indsats.
Ifølge Kahneman foregår langt de fleste menneskelige vurderinger i det første system og er baseret på spontane fornemmelser. Faktisk er det, vi normalt opfatter som ’rationelle beslutninger’ ofte efterrationaliseringer af det, vi allerede har besluttet os for at gøre.
»Virkeligheden er, at mennesker ikke først og fremmest forstår verden rationelt, men mere intuitivt, og at der ligefrem er en enorm fare i den rene form for rationalitet, som vi ofte hylder. Som sociologen Zygmunt Bauman gør opmærksom på i sin analyse af Holocaust, kan en bureaukratisk rationalitet, fri for følelser, muliggøre de mest utænkelige ugerninger,« siger Johannes Lang.
Politisk ressource
Det betyder imidlertid langt fra, at sammenblandingen af følelser og politik er fuldstændig problemfri. Siden 11. september 2001 har historikere og samfundsforskere genopdaget relevansen af følelser som en politisk ressource, man kan mobilisere og bruge til at få gennemført kontroversielle love, legitimere tvivlsomme krige og udvide efterretningstjenesternes beføjelser på bekostning af borgernes frihedsrettigheder.
»Efter 9/11 blev frygten og vreden institutionaliseret i en ny sikkerheds- og udenrigspolitik, som har en direkte forbindelse til mange af de konflikter, vi ser i dag,« siger Johannes Lang.
Og et angreb, som det vi så i Paris i sidste uge, kan være med til at pøse yderligere benzin på bålet. Den franske præsident Hollande har foreløbig indført undtagelsestilstand i Frankrig og erklæret »krig mod IS«, mens regeringen herhjemme brugte ugen på at sikre politiet yderligere to milliarder kroner over de næste fire år samt at gennemføre et såkaldt »løft« af det nationale terrorberedskab.
»Når der kommer et angreb udefra som det i Paris, kan de spontane følelser medføre, at man sætter sine politiske forskelle til side i en kortere periode, hvor alle forenes i et fælles ønske om hævn over den ydre fjende. Og så kan sympatien, vreden og frygten blive et meget vigtigt politisk redskab eller en ressource for politisk handling,« siger han.
Arendts ambivalens
En af de mest berømte politiske tænkere i det tyvende århundrede, Hannah Arendt – som Johannes Lang tidligere har skrevet om – var stærkt bekymret for sammenblandingen af følelser og politik og advarede mod den igennem hele sit forfatterskab: Følelser er vigtige motiver for individuel handling, mente hun, men de bør ikke gøres til genstand for kollektivets beslutninger.
»Arendt ønskede en politik, der var baseret på principper, ikke følelser, og derfor var hun også kritisk over for at blande sympati ind i politik. Her var skrækeksemplet terroren i kølvandet på Den Franske Revolution: I sympati med de fattige og i nationens navn blev alt tilladt. Selv sympati er ikke altid uskyldigt,« siger Johannes Lang.Og alligevel var der én ting, Hannah Arendt frygtede mere end følelsernes indtog i politik: en politik fuldstændig renset for følelser. På den ene side er der intet, der svækker den rationelle fornuft som en hidsig hob i sine følelsers vold. Det var sådan, Hitler kom til magten. På den anden side var det den iskolde bureaukratiske logik, der gjorde Holocaust mulig.
Arendts ambivalens over for følelsernes rolle i politik konfronterer os med et grundlæggende spørgsmål, påpeger Johannes Lang: Hvad er det rette sted for følelser i politik i dag, hvor truslen fra islamistiske fundamentalister terroriserer os og fylder og med frygt og vrede?
Det bør ikke være et valg mellem følelser og rationalitet.
»På den ene side er følelser forudsætningen for at handle. Man handler ikke, hvis man ikke føler noget for det. På den anden side går det ikke at sætte sine følelser først, så man udelukkende handler, fordi det føles rigtigt,« siger han.
Bedre end ingenting
Og måske er det lige præcis den debat, der ses afspejlet i de ophedede facebookdiskussioner. Både ønsket om at give følelserne plads og ønsket om, at de ikke skal tage over. Ifølge Johannes Lang har vi behov for begge dele i vores politiske diskussioner – både rationalitet og følelser. Derfor kan det give mening at skelne mellem ’sympati som princip’ og ’sympati som følelse’.
»Sympati som princip er indeholdt i en række internationale bestemmelser om menneskerettigheder, folkeret og udviklingsarbejde. Det er en institutionaliseret form for sympati. Mens mavefornemmelsen og tanken om, at det kunne have været mig og mine, er sympati som identifikation og følelse. Og det er denne potentielle modsætning mellem sympati som universelt princip og sympati som subjektiv følelse, jeg ser i den her diskussion,« siger han.
Ifølge Johannes Lang kunne man ønske, at vi som mennesker var i stand til at føle mere – at vi var i stand til at føle med alle mennesker – men vi ved også, at menneskelige følelser kan udtømmes hurtigt, og at vi samtidig er i stand til at blive helt følelsesløse.
»Når man stiller krav om, at folk, der viser medfølelse for Paris, også skal vise medfølelse for Beirut, så er det udtryk for en idealistisk universalisme. Og det er en meget fin tanke. Men ’menneskeheden’ er et meget abstrakt begreb, som ikke giver mulighed for automatisk identifikation. Så på den ene side forstår jeg godt de idealister, som siger, at man burde føle lige så meget for libaneserne – men hvis man kun føler for franskmændene, så er det bedre end ingenting.«

