Vi er de fattige
Middelklassen ser fattigdomsporno i bedste sendetid. Den bliver bekræftet i fordomme – både om strukturelt forårsaget ulighed og om nasserøve. I England kan den slags dæmonisering flytte stemmer, men i Danmark er vi vist ved at lære, at det betyder noget, hvordan man taler om de andre


 ’De’ er blevet til et ’vi’ i TV 2’s dokumentarserie På røven i Nakskov.
»Vi er sygere end jer. Vi har dårligere tænder og sjældent fast arbejde. Vi lever med truslen om, at vores børn bliver fjernet, og at vi dør alt for tidligt. Man skulle tro, der ikke var brug for os, for vi bliver stadig flere. Almindelige familier, der falder og bliver underklasse.«
Forfatteren Peder Frederik Jensen har været med til at skrive speaks til serien. Og det er utroligt, hvad det lille ord ’vi’ kan gøre.
Se nu her: »Hvem er de danskere, der lever af offentlige ydelser?« sådan lyder den lille tekst under programmerne Blok på bistand på DR’s hjemmeside. »I fire måneder har vi fulgt livet i et socialt boligbyggeri i Holbæk,« fortsætter teksten og fortæller blandt andet om en hel familie, der er på overførselsindkomst.
Blok på bistand, der blev vist i februar er blot det seneste eksempel på en tendens, som gennem flere år har givet os satire, der latterliggør underklassen, ord som ’prolet’, som bruges om det, der er dårlig smag, dokumentarserier om tvangsauktioner og tvangsfjernelser, edutainment om luksusfælder og unge mødre. Selvfølgelig findes disse mennesker.
Men bliver vi virkelig klogere af at få at vide, at tabere opfører sig som tabere? Giver det os svaret på: »Hvem er de danskere, der lever af offentlige ydelser?«
Lærer vi ikke mere om dem, der spørger? Selv om programmerne måske er velmenende, så beskriver de stadig ’de andre’ og gør sociale problemer personlige.
Trætte af historierne
Den britiske premierminister David Cameron har i den seneste tid erfaret, at når man gør sociale problemer personlige, så fralægger man sig ikke bare ansvaret, man mister også muligheden for at løse dem. I Storbritannien vokser uligheden hurtigt. Meget hurtigt.
En hel generation af unge britter i underklassen har ikke udsigt til at få et bedre liv end deres fattige forældre. Nogle af dem demonstrerer deres afmagt ved at afbrænde biler i gaderne og plyndre butikker. Andre lader bare være med at stemme. De er uden for politisk rækkevidde, fordi man ikke længere opfatter deres problemer som politiske.
Cameron sagde om oprørerne i gaderne for et par somre siden: »De er uopdragne teenagere.« Altså: Alle problemer, de oplever, er deres egen skyld, de er ikke en del af os, de er uciviliserede, og ingen af dem, de lytter til, kan man tage alvorligt.
Komikeren Russell Brand er i den britiske valgkamp blevet disse unge menneskers talerør. 10 millioner mennesker følger ham på de sociale medier, og han mødes med politikere og optræder ved debatarrangementer. Hans indflydelse på valgkampen begyndte, da han offentligt proklamerede, at han ikke stemmer, og han ikke så nogen grund til, at andre skulle gøre det. David Cameron reagerede ved at sige: »Russell Brand er en joke.«
Russell Brand endte med at pege på Labours leder, Ed Miliband, og sendte dermed millioner af stemmer mod Labour. Ikke fordi han havde ret meget mere fidus til Labour, men for Ed Miliband var han, og det han stod for, i det mindste ikke en joke.
I Udkantsdanmark er man også ved at være træt af historier om underklassen. I Nakskov for eksempel. Ikke fordi historierne i På røven i Nakskov er usande, men fordi det er dårligt for huspriserne, at vi konstant skal høre dem.
Taberne i På røven i Nakskov opfører sig også som tabere, men vi lærer deres grunde at kende. Den førtidspensionerede sømand vil hellere ødelægge sine lunger ved at brænde sprit af for at få varmen i et hus, hvor der er lukket for strømmen, end han vil flytte ind i socialt boligbyggeri på kommunens anvisning. Man har vel sin stolthed. Hus og græsplæne må man have, hvis man ikke skal kvæles langsomt. Om man så skal kvæles langsomt i spritdampe.
Miraklet i Nakskov
Og så er der Kenneth. Den sygemeldte langturschauffør, der fik ryggen ødelagt ved en arbejdsulykke. Han og konen Irene griner og taler om minderne fra dengang, han stadig kørte langtur. »Ja, det er trist, at du ikke kommer til at køre igen,« siger hun. Det er så trist, at konen er sygemeldt med depression. Og han kan ikke sove. Ikke rigtig være nogen steder, faktisk. Men så er det, der sker det mærkelige, at han finder et sted at gå hen. Ind i sig selv. Denne lastbilchauffør fra Nakskov begynder at dyrke noget, der minder om mindfulness, mens Irene måbende ser til. Selv kæmper hun med sin depression og med at holde styr på familiens økonomi. Hun beslutter sig for at bygge et drivhus, så familien kan blive mere selvforsynende. Det fik mig til at tænke på arbejdsmanden Bjarne i Bent Vinn Nielsens roman En skidt knægt og hans tanker om depression.
»Livet byder én på det, der nu engang er, ikke en skid andet. Hvis man ikke synes det giver mening, så må det være, fordi man hele tiden ønsker sig noget andet. Noget, der ikke er der. Noget livet ikke kan byde på. Det må man holde op med, det fører ikke til noget som helst. At man nogle gange kan føle sig uden for alting, det er en anden sag. På det punkt kender jeg en kur, der hjælper hver gang, nemlig arbejde. Hårdt fysisk arbejde. Så glemmer man og holder sig i gang, indtil man igen kan mærke, at man igen er med i det hele. Og det sker altid før eller siden.«
Irene bygger altså et drivhus. Ligesom Bjarne forsøger hun at arbejde sig igennem. Og hun får Kenneth til at hjælpe, men det går ikke. Han bliver endnu mere træt og frustreret. Arbejde hjælper ham ikke. Det gør det til gengæld at gå ind i sig selv. Han vågner op en morgen og pludselig er smerterne væk. Miraklet i Nakskov eller År Nul i Nakskov, kunne romanen om Kenneths liv hedde. Han svæver. Det gør Irene til gengæld ikke: »Det er ikke den gamle Kenneth,« siger hun og begynder at spille på nettet. Underklassen er mere end nogen anden fastlåst i vante reaktionsmønstre. Der er simpelthen grænser for, hvad man kan gøre for, at komme videre i sit liv uden at miste al troværdighed og respekt hos sine ligemænd. Kenneth løber en stor social risiko ved at gøre, som han gør, meget større end den, Irene løber ved at spille på nettet. Den logik skal man forstå, hvis man skal forstå Nakskov.
På røven i Nakskov er ikke en romantisk fortælling om strukturel ulighed og negativ social arv. Det er en ærligt interesseret programserie om taberne. Det, vi tænker om dem, tænker de også ofte om sig selv. Deres værdier er vores værdier. Nå ja, det ser måske lidt anderledes ud på afstand. Måske er vi klar til at gå tættere på.

