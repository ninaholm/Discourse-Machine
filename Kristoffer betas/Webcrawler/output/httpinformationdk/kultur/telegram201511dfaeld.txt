DF: Ældremilliard skal løbe ny kultur i gang i kommunerne
Kristian Thulesen Dahl håber, at en milliard kroner til ældreplejen vil sætte gang i en ny værdighedskultur.


 I forhandlingerne om en ny finanslov har Dansk Folkeparti i særdeleshed slået på tromme for en ting: en milliard kroner til ældreplejen.
Torsdag præsenterede regeringen og resten af blå blok næste års finanslov, og Dansk Folkeparti glæder sig over, at ældremilliarden er med i aftalen.
- Det afgørende for os er, at man løber en ny kultur i gang i kommunerne. Derfor har vi så meget fokus på værdigheden. Hvis det lykkes at få den ændring, sætter det sig i alt, hvad man gør - også ting der ikke omfavnes af ældremilliarden, siger partiets politiske ordfører og formand, Kristian Thulesen Dahl.
Kommunerne skal søge om at få del i midlerne. Kommunernes Landsforening (KL) har peget på, at en tidligere ældrepulje har kostet 20 millioner kroner alene i dokumentation.
Spørgsmål: Hvor meget koster det at administrere milliarden?
- Det er et rigtig godt spørgsmål. Vi har nogle erfaringer fra tidligere, som vi har hørt om i forhandlingerne. Men hvordan det konkret bliver, ved vi ikke, siger Kristian Thulesen Dahl.
Spørgsmål: Vil kommunerne ikke selv kunne håndtere pengene og dermed undgå administrative gebyrer?
- Jo jo. Mange af kommunerne gør et godt stykke arbejde inden for ældreplejen. Der er mange gode eksempler, men vi skal have de gode eksempler til at sætte sig over hele landet, lyder det fra DF's politiske ordfører.
Hos KL vækker ældremilliarden glæde, men foreningen er skuffet over, at partierne med finansloven også gennemfører omprioriteringsbidraget.
Bidraget betyder, at kommunerne skal skære én procent af udgifterne hvert år fra 2017 til 2019. Ifølge KL-formand Martin Damm (V) bliver det samlet set besparelser på over syv milliarder kroner.
- Jeg må sige helt klart og tydeligt, at omprioriteringsbidraget vil betyde hårde besparelser på de kommunale serviceområder, siger formanden og tilføjer:
- Det kan ikke undgå at ramme kernevelfærden i form af blandt andet daginstitutioner, skoler og socialområdet.
Ud over en milliard til ældreplejen indeholder finansloven aftaler om at fastfryse grundskylden i 2016 og en nedsættelse af registreringsafgiften for personbiler og motorcykler.
