Din bil afslører dine drømme
Vi køber biler som aldrig før. Men når vi tilvælger bilen og beslutter os for et bestemt mærke, er det ikke altid ud fra rationelle argumenter. Drømmen om, hvad vi gerne vil med vores liv, er styrende. Det er muligheden for at køre over et bjerg snarere end det reelle behov. Det kender man godt hos Andersen & Martini i Tåstrup, hvor Rita og Otto Klaschka lige har købt en Opel Corsa
Hvorfor køber vi ikke en bil, der passer til vores egentlige behov? Fordi vi køber drømmen om frihed – eller måske blot en mere spændende hverdag.


 »Jeg kan ikke forklare det. Det skulle bare være en Corsa.« Sådan siger Rita Irene Klaschka, som netop har købt en 5-dørs udgave af den populære familiebil hos Andersen & Martini i Tåstrup. Sammen med sin mand, Otto, står hun midt i det store lokale sammen med sin mand – omringet af Opel-biler i alle farver og former. Ægteparret er en del af en statistik, der taler for sig selv: Danskerne har aldrig købt så mange biler, som de gør i dag. I 2011 blev der solgt 169.794 nye biler i Danmark, det højeste antal nogensinde. Den første januar i år var den samlede bilpark oppe på 2.198.000 – hvilket næsten er en femdobling på 50 år.
Friheden
Bilen har altid været et symbol på frihed – og det er stadig friheden, vi køber, når vi vælger en bil, fortæller Søren Jacobsen, som på Roskilde Universitet har skrevet speciale om bilkøb: »For 50 år siden var der få biler på vejene, og man købte friheden til at kunne komme hurtigt frem overalt. I dag har du ikke mere frihed end ham, der kører ved siden af dig i køen på Køge Bugt-motorvejen med 10 kilometer i timen. Men man har stadig drømmen om frihed,« siger Søren Jacobsen, der i dag arbejder som trafikplanlægger. I forbindelse med sit speciale observerede og interviewede han adskillige bilkøbere. Når kunderne bagefter skulle forklare, hvorfor de havde valgt en bestemt bil, var det netop drømmen, der var i centrum:
»Vi er ikke rationelle, når vi køber en bil. Vi køber efter de ting, vi gerne vil have mulighed for, snarere end hvad vi reelt har brug for,« siger han og giver eksempler fra sit speciale:
»Der var en, der havde givet 100.000 kroner ekstra for at få en stationcar, selv om børnene var flyttet hjemmefra, og han og konen ikke havde behov for en stor bil. Årsagen var, at han skulle køre haveaffald. Da jeg så spurgte ind til det, viste det sig, at han næsten aldrig kørte med haveaffald. Højst to-tre gange om året. Han kunne jo hyre mange gartnere, få dem til at ordne haven og køre affaldet væk for de penge.« Et andet eksempel var et midaldrende ægtepar, som købte en Toyota Land Cruiser: »Da jeg spurgte, hvorfor de ville have sådan en stor firhjulstrækker, så svarede konen, at der skulle være plads til børnebørnene. De havde imidlertid slet ingen børnebørn: ’Men vi håber, at der kommer nogle, og så skal der være plads til dem’,« sagde hun. Det viser ifølge Søren Jacobsen, at man tænker i muligheder, når man køber bil:
»Man vil have mulighederne for at leve det liv, som man gerne vil leve. Ikke at man nødvendigvis lever sådan, men man vil have muligheden for det,« siger han og giver endnu et eksempel:
»En mand købte en bil med automatgear og valgte at få en stærkere motor i, så han bedre kunne køre i bjerge. Det var igen ikke noget, han gjorde specielt ofte. Det er tanken om det: ’Hvis der kommer et bjerg, så kan jeg køre over det’. Eller: ’Jeg kan køre haveaffald i min stationcar’. Eller: ’Jeg har plads til børnebørnene’. Eller: ’Jeg kan tage på ferie i mit folkevognsrugbrød. Jeg skal ganske vist på arbejde på mandag, så jeg gør det ikke. Men jeg kan’.« Det betyder imidlertid ikke, at vi ikke er frie:
»Det er jo også en form for frihed at have muligheden for frihed,« siger Søren Jacobsen, som understreger, at han også selv er irrationel i sit bilvalg, da han har hele otte biler.
Følelserne
Peter Frøslev, salgsleder i Andersen & Martini i Tåstrup, har netop solgt en Opel Corsa’en til Rita og Otto Klaschka. Han kan sagtens genkende den pointe:
»Det er ofte følelserne, der styrer. Især når det kommer til Opel. Opel har en lang historie. Nogle ved måske, at firmaet startede med at fremstille symaskiner – eller deres forældre har haft en Opel,« siger den jakkesætklædte salgsleder og viser de mange forskellige udstillede biler frem. Lige nu står han foran en gul Opel Astra GTC – en sportsvognsmodel til godt 350.000 kroner: »Den kan ikke køre lige så langt på literen som mange af de andre, men den kan køre stærkt. Og så er den flot at se på,« siger han. »Nogle gange kan man mærke på folk, at de allerede er på vej på ferie til Italien i den bil, de kigger på. De sidder allerede på den tyske motorvej. Og der skal jeg ikke gå ind og sige, ’hør her’ og komme med alle mulige regneark, for det er også en følelse og et design, de køber. Det vigtigste for mig er, at de er glade for købet. Ellers kommer de heller ikke tilbage næste gang, de skal have en bil,« siger han. Kigger man kun på regnearkene, ville det muligvis være mere fornuftigt at købe en KIA, som man også forhandler hos Andersen & Martini. Peter Frøslev viser en KIA Picanto til knap 90.000 kroner:
»KIA er billige – og samtidig er kvaliteten er rigtig god,« siger han. KIA henvender sig til nogle andre kunder: »Der er nogle, der mest tænker på pengene, og som gerne vil kigge på et regneark. Og så er der andre, hvor det mere er følelserne,« siger Peter Frøslev. Rita og Otto Klaschka hører til de sidste – og de kunne ikke drømme om at købe en KIA: »Jeg vil altså ikke have sådan en riskoger, som vi kalder dem hjemme på vores vej. Opel er tysk, og det betyder også noget for mig,« siger Rita Irene Klaschka.
Hendes mand fortæller, at han selv er tysker: »Jeg kommer fra det område, hvor man laver Porsche og Mercedes,« siger han, inden Rita igen tager over: »Vi ved godt, at Opel ikke bliver lavet i Tyskland. Men det betyder alligevel noget, at det er en tysk bil.«
Ifølge Søren Jacobsen er den type argumentation typisk for bilkøbere:
»Der er blevet forsket i strukturelle fortællinger for bilkøbere. Det er den slags sandheder, som ikke nødvendigvis er sandheder, men som alligevel bliver reproduceret, når man argumenterer for at købe en bil.«
Det gælder både for tilvalget af bil – og valget af mærke:
»Det er sådan noget som, at når man har børn, skal man have en bil. At man ikke kan stole på DSB, at busserne er forsinkede. Man henter forklaringer ned fra hylden. ’Koreanske biler er dårligere. Men Mercedes er en god bil – det ved vi da’. Det er muligt, at meget af det er rigtigt, men man reproducerer historierne, når man skal købe en bil, uden at tænke videre over det.«
Signalerne
Nogle bilkunder – men ikke alle – tænker også over, hvilke signaler deres bil sender, fortæller Peter Frøslev:
»Det var nok mere udbredt for fem år siden, da der var opsving – i dag tænker man mere på økonomien. Men vi har da kunder, hvor det også handler om at blære sig,« siger han. Søren Jacobsens speciale blev lavet lige før krisen kom – og han bemærkede også tendensen: »Nogle sagde, at de godt kunne lide syningerne i sæderne. Eller at der var læder på gearknoppen. En enkelt af dem, jeg interviewede, havde købt en Audi A4 Cabriolet til sin kone – og han sagde direkte, at det ikke gjorde noget, hvis folk kunne se, at det var gået dem godt. Så nogle tænker meget over det – for andre betyder det mindre.« For Rita Irene Klaschka er signalværdien ikke afgørende, men den har dog en vis betydning: »Jeg ville aldrig gå rundt med en bilnøgle, hvor der står Skoda på. Så kan man kalde mig snob eller andre grimme ting, men sådan har jeg det – det indrømmer jeg gerne,« siger hun.

