Hvorfor er Sara Lund ikke lesbisk?
Den prisnominerede kortfilm 'Chloé Likes Olivia', der i aften har premiere på årets MIX Copenhagen Filmfestival, stiller sig i en påfaldende kort kø af danske film med lesbiske hovedpersoner. Den stille diskrimination skyldes den misforståelse, at der intet stort behov er for lesbisk repræsentation, mener manuskriptforfatter Jenny Lund Madsen


 Hun har rumsteret i noget tid. Nu træder Chloé endelig ud fra walk-in-skabet. To kvinder, den ene iført sort stewardesseparyk og laktøj, kigger forbavsede på hende fra deres fælles sofa. De var i færd med at lave pandekager, så skulle de have sex. De havde normalt et fast ritual med de kvinder, de inviterer hjem, men den her udklædning havde de ikke forestillet sig. Langsomt bliver det hele alt for alvorligt.
Instruktør Mette Kjærgaard og manuskriptforfatter Jenny Lund Madsens kortfilm, Chloé Likes Olivia, der er nomineret som bedste kortfilm på årets MIX Copenhagen Filmfestival, er et lille, fortættet kammerspil med lesbiske karakterer. Men filmen handler ikke så meget om lesbianisme, som det handler om et parforhold, om trekantsdramatik og om jalousi.
»Vi synes, at det er en universel historie,« siger Jenny Lund Madsen.
»Størstedelen af filmholdet er heteroseksuelt, og de har også kunnet se værdien i at lave denne her historie. Det er ikke lesboitation,som kun lesbiske gider se.« Alligevel er det ikke et tilfælde, at trekantsdramaets tre hovedpersoner er kvinder. For lesbiske er nærmest usynlige i dansk film. Der findes ingen lesbiske hovedpersoner i danske spillefilm, og interessen for at ændre på det virker lille. Historien bag Chloé Likes Oliviahandler om netop det.
Lebber for heteroøjne
Den manglende interesse for lesbiske på filmlærredet var noget, Mette Kjærgaard og Lund Madsen erfarede, da de i sin tid søgte støtte til filmen.
»En konsulent på New Danish Screen skrev til os, at hun ikke kunne se, at filmen var universel. Og så foreslog hun, at vi skulle sætte en mand ind på en af de tre pladser for at se, hvad det kunne gøre for filmen,« fortæller Lund Madsen.
»Der blev vi stædige og stejlede og sagde, at der fandeme ikke var nogen fra Filminstituttet, der skulle bestemme, at vores lesbiske film skulle være rettet så direkte mod heteroseksuelle. Konsulentens forslag var, at den ene af kvinderne så skulle begynde at fornemme, at hun måskevar lesbisk. Men det er jo det, som 99 procent af alle lesbiske film handler om: at en kvinde finder ud af, at hun tænder lidt på sin veninde og så skal prøve det af. Og måske bliver hun lesbisk, men oftest ender hun med at gå tilbage til sin mand. Den historie gad vi ikke også at fortælle.«
Jenny Lund Madsen er manuskriptforfatter på diverse tv-serier og sketchshows. Hun foreslår af princip altid at gøre karakterer lesbiske — uden at denne 'lesbiskhed' nødvendigvis skal tematiseres.
»Synlighed er vigtigt. Jeg ville for eksempel elske, hvis Sara Lund fra Forbrydelsengik hjem fra arbejde og så bare var sammen med en kvinde — uden at det skulle være et stort emne.«
Men homoseksualiteten som faktum, ikke problem, kan være svær at trumfe igennem. New Danish Screens konsulent var heller ikke klar på, at Chloé Likes Oliviaskulle undlade at forklare, at (og hvorfor) kvinderne var lesbiske, men blot lade dem være det. Til sidst besluttede Lund Madsen og Mette Kjærgaard at lave filmen uden støtte. De fik legatpenge fra blandt andet Danske Filminstruktører og Danske Dramatikere, og sammen med en Filmværkstedet-bevilling fra DFI kunne de samle udstyr og kontakter nok til, at det lykkedes. Filmen er nu nomineret til bedste kortfilm på MIX.
Hermed stiller den sig i en påfaldende kort kø af danske film med lesbiske. Den problematik har Lund Madsen skrevet sit speciale om på Filmvidenskab på Københavns Universitet.
»I udenlandske film er lesbiske ofte skabt som et fjendebillede, men hvad jeg når frem til i min analyse af danske film er, at der i Danmark snarere er tale om en form for stille diskrimination. De lesbiske bliver sjældent nævnt og taget seriøst.«
Stille diskrimination
Fra at blive ignoreret eller antydet i det subtilt skjulte, er den lesbiske gået direkte til at spille, ofte komiske, biroller. Film, der forholder sig tematisk til homoseksualitet blandt kvinder, er stort set udeblevet.
»Der er en misforstået konsensus om, at vi ikke bliver diskrimineret, og at ingen har et problem med lesbiske. Så længe man har den opfattelse, så er det heller ikke noget, der bliver problematiseret i film.«
Tidligere havde filmmakkerparret forsøgt at få støtte til en genrefilm om hate crime.
»Grunden til, at den film ikke fik respons, var måske også, at folk ikke kunne se problemet. De tror ikke, at der er lesbiske, der blive banket. Men det er der.«
Der er altså både behov for danske film, der peger på lesbiske problemer og på film, der ligesom Chloé Likes Olivia,lader almindelige problemer — eller sadomasochistiske, trekantsdramatiske metaforer for det — foregå mellem kvinder. Derfor har en festival som MIX en berettigelse. Her får både homo'er og hetero'er mulighed for at 'se lebberne'.
»Nogen gange har jeg bare brug for at se mig selv repræsenteret. Jeg synes godt, at man må må have højere tanker om det heteroseksuelle publikum, end at de ikke kan sætte sig ind i et trekantforhold mellem kvinder. Desuden er det sindssygt vigtigt, at folk, der ikke er lesbiske, ser lesbiske film. Ligesom det er vigtigt, at selv om man er hvid, også ser film med nogle, der er sorte. Film skal afspejle det samfund, vi lever i — i en eller anden grad.«
 
MIX Copenhagen / LesbianGayBiTrans Film Festival. Fra den 21.—30. oktober i udvalgte biografer. 'Chloé Likes Olivia' vises som del af kortfilmrækken 'Vilnius Deep, Tromsø High' onsdag d. 26. oktober kl. 16:30 og lørdag d. 29. oktober kl. 14:00 i Cinemateket i København. mixcopenhagen.dk.

