Stangsving og fuld kontrol
Helsingør Pigegardes tambourmajor vandt for nylig verdensmesterskabstitel i Calgary, Canada


 Opringning til Mie Jespersen, tambourmajor:
»Kan du ikke ringe igen om et kvarter, jeg er lige ved at få plukket øjenbryn.«
Fornyet opringning:
– Du var i gang med den helt store skønhedskur?
»Njae, sådan var det ikke helt ...«
– Det var måske mere privat end som major. Hvor gammel er du, med forlov?
»Tyve.«
– Og hvornår er man for gammel til Helsingør Pigegarde?
»Når man er toogtyve. Så den er lige ved at være der.«
– Er du den ældste i Garden?
»Nej, der er én, der er ældre, og én på samme alder som mig.«
– Var det dig, der blev udnævnt til verdensmester i Calgary, eller var det Helsingør Pigegarde?
»Det var mig som tambourmajor, men jeg kan jo ikke stille op uden Garden!«
– Hvad er det man vinder på?
»Det har at gøre med, hvordan du fører staven og din udstråling. Om du har kontrol over tingene.«– Der må også være nogle bestemte bevægelser, man skal overholde.»Helt klart! At staven ikke hælder, og at kastene er præcise. Men det varierer alligevel fra garde til garde.«
– Hvordan har du lært det?
»Jeg er blevet oplært af den forhenværende major. Men jeg har villet være ’dampermador’, fra jeg var helt lille!«
– Med en pind i stedet for stav?
»Ja. Og så søgte jeg ind som niårig og blev ikke major i første omgang, men spillede trombone. Tættere på tambourmajoren kunne jeg ikke komme!«
– I går fredagsmarch gennem byen i hele sommerperioden ...
»Ja og i julemåneden ...«
– ... i nissetøj?
»Ja!
– Hvad laver du til daglig?
»Læser multimediedesign på CBA.«– Hvad har det at gøre med tambourmajordrømmen?»Oprindelig vel at være i centrum og se godt ud. Men begge dele har noget kreativt ved sig. At svinge staven og at lave design på tryk og skærm. Så når jeg falder for aldersgrænsen, fortsætter jeg formentlig som træner for min efterfølger.«

