Når mænd og kvinder slår på hinanden
Mixdoubleturneringen har lav profil ved Wimbledon, men det skal man ikke lade sig narre af
25-årige Bethanie Mattek-Sands, også kendt som 'Dræberbien', mener mixdouble er en win-win situation for kvinder. Selv når hun bliver servees'et af en mandlig modstander, tænker hun 'Fuck det, hvis jeg kommer i nærheden af bolden, så smadrer jeg til den' - en indstilling hun sjældent har i en kvindekamp.


 LONDON - Af en eller anden eller tredje grund sker det meget sjældent i sportens verden, at mænd og kvinder konkurrerer med hinanden på eliteplan. Det sker i tennis, ved de fire årlige grand slam-turneringer, som for eksempel Wimbledon, der for tiden spilles på The All England Lawn Tennis Club's græsbaner i det sydvestlige London. Her spilles der mixdouble, og det hedder sig om mixdouble, at det er manden, der taber kampene, og kvinden, der vinder dem.
På bane fem spiller Daniel Nestor og Bethanie Mattek-Sands mod Bob Bryan og Lindsay Davenport i anden runde af årets mixdoubleturnering. Klokken er syv om aftenen, skyggerne er lange og ved hegnet langs banen står folk og drikker champagne. Kampen er i tredje og afgørende sæt, Mattek-Sands/Nestor fører 4-2, men så taber hun sit serveparti, da Lindsay Davenport to gange slår bolden forbi Daniel Nestor ved nettet.
Det har han ikke noget problem med.
»Jeg bekymrer mig ikke så meget om at blive passeret,« siger Nestor, der er 37 år gammel, canadier og rangeret som den bedste doublespiller i hele verden.
»Det er værre, hvis pigen laver et servees på én. Det kan godt være en lidt sjov situation. Eller hvis du får en blød andenserv med 110 km/t, og du laver en fejl på den. Det kan godt være ret pinligt,« siger han.
Win-win-situation
Daniel Nestor er 190 centimeter høj, han ser ranglet og lettere duknakket ud, når han bevæger sig rundt på banen. Ifølge hans makker, 25-årige Bethanie Mattek-Sands, har han nogle 'syge hænder', hvilket vil sige, at han kan lægge bolden tilbage over nettet med utrolig følsomhed og vinkel. Hun er et par og tyve centimeter lavere end ham, tæt bygget og med tatoveringer af bier og blomster langs indersiden af højre arm. Hendes kælenavn var 'Dræberbi', da hun var yngre.
»Jeg synes mixdouble er virkelig sjovt, jeg kan godt lide at skulle prøve at returnere fyrenes serv. Bob (Bryan, red.) lavede nok 50 serveesser på mig i dag, fordi han server så hårdt og med en helt vild slags skru,« siger Mattek-Sands, der oplever en anden frihed til at slå satsede slag i mixdouble, end når hun spiller i kvindernes doublerække.
»Der er ikke det store pres på pigen i mixdouble, så de fleste spiller mere afslappet, fordi vi bliver anset for at være det svage led, uanset om vi er det eller ej. Jeg har tit set piger, der spiller meget bedre end fyrene. Hvis vi laver en fejl, så o.k., fyren slog os, men hvis vi slår et rigtig godt slag, så er det bare et plus. Det er en win-win-situation for kvinderne. Bob holdt for eksempel alle sine servepartier i dag, han lavede serveesser til højre og venstre for mig, så jeg tænkte bare, 'Fuck det, hvis jeg kommer i nærheden af bolden, så smadrer jeg til den'. Den indstilling har jeg sjældent i en kvindekamp,« siger hun.
Det følger, at der er et større pres på mandens serveparti. Daniel Nestor forklarer, at det i mixdouble er særligt afgørende for manden at have en stor serv.
For hvis først hans serv bliver returneret og en egentlig duel udspiller sig, har modstanderne mulighed for at slå efter kvinden.
»Så det er sværere at holde serv i mixdouble. Og de par, der vinder, har som regel en mand med en serv, der næsten ikke kan returneres,« siger han og nævner som eksempel dagens modstander, Bob Bryan, og sin egen makker, Nenad Zimonjic, som han har vundet herredoublerækken ved Wimbledon med de seneste to år.
Et godt match
Selv har Nestor ingen voldsom serv, og han er i det hele taget en ret middelmådig mixdoublespiller, hvis han selv skal sige det: »De bedste er hurtigere på fødderne. Manden skal helst dække lidt mere af banen end kvinden og også gerne slå de fleste smash. Mit benarbejde tillader mig ikke at kompensere for min makker. Jeg er bedre, når bolden kommer lige mod mig, og så er det ligegyldigt, hvor hurtigt den kommer,« siger han.
»Og så skal du også gerne prøve at skræmme pigen med din hårde serv eller nogle anderledes typer skru, som de ikke er vant til fra kvindetennis. Hvis du slår hårdt på hende til at begynde med, bliver hun måske en smule forsigtig og kommer lidt på hælene. Eller du kan prøve at gøre hende usikker, ved hele tiden at lade som om, du går på tværs af nettet for at blokere hendes slag. Det kunne jeg godt have gjort mere mod Davenport. Jeg er ikke så god til den slags,« siger Nestor, der til gengæld passer glimrende sammen med Mattek-Sands.
Hun har ikke brug for en makker, der dækker for hende. Hun er, med egne ord, »en aggressiv spiller, der kan lide at komme frem til nettet og flugte«.
»Bethanie vil gerne slå til bolden,« siger Daniel Nestor om sin makker.
»Hun føler sig tilpas ved nettet, og hvis bolden kommer i midten, tager hun den også. Det er meget bedre for mig på den måde.«
Det blev en tæt kamp ude på bane fem. Til sidst tabte Lindsay Davenport sit serveparti, så Nestor og Mattek-Sands vandt tredje sæt 11-9. De møder den australsk-brasilianske duo Marcelo Melo/Rennae Stubbs i næste runde.


