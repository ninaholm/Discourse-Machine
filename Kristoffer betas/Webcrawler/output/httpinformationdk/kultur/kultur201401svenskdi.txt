Svensk digter til Yahya Hassan: Du har også et ansvar
Yahya Hassan spiller argumenter i hænderne på de indvandrerkritiske stemmer i Norden, skriver den iranskfødte digter og litteraturkritiker Athena Farrokhzad i det svenske Aftonbladet


 
	Allerede inden Yahya Hassans digtsamling, Yahya Hassan, er i boghandlerne i Sverige, har den vakt debat. Som Information beskrev i tirsdags var reaktionerne skarpe, da Politikens litteraturredaktør, Jes Stein Pedersen, i den anledning tog svenskernes holdninger til muslimer op.

	Nu har Aftonbladet bedt den iranskfødte digter og litteraturkritiker Athena Farrokhzad om at anmelde den danske udgave af digtsamlingen, hvilket giver hende anledning til at diskutere forholdet mellem en ’overvejende hvid offentlighed’ og ’en muslimsk diaspora’.

	Hun indleder med at erklære, at hun har oplevelser, hun ikke vil skrive offentligt om, men »som handler om den patriarkalske verden i intimsfæren«.

	Og grunden er, at koblingen mellem kvindeundertrykkelse og mænd fra Mellemøsten foregår så umiddelbart, at hun endda selv »ser en potentiel terrorist i en fremmed, som kunne være min bror«.

	Det føles umuligt at skildre oplevelserne for en overvejende hvid offentlighed, mener hun, »for dem, der har givet mig (oplevelserne), ser ud ligesom jeg«.

	At gøre volden begribelig ud fra forklaringsmodeller, som hun vil bekæmpe, ville være lige så ødelæggende som volden selv, erklærer hun. Så hun afstår, »uden at mene, at andre bør gøre det samme.«

	En foræring

	Athena Farrokhzads første møde med Yahya Hassans digte fik hende til at tænke: »Fandens! En ung digtdebutant med palæstinensisk baggrund, som anklager en muslimske diaspora for hykleri, misogyni og almindeligt barbari, hvilken foræring er det ikke til Dansk Folkeparti? ...«

	Hun karakteriserer Yahya Hassan som en ung mand, »som opdager, at han kan skrive og pludselig får opmærksomhed for noget andet end sine biltyverier« og konstaterer, at det, der adskiller digtsamlingens jeg »fra andre agerende, mandlige antihelte, hvis udviklingshistorie fører dem ind i det etableredes hjerte ... er, at hans rejse virkelig begynder på samfundets bund«.

	Yahya Hassans ansvar

	Herefter kommer hun ind på digtene og giver udtryk for, at de har gjort indtryk på hende.

	Men »til trods for, at jeg tror på Hassans smerte, og til trods for at han siger, at Dansk Folkeparti er nazister, og at de bruger hans bog i deres egen interesse, så er han ikke fri for ansvar, hvis den spiller dem argumenter i hænderne,« insisterer hun.

	»Og for digtsamlingens eget blik – at faderen er ’BEHÅRET SOM EN GORILLA’ og at en afrodansker, der indgår i jeg’ets verden, beskrives på en måde, jeg ikke vil gengive – er han afgjort ansvarlig«.

	Manglende selvbilleder

	Når Athena Forrakhzad læser indlæg om bogen, tænker hun, at det som fremfor alt er fremtrædende i debatten om repræsentation ikke er, »hvordan et værk fremstiller et kollektiv, men hvad selve debatten siger om kollektivets sociale status«.

	»At hvis muslimer i Norden havde billeder af sig selv, og Yahya Hassan var en af 10 digtsamlinger, som var skrevet af en ikkehvid forfatter, så ville det spille en mindre rolle. At det er fordi vi har så ringe adgang til repræsentationsressourcer – vi driver hverken storforlag eller medieselskaber – at vi er uenige om, hvordan de skal fordeles. At den danske offentlighed lyver, når den siger, at den har ventet på en stemme fra forstæderne. At stemmerne har været der i årtier, men ingen har villet lytte.«

	Athena Farrokhzad slutter med et ønske om at mødes med Yahya Hassan og forklare ham, hvorfor hun er bange for, at hans bog »puster til den ild, som vil tilintetgøre os.«

	»Hvordan føles det at have politieskorte efter dødstruslerne,« spørger hun.

	»Hvad skal du skrive næste gang? Kan vi ikke ses i Stockholm, når den svenske oversættelse kommer til foråret? Jeg kan ikke holde op med at tænke på, hvad det er, samfundet har gjort mod os, og hvad vi skal stille op med det.«

	 

Læs hele Athena Farrokhzads anmeldelse af Yahya Hassans bog på Informations nyhedsblog

