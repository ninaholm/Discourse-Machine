Sommerglæder i Jammerbugten
Turistchefen i Jammerbugt Kommune er en glad mand, når solen skinner, og bølgerne ruller. Men de rød- og hvidstribede livreddertårne bliver pakket ned i weekenden


 Tilbageringning fra turistchef Finn Hagedorn på en svag mobil med udfald og susen:
»Jeg flytter mig lidt! Er det bedre nu?«
– Ja. Hvor er du henne?
»Jeg sidder i en bil ved Saltum Strand og kigger på de hvide bølger og badegæsterne, der slår parasoller op på stranden.
– Så er du en glad mand ...?
»Ja, det er lige et billede for en turistchef. Jeg har været med i nogle tv-opta-gelser ved vandet, det er derfor jeg sidder her ...«
– Blev du ligefrem interviewet?
»Ja, og jeg sagde, at når solen skinner som nu, så har vi de sandstrande, folk drømmer om. Her i Jammerbugten. Det er det, man helst vil huske, og ikke alt det regnfulde! Halvfjerds kilometer kridhvid strand ...«
– ... som man gerne må køre i bil på ...
»Ja på tredive af dem, nord for Svinkløv.«
– Det kan godt være et problem, når de kører helt nede i vandkanten!
»Jamen det gør de heller ikke, de kører i en bane et godt stykke inde, og så kommer et bredt sandstykke helt op til klitterne ...«
– Halvfjerds kilometer strand! Har I haft livreddere nok?
»Behovet er størst ved Blokhus. Men i virkeligheden kunne man godt bruge en livredder for hver trehundrede meter langs hele Jammerbugten. For at sikre synlighed, og fordi det nogle gange kan være svært for gæsterne at blive hørt ude fra vandet i hårdt vejr ...«
– Er det jer selv, der betaler livreddertjenesten?
»Nej, det er Tryg Fonden, der betaler det hele, både livreddere, gummibåde og tårne ...«
– Ja, så kan du jo bare kræve ind, når det ikke koster din kommune en klink!
»Nej, nej! Jeg stiller ingen krav! Vi er glade og tilfredse med det, vi har fået. Og gæsterne får informationer, så de også selv kan passe på.«
– Et af de rød-hvide tårne har været udstillet på MoMA i New York! De er en slags skulpturer i landskabet ...
»Det er i hvert fald flot designarbejde.«
– ... og der står et par og tredive af dem og giver livredderne overblik på de danske strande. Der var engang en sang, der hed ’På en sommerdag tog jeg bukserne af’. Er der mange, der bader nøgne i Jammerbugten?
»Nej, ikke mere! Og hvor der tidligere var mange topløse, er der nu kun få ...
– Nå, det var da ærgerligt ...
»Det er, som man ser på det!«

