Prisregn til filmen 'Gomorra'
Filmen 'Gomorra' blev den store vinder ved European Film Awards - men 'dogme-banden' og København fik også sin del af opmærksomheden ved prisuddelingen lørdag


 "Hvis I ikke hjælper mig, så laver jeg en Stein Bagger ..."
Sådan lød Mikael Bertelsens appel til publikum i et fyldt Forum, inden tv-transmissionen fra European Film Awards lørdag aften gik i luften. Inden seerne derhjemme kunne være med, lånte han kronprins Frederiks armbåndsur for at have styr på tiden og aftalte at mødes med publikum på Andys Bar efter showet.
Ifølge Bertelsen var der behov for stor entusiasme fra de 1.500 mennesker i salen for ikke at 'dø' på scenen. Salen var med. Den delvis filmede sekvens med alt fra den lille havfrue over dronning Margrethe til Tivoli og Nyhavn tog alle med storm. Det var en original måde at få vist København frem for europæiske seere på. Danmark, København og dansk film med 'The Dogma gang' i centrum blev løbende fremhævet fra podiet, og ikke mindst Dame Judi Dench forstod at appellere til det lokale publikum, da hun modtog sin Lifetime Achievement Award. Tydeligt rørt over Mads Mikkelsens tale, klippene fra karrieren og måske også placeringen med kronprinsen som bordherre annoncerede dejlige Dench sin snarlige tilbagevenden til København og bød sågar på danske fraser. Wonderful Copenhagen kunne ikke have bestilt det bedre ...
Italiensk dominans
Der blev uddelt i alt 15 priser. Aftenens store vinder var Matteo Garrones mafiadrama Gomorra baseret på Roberto Savianos roman af samme navn. Filmens hele seks manuskriptforfattere blev præmieret for deres bearbejdelse af bogen, og filmen vandt også priserne for bedste fotografering, bedste instruktion, bedste mandlige skuespiller og bedste film.
De eneste danske nominerede, Mads Mikkelsen og Thure Lindhardt for Flammen og citronen, fik således ikke en himmelskuende EFA-statuette med hjem, men til gengæld fik dogme-brødrene stående ovationer, da fik prisen for European Achievement in World Cinema af Marianne Faithfull. Som præsident for det europæiske film akademi, Wim Wenders, senere konstaterede, har man i årevis uden held forsøgt at få Lars von Trier til at rejse til prisuddelingen. Nu havde man fundet opskriften: Flyt prisuddelingen til ham. Og en pris skader sikkert heller ikke. Blandt aftenens andre priser blev britiske Steve McQueen hædret for sin debutfilm Hunger om de sidste uger i den sultestrejkende IRA-mand Bobby Sands' liv. Kristin Scott Thomas vandt prisen for bedste skuespillerinde for Philippe Claudels Il y a longtemps que je t'aime, og kritikerprisen gik til en anden fransk film, Abdel Kechiches La graine et le mulet.
Svipsere og smagsprøver
Undervejs var der små svipsere med glemte navne, konvolutkaos og misforståelser som en prisuddelers tilsyneladende oprigtige insisteren på at være til det Europæiske Melodi Grand Prix. 
Heldigvis lykkedes det med Bertelsens udglattende underdog-stil at skabe en stemning, så man bar over med smutterne, og efter andre alenlange EFA-shows, var man taknemmelig over showets tempo.
Det kan godt være, at det er svært at overtale publikum til at skifte en billet til James Bond ud med én til en nok så rost europæisk film - som Bertelsen forsøgte i et filmet indslag, men European Film Awards satte festligt fokus på en række af årets spændende europæiske titler. 
Man kan kun håbe, at showet gav folk foran tv-skærmene lyst til at se dem i biografen.
kultur@information.dk

