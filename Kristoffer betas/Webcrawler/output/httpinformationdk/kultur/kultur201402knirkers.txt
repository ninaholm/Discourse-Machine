Det knirker i sengene – på den forkerte måde
Vi har enorme forventninger til vores sexliv, men i soveværelserne har vi svært ved at leve op til dem. En ny teateropsætning på Mungo Park Kolding vil lære os at bolle igen. Men måske er seksualiteten bare under forandring


 
	For et par år siden sad teaterinstruktør Lasse Bo Handberg til et selskab med nogle gamle venner. De er 12 midaldrende mænd. 12 succesfulde mænd. De har gode jobs, tjener mange penge, har kone, børn og et præsentabelt hjem. Det bliver der snakket om i mange timer. Men da den første perfekte mand indrømmer, at der mangler noget, falder indrømmelserne hurtigt efter hinanden: Der er ingen af dem, der får noget. Ægtesengene er sandet til i karrierer, børn og søvnmangel, og nok har deres biler seks gear, men mændenes sexliv kører i tomgang.

	»Det var tydeligvis et tabu, « siger Lasse Bo Handberg. »Alle får malet gavlen, før de får ordnet deres sexliv, fordi andre mennesker kan se gavlen, men ikke ind i soveværelset. Og så er vi trætte om aftenen og orker ikke at dyrke sex, fordi vi har brugt hele dagen på at male eller bage speltboller og på andre måder leve op til det perfekte liv.«

	Teaterinstruktøren undrede sig over oplevelsen, og da han gav sig til at se danskernes sexliv efter i sømmene, viste det sig, at hans venner nok ikke er alene om at lide under tørken.

	Mest markant er en engelsk undersøgelse fra 2013, der beretter om, at vi knalder 22,4 procent mindre end for 10 år siden. Det betyder, at det gennemsnitlige antal årlige samlejer er faldet med 16,8 siden 2003.

	Andre statistikker peger på samme udvikling. En undersøgelse, som analysebureauet Wilke lavede for Newspaq i 2011, viser, at halvdelen af danskerne synes, de får for lidt sex. En anden analyse lavet af YouGov for MetroXpress i 2012 viser, at hver syvende danske par slet ikke har sex – og en undersøgelse, som Rambøll foretog for Jyllands-Posten i 2010, slog fast, at hver anden dansker mellem 36 og 45 år er utilfreds med sexlivet. Sådan kunne man blive ved. Det knirker i sengene, men det er på den forkerte måde.

	Eksplicit sex

	Det har Lasse Bo Handberg sat sig for at gøre noget ved. Med udgangspunkt i Bent Cläessons klassiske seksualoplysningsbog for børn, Elle-Belle-Bolle bogen fra 1973, har teaterinstruktøren bearbejdet fortællingen om danskernes seksualitet i en ny forestilling, som har urpremiere i morgen på Mungo Park i Kolding. Til læsere, for hvem 70’erne ikke er umiddelbart præsente, og til dem med dårlig hukommelse er Bent Cläessons bog ikonisk på grund af den både visuelt og sprogligt eksplicitte formidling af det, mænd gennemsnitligt tænker på cirka 19 gange om dagen og kvinder cirka 10. »Faren lægger sig på ryggen, og moren sætter sig overskrævs på ham, idet hun putter hans pik op i kussen,« som det blandt andet lød i 1973. Nok progressiv i sproget, men konservativ i forestillingen om, hvem der dyrker sex.

	Selv om Elle-Belle-Bolle bogen måske virker en anelse bramfri i dag, er det ifølge Lasse Bo Handberg vigtigt, at vi igen får et sprog til at tale om sex.

	»På den ene side har vi nypuritanismen og på den anden side en stigende pornoficering. Det giver os to hæmmende og dårlige sprog, når vi skal tale om det at have en seksuel relation til et andet menneske,« siger han.

	Derfor skal vi lære at bolle igen, som det lyder i reklamematerialet fra Mungo Park. Ikke bare for artens overlevelse, men også for vores egen skyld.

	»Årsager til skilsmisse er for eksempel ofte sex. Eller dårlig sex. Derudover er det igen og igen bevist, at det er sundt og godt for os at have et sundt sexliv og et uproblematisk forhold til vores seksualitet,« siger Lasse Bo Handberg.

	Statistisk sex

	Men hvis man går tallene nærmere efter, er billedet måske ikke så sort, som teaterinstruktøren maler det. Det, der umiddelbart virker som et entydigt statistisk bevis på vores manglende lyst til sex, er i virkeligheden et meget spinkelt grundlag at bedømme danskernes sexliv på. Det fortæller Danmarks eneste professor i sexologi, Christian Graugaard fra Sexologisk Forskningscenter på Aalborg Universitet.

	»Problemet er, at vi i Danmark faktisk ikke ved særlig meget om de her ting. Der foregår ingen videnskabelig monitorering af danskernes seksualitet, og den empiri, vi har, er oftest kvantitativ og derfor grov og uden de store nuancer,« siger han.

	Christian Graugaard forklarer, at man ikke uden videre kan bruge undersøgelser fra andre lande til at konstatere, at der generelt bliver dyrket mindre sex, da seksualitet er en meget lokal størrelse:

	»Selv mellem danskere, nordmænd og svenskere vil der kunne være forskelle. Hvad vi faktisk ved fra forskningen er, at seksualiteten bliver forstået, håndteret og iscenesat meget forskelligt fra land til land.«

	Et andet problem opstår i den måde, vi måler vores sexliv på. At gøre danskernes sexlyst op i antallet af samlejer – eller det, man også kalder penetrativ sex – er nemlig udtryk for en fattig og reduktiv opfattelse af, hvad seksualitet i grunden er, mener Christian Graugaard.

	»Menneskets seksualitet er jo netop karakteriseret ved at have enormt mange forskellige udtryk ud over samlejet. Vores seksualitet er så plastisk og mangfoldig, at antallet af penetrative samlejer ikke nødvendigvis er noget særlig godt mål for antallet af betydningsfulde seksuelle møder.«

	Seksualiteten er både natur og kultur, og den har også tidligere muteret – blandt andet da vi fik tilgængelig prævention. Derfor skal vi passe på med at råbe dommedag, bare fordi der er mindre ’frem-og-tilbage’. For måske er der til gengæld mere nus, kys, kram, telemedieret sex, tantrisk leg, liggen i ske, akrobatisk Kama Sutra, fetichfest, eller hvad der nu ellers kan konstituere en seksuel oplevelse, forklarer Christian Graugaard.

	En undersøgelse fra Norge viste for et par år siden, at norske drenge hellere ville holde hånd og nusse end have samleje, mens pigerne i højere grad bare ville have sex.

	»Det havde vi ikke set komme for blot en eller to generationer siden,« siger Christian Graugaard. »Men det er da spændende, at tingene hele tiden forskyder sig. Seksualitet er jo ikke noget, vi har fået én gang for alle af Gud på Sinai-bjerget, og vi går jo ikke i stykker af ikke at have genital sex tre gange om ugen. Seksualiteten er en mulighed, ikke en skæbne,« siger han.

	Ligestillet sex

	En anden undersøgelse fra USA viser, at ægtesengen også har en anden fjende: ligestillingen. I hjem, hvor manden er flittig til at tage sig af vasketøjet, rengøringen og børnepasningen, bliver der knaldet mindre.

	Men det er ikke nødvendigvis negativt, at der bliver dyrket mindre sex i hjemmene. Det forklarer sexolog og parterapeut Signe Bentzen:

	»Det kan godt da godt ske, der bliver knaldet mere i hjem uden ligestilling. Men tallene kunne jo også være udtryk for, at kvinden har fået mulighed for at sige fra. På den måde er det jo et fremskridt.«

	Signe Bentzen er heller ikke ubetinget med på præmissen om, at vores sexliv skulle være blevet dårligere:

	»At danskerne skulle have et dårligere sexliv i dag end for 20 år siden, tror jeg ikke på. Kvinderne har for eksempel fået et meget mere åbent og nysgerrigt forhold til deres egen seksualitet.«

	Til gengæld har vi fået et mere unaturligt forhold til sex i forhold til de glade 70’ere, mener Signe Bentzen:

	»På den ene side har vi fået en føle-, mærke-, snakke-tilgang til sex og på den anden side det her pornoficerede billede, hvor det skal foregå på alle mulige måder og i alle mulige gynger. Og de to verdener kan vi ikke rigtig finde ud af at kombinere.«

	Christian Graugaard og Signe Bentzen er enige om, at pornoficeringen af det offentlige rum kan have en betydning for vores private sexliv. Dels har vi svært ved at leve op til de idealer om det gode sexliv, som medierne præsenterer, og dels kan den ydre seksualisering have medført en indre afseksualisering, som Christian Graugaard forklarer det med henvisning til den tyske sexolog Gunther Schmidt.

	»Vi orker simpelthen ikke at gå i seng med hinanden, når det bliver aften, fordi vi har været omgivet af retoucherede kroppe hele dagen,« som Christian Graugaard udtrykker det.

	Sex i butikken

	I en sidegade til Strøget i København ligger en butik ved navn Lust. Som navnet mere end antyder, sælger de erotiske remedier til familien Danmark. Lust er det, man ville kalde en smagfuld erotisk butik. Her kommer alt fra fnisende teenagere til anstændige middelklassepar og folk, der bare godt kunne tænke sig at finde ud af, om det der med piske nu er noget for dem. De har kontakt til danskerne, som de er flest, i Lust og må derfor vide, hvordan det faktisk står til derude i sexlandskabet.

	Ekspedient og sexologstuderende Julie Svendsen kan godt genkende, at det nok står lidt sløjt til rundt omkring i ægtesengene, men at folk til gengæld er gode til at opsøge hjælp.

	»Vi har mange kunder, der fortæller, at de gerne vil have lysten tilbage,« siger hun og forklarer, at et af de mest solgte produkter i butikken er et klassisk brætspil ved navn Erotic 4 Real, der skal hjælpe par til at tale med hinanden om følelser og lyster.

	»Sex er blevet en konstruktion, vi skal leve op til. Mange synes, at deres sexliv er dårligt, selv om det egentlig er fint nok. Sex er jo også kys, kram og nærvær. Derfor tror jeg, kommunikation er vigtigt, og det kan sådan et spil hjælpe med,« siger Julie Svendsen.

	Sex i Kolding

	I Kolding har Lasse Bo Handberg også noteret sig et paradoks omkring de to forskellige sfærer, seksualiteten bevæger sig i. For mens vi taler enormt meget, men på et generelt plan, om sex i den offentlige debat, er det private sexliv blevet mere og mere tabubelagt. Noget er der nemlig sket, siden festens midaldrende mænd voksede op i 70’erne.

	»Det er meget sigende, at man kan mærke sin egen bornerthed, når man slår op i Elle-Belle-Bolle bogen. I dag synes jeg, den er for meget eller for påduttende,« siger Lasse Bo Handberg.

	Han har forskellige forklaringer på, hvorfor vi har mistet den naturlige sproglige omgang med seksualiteten. Men den stigende seksualisering af det offentlige rum står frem som en af de væsentligste.

	»Man kan meget hurtigt få et mindreværdskompleks af at bevæge sig i det offentlige rum. Der findes jo ikke et eneste dameblad, der ikke i hver udgave har et tema med minimum fem punkter til, hvordan man får det perfekte sexliv. Men vi kan omvendt ikke finde ud af at tale om det, når vi kommer hjem i sengene.«

	Det kommunikative element af seksualiteten har også fyldt en del i arbejdet med opsætningen af teaterstykket, fortæller Lasse Bo Handberg.

	»Vi har snakket meget om det på tværs af medarbejderstaben. Det er svært at være i det her emne, uden at man bliver nødt til at trække på egne erfaringer. Så det er ofte noget med, at man har en fætter, der har haft det her problem. Og den fætter har så sjovt nok haft en hel del problemer.«

	Men ifølge Lasse Bo Handberg er det vigtigt at få snakket tingene igennem, og et af de første skridt på vej mod en aftabuisering af det private sexliv kan være at snakke noget mere sammen i de små hjem, mener han.

	Sex til tiden

	Uanset hvilke former seksualiteten tager i den kulturelle mutation, mener man i Kolding stadig, at danskerne skal lære at bolle.

	»Der er ingen tvivl om, at seksualitet også er kulturelt betinget og kan ændre sig. Det må den også gerne. Men sex er ikke kun kultur, det er også en forplantningslyst og en del af vores biologi. Når kulturen går ind og hindrer eller fremmedgør os fra noget, der ligger i vores biologi, må vi selv stritte lidt imod. Det er jo os, der skaber tidsånden,« siger Lasse Bo Handberg.

	Det er et ambitiøst projekt, teatertruppen har sat i søen, og håbet hos Lasse Bo Handberg er da også en anelse mere ydmygt. Han håber bare, at folk vil se teaterstykket og gå hjem og reflektere lidt over tingene.

	»Jeg tænker da, at hvis man har siddet i et par timer og grinet af de her situationer, så kunne det være, at man går hjem til lillemor og snakker. Lysten opstår jo nogle gange ved, at man snakker sammen.«

– Er du så stadig selv en del af statistikken?

	»Sex er jo lidt et mysterium. Jeg har ikke selv knækket koden, men jeg kan heldigvis sige, at jeg er en glad mand.«

