KU: Nedlæg Kulturministeriet
Offentlig støtte til kultur skaber en kulturelite og ødelægger det frie initiativ, mener Konservativ  Ungdom. Derfor skal al kunststøtte stoppes og Kulturministeriet nedlægges. Men det vil gå ud  over mangfoldigheden, siger kulturminister Carina Christensen (K)
'Jeg synes, det er vigtigt, at man uddanner folk på eksempelvis Kunstakademiet til at lave kunst. Men hvis man ikke kan lave noget kunst, man kan sælge, må man jo finde på noget andet at lave,' siger formanden for Konservativ Ungdom, Rune Kristensen, der mener, at kunststøtten skal stoppes. Det er hans partifælle, kulturminister Carina Christensen, absolut ikke enig i.


 Kulturministeriet skal nedlægges, og staten skal ikke støtte nogen former for kulturproduktion. Det mener Konservativ Ungdom efter en ændring af deres politik ved sidste landsmøde. Konservativ Ungdoms landsformand Rune Kristensen var en af fortalerne for ændringerne, og Information møder ham på Statens Museum for Kunst. En af de få kulturinstitutioner, der skal have lov at overleve på offentlig støtte.
»Som konservative synes vi, at der skal være en sikring af kulturarven. Sådan nogle steder som Rigsarkivet, Nationalmuseet og Statens Museum for Kunst,« siger Rune Kristensen og kigger rundt i museets café, der er indrettet af designerfirmaet Fritz Hansen.
»Ikke at der behøver være designermøbler over det hele. Der er jo alle mulige steder, man vil kunne skære ned,« tilføjer han.
På trods af at det er moderpartiet, der sidder på ministerposten, skal ministeriet nedlægges. For det offentlige skal slet ikke fokusere på kultur:
»Kultur skal have lov til at blomstre selv, og det skal ske fuldstændig uden statslig indblanding. Staten skal ikke på nogen måde hjælpe til med at producere kultur,« siger han.
Rune Kristensen mener, at statens støtte ødelægger det frie initiativ. Det skal i stedet være markedet, der regulerer, hvilken kunst der overlever.
»Jeg synes, det er vigtigt, at man uddanner folk på eksempelvis Kunstakademiet til at lave kunst. Men hvis man ikke kan lave noget kunst, man kan sælge, må man jo finde på noget andet at lave,« siger han og opfordrer kunstnerne til i stedet at »lave nogle fonde, søge nogle midler eller få nogle reklamesider i din digtsamling.«
Kulturministeren uenig
Helt at fjerne kunststøtten kan have store konsekvenser for kulturudbudet. Det mener den konservative kulturminister Carina Christensen. Hun forsvarede sig i sidste uge mod Dansk Folkepartis Pia Kjærsgaard, der angreb de offentlige kunststøtteordninger.
Hun afviser da også blankt Konservativ Ungdoms forslag om at lade kulturlivet være udelukkende styret af markedet.
»Jeg synes, det er vigtigt, at staten bidrager til at skabe et levende kulturliv for alle danskere. Jeg har ikke noget imod, at kunst og kultur fungerer på markedsvilkår, men det kan ikke stå alene. Der er nødt til at være en støttende hånd fra staten til specielt de smalle genrer,« siger hun til Information.
På anklagen om at støtteordningerne ødelægger det private initiativ, svarer kulturministeren:
»Jeg siger ikke, at man ikke løbende skal gå støtteordningerne efter i sømmene, og det gør vi også. Men det med at vi slet ikke skal have nogen støtte, det er ikke konservativ politik.«
Kultur på amerikansk
Problemet med den offentlige støtte har dog, ifølge Rune Kristensen, flere konsekvenser end bare at dræbe det frie initiativ. Den forvrænger hele billedet af, hvad dansk kultur er:
»Jeg vil da synes, det er mærkeligt, hvis mine børnebørn kigger tilbage i tiden og spørger mig, om det var kultur at pisse op af en væg eller blende nogle guldfisk. For så må jeg svare, at det var det kun for kultureliten. Ikke for mig. For alle os andre var kultur nogle smarte malerier på væggene og nogle farver. Eller at gå ind og se en landskamp eller Matador-musicalen.«
- Men er dansk kulturpolitik ikke en traditionel konservativ mærkesag?
»Man kan vel godt gå ind for kulturpolitik og mene at dansk kultur er væsentlig, men samtidigt mene, at det er vigtigt, at det er danskerne selv, der former den her kultur. Så hvis dansk kultur er, at der er rigtigt mange, der ser Friends (amerikansk tv-serie red.) og går på café, så er kulturen caffe latte-kunst på væggene og Friends i tv. Det skal man ikke fratage den generation, der synes, det er fedt.«
- Hvordan hænger det sammen, at dansk kultur er meget vigtig, men at det samtidigt godt kan være den amerikanske serie 'Friends', der er dansk kultur?
»Jeg mener sagtens, at Friends kan være dansk kultur. Altså ikke nødvendigvis dansk, men danskernes kultur i hvert fald. Det behøver ikke nødvendigvis være H.C. Andersen historier. Det kan sagtens være en kultur, der er meget amerikaniseret. Det er der ikke noget problem i. Der er jo ikke noget nyt i, at udlandet præger det. Man skal sørge for ikke at lukke sig ind i en osteklokke.«
- Var det det, Brian Mikkelsen gjorde med kanonen?
»Ja. Og det var jeg også meget imod. Det var en mærkelig måde at ensrette på. Det skal ikke være Kulturministeriet, der skal definere, hvad der er dansk eller ej.«
- Er du ikke bange for, at det danske går tabt?
»Dansk kultur har jo overlevet fint i århundreder, uden der var kulturstøtte. For eksempel ved hjælp af privat støtte og filantropi. Det tror jeg sagtens, vi vil kunne  genindføre. Kunst skal ikke have lov til at leve, bare fordi staten går ind og blander sig.«


