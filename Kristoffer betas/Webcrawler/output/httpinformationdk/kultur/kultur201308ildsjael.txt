En ildsjæl takker af
Per Kofod har i et langt liv været en enmandshær, som har kæmpet for den gode skønlitteratur og dens forfattere i en tid, hvor ikke kun vækstlaget, men nu også mellemlaget er truet. Han håber, at kulturminister Marianne Jelved vil tage initiativ til en særlig boglov
Per Kofod har gennem en lang karriere kæmpet for kvalitetslitteratur; de forfattere, der med deres originale værker skaber historie. Nu har han solgt sit forlag, men kampen fortsætter, bl.a. for en særlig boglov, der skal forbedre forfatternes vilkår.

Når der i dag er stort, offentligt møde i Dansk Forfatterforening om »forudsætningerne for, at der stadig kan skrives, produceres, udgives, sælges og læses kvalitetslitteratur i Danmark«, intet mindre, sker det med deltagelse af en række koryfæer fra bøgernes verden som oplægsholdere.Men én af dem skiller sig ud, Per Kofod, for hans beslutning for nylig om at lukke sit forlag er den direkte anledning til, at mødet holdes som en hyldest til ham og hans til tider indædte kamp for litteraturens overlevelse i et lille land.»Hvis vi ikke tager os sammen her i Danmark, ser det virkelig ikke godt ud,« siger han og fortæller, at hos hans lokale boghandler i Helsingør fylder krimierne nu »fire gange så meget som litteraturen«.For 10 år siden var det nærmest omvendt. Krimier er selvfølgelig også litteratur og kan have kvalitet, men det, han tænker på, er de store forfattere, som med originale digte, noveller og romaner skaber litteraturhistorie. De har det ikke godt.»Først var det vækstlaget, men nu er det også mellemlaget, der er truet,« siger han og henviser til, at sølle 4.000 solgte eksemplarer i dag regnes for en bestseller. »Det kan man slet ikke leve af som forfatter.«Et liv med bøgerPer Kofods liv har altid været bøger, fra han som knægt i Vanløse fik 25 procents rabat hos boghandleren, fordi han købte så flittigt ind. Stor betydning fik et ophold på Krogerup Højskole, hvor lærerne hed Erik Knudsen, Ole Wivel, Niels Jensen og Arne Skovhus.Han nævner også inspirerende samtaler med Frank Jæger, som var nabo til hans far på Langeland. Som 19-årig kom Kofod i lære i Nordisk Boghandel på Strøget, hvor han stod i kælderen og pakkede bøger ind og ud. Så tog han til Paris, fik job på det største forlag og stiftede bekendtskab med det nye fænomen ’bogcafeer’. Sådan en startede han så i Huset i Magstræde i København i 1970’erne. Derfra til Informations Forlag, hvor Jacob HoldtsAmerikanske Billederog Alex HaleysRødderblev megasucceser. Her blev han også forlægger for den dybdeborende, tyske journalist Günter Wallraff, som imponerede ham ved at klatre op ad et nedløbsrør og kravle ind gennem et vindue til forlagskontoret, hvor Per Kofod havde glemt sine nøgler!Den store forlægger Jørgen Lademann tilbød ham et sikkerhedsnet, så han selv kunne starte et forlag. Per Kofod udgav bl.a. Jens-Martin Eriksen og Jens Chr. Grøndahl på Albatros, som forlaget hed, men han måtte lukke forlaget efter halvandet år, da Lademann kom i økonomisk uføre.Sit eget forlagSå startede han Per Kofods Forlag i 1986, som han har kørt lige siden fra skiftende adresser, fordi det gik op og ned, afhængigt af om der var en bestseller blandt årets udgivelser. Det var der, når han udgav Régine Deforges eller Paul Auster og Siri Hustvedt, som også blev nære venner. Men den 1. juni i år drejede han nøglen om.»Beslutningen blev taget, da jeg fik årsregnskabet for 2012,« siger Per Kofod. »Det var ikke, som jeg havde drømt om, men jeg vidste det jo på forhånd.«Per Kofod beklager, at alt nu handler om bestsellere. En god skandalebog, krimier og kendisbiografier er der ikke meget sjov ved at administrere. Hovedårsagen til mistrøstighed angående god litteratur er han ikke længe om at udpege med tre ord: »De frie bogpriser!«I mange år kæmpede han som bestyrelsesmedlem i Forlæggerforeningen mod Monopoltilsynet (det senere Konkurrencestyrelsen), for hvem de var en torn i øjet, idet tilsynet så bøger som en vare på linje med æg, smør og fladskærme, ikke som kultur med krav på særbehandling. Men da en ny bestyrelse kom til, bøjede den af. Det samme gjorde Boghandlerforeningen, og et åbent brev blev sendt til kulturministeren.HåbetMed nogen tilfredshed kan Per Kofod konstatere, at disse to foreninger nu er vendt på en tallerken efter at have set ordningen i praksis. Supermarkederne dumpede priserne, og 45 boghandler har måttet lukke inden for det sidste halvandet år.– Tror du, ordningen kan blive rullet tilbage?»Marianne Jelved (kulturminister (R), red.) mener ikke, frie priser kan redde branchen. Jeg spurgte hende i morgen-tv, om hun havde læst brevet. Hun svarede: ’Ved du hvad, Per, jeg kan ikke nå at læse alle de breve, der lander på mit bord!’« siger Per Kofod og fortsætter: »Men på mødet i dag vil bogmarkedsforskeren Lisbeth Worsøe-Schmidt fremlægge nye og mere rigtige tal, som belyser sagen, og så må vi se. Det er jo ikke branchen, men forfatterne, der skal reddes. Vi savner i dén grad en særlig boglov. Det vil være det optimale. Marianne Jelved siger, hun vil finde på andre initiativer og har afsat penge i en periode til fem danske byer, som vil gøre noget særligt for litteraturen, men hun siger også, at kulturen ikke vil få tilført flere penge.«Til New YorkPer Kofod har andre argumenter i ærmet. Tidligere gjaldt de faste bogpriser i to år, også kaldet en karenstid, men »hvis den bare bliver på et halvt år, kan det også være et skridt fremad«, siger han og henviser til, at Danmark er ét ud af kun tre lande, der stadig har frie bogpriser.»I Frankrig genindførte kulturminister Jack Lang og præsident Mitterrand i 1981 de faste bogpriser, efter at 6-700 boghandler havde måttet lukke,« fortæller han og tilføjer med misundelse på bogens vegne et andet af sine og hele bogverdenens hovedargumenter: »Dernede er der kun syv procents bogmoms.«I Danmark er den på 25.Per Kofod har nu overdraget sit forlag til Lindhardt og Ringhof, som til gengæld har tilknyttet ham som konsulent og redaktør for blandt andre ægteparret Auster og Hustvedt, som han snart vil aflægge et besøg i New York for at introducere dem til deres nye forlæggere, som gerne vil møde dem.
