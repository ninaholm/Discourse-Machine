Krigen



 Når Carsten Jensen i næste uge udgiver sin store roman Den første sten om krigen i Afghanistan, vil det være den bog, der stjæler opmærksomheden. Helt uafhængigt af de litterære domme, vil diskussionen af krigen og litteraturen pågå i den kommende tid. Hans projekt med at skrive en roman, der afspejler en helt moderne måde at føre krig på, og viser hvilket menneskesyn man kan udlede heraf, er i dansk sammenhæng så uhyre ambitiøst.
Det er ikke altid, at litteraturen er det, men når den er mest relevant, så er det den, man skal gå til, hvis man vil forstå en kompleks virkelighed, som krigen er. Vi behandler derfor i dette udvidede tillæg af LITTERATUR emnet om krig og litteratur.
Carsten Jensens roman intonerer også en anden stor begivenhed i den kommende weekend, nemlig den årlige Bogforum i Bella Center. Det er første gang, vi udkommer med efterårets store tillæg i weekenden før bogmessen. Vi vil gerne klæde vores læsere så godt som mulighed på til messen og serverer derfor på de kommende godt treds sider stof for enhver. Her er mulighed for at få et overblik over, hvor massivt det såkaldte Udkantsdanmark er repræsenteret i samtidslitteraturen og for at læse et interview med den romanaktuelle Dennis Gade Kofod, der skriver om Bornholm. Der er også mulighed for, med forfatteren Morten Pape, i litterær form at genbesøge den famøse Urbanplan, læse om årets modtager af Nordisk Råds Litteraturpris, Jon Fosse, den kontroversielle autofiktive franske forfatter Christine Angot, nyt fra Orhan Pamuk og om filosoffen Kants betydning for Kenneth Bøgh-Andersen. Og meget mere.

