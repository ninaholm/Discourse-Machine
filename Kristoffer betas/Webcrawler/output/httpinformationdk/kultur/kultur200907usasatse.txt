USA satser på forsvars-aftale med Indien
USA's udenrigsminister, Hillary Clinton, håber under sit besøg i Indien at færdigforhandle en forsvarsaftale, der skal fremme amerikansk våbensalg


 USA håber på under udenrigsminister Hillary Clintons besøg i Indien at få forhandlet en forsvarsaftale færdig, der vil fremme amerikansk våbensalg til landet. Placeringen af to amerikanske atomreaktorer i Indien er også på dagsordenen.
I slutningen af sit besøg i Indien mødte Clinton premierminister Manmohan Singh og skulle senere mødes med udenrigsminister S.M. Krishna for at drøfte et tættere samarbejde mellem USA og den ny aktør på verdensscenen.
USA håber i særdeleshed på at kunne afslutte en central aftale om overvågning, der ville give garantier for salg af meget avancerede amerikanske våben til Indien.
Atomkraftværker på spil
Aftalen vil blive hilst velkommen af de amerikanske våbenproducenter Lockheed Martin Corp. og Boeing Co, som begge konkurrerer med russiske, franske og svenske selskaber om en massiv ordre på 126 kampfly til det indiske flyvevåben til en værdi af 12 milliarder dollar (63 milliarder kroner).
I forbindelse med mandagens samtaler ventes Indien også at foreslå lokaliteter til opførelse af to amerikanske atomkraftværker i multimilliardklassen, hvilket er frugterne af en aftale om civil atomkraft, som Indien indgik med USA's tidligere præsident, George W. Bush.
Fortsat dialog
Under sit besøg har Clinton gjort det klart, at præsident Barack Obama ønsker at fortsætte den indsats, der blev indledt under Bush-regeringen for at opbygge en dialog, som afspejler den betydning, Indien kan spille i bekæmpelsen af globale klimaforandringer, fremme handel og dæmme op for atomvåben og andre våben.


