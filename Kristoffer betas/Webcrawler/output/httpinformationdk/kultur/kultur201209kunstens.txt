’Kunstens rolle er i fare for at blive nedprioriteret’
Politikerne skal fremover ikke være en del af repræsentantskabet for Statens Kunstfond. Men dermed risikerer armene i armslængdeprincippet at blive så lange, at den politiske interesse for kunsten forsvinder – og med den også kunstens legitimitet, mener fondens formand
Armslængdeprincippet har været et bærende element i dansk kunststøtte i årevis, men hvis politikerne skubber ansvaret helt fra sig, vil den nødvendige dialog mellem det politiske og kunstneriske miljø mangle, lyder det.

Hvilken rolle skal politikerne spille i kunsten, når de ikke længere fødes ind i repræsentantskabet for Statens Kunstfond? Det er den debat, fondens formand, Rune Gade, rejser i dagens kronik. Han mener, at politikerne med armslængdeprincippet som begrundelse har fraskrevet sig ansvaret for kunsten. Og det kan betyde, at kunsten mister sin legitimitet, lyder advarslen. Netop armslængdeprincippet har været et bærende element i dansk kunststøtte i årevis: Når kunststøtten blev varetaget af faglige og kunstforstandige instanser, risikerede den ikke at blive styret fra politisk side. Men ansigtsløftningen af kunststøttesystemet har også en »skyggeside«, mener Peter Duelund, kultursociolog og lektor ved Københavns Universitet:»Det er ærgerligt, hvis det rene armslængdeprincip fører til, at politikerne skyder ansvaret fra sig. Der ligger en fare for, at kunstens rolle i samfundet måske bliver nedprioriteret. Og er der noget, der er brug for at tage op til diskussion i disse år, er det hele kunstens rolle og æstetikkens rolle i samfundet.«Også formand for Statens Kunstråds Repræsentantskab Elisabeth Arnold frygter, at den manglende kontakt mellem politikere og kunstnere vil føre til en manglende dialog mellem det politiske og det kunstneriske miljø.»Både politikerne og repræsentanter for kunstlivet har været meget glade for at mødes, men det bånd kapper man nu. Derfor kan man godt blive bekymret for den gensidige forståelse,« siger Elisabeth Arnold, der er tidligere folketingsmedlem for Radikale Venstre: »Der er ikke længere noget naturligt sted at mødes. Nu er det op til den enkelte politiker, hvor meget man vil deltage i forskellige konferencer, man bliver indbudt til. Men det er reglen, at det er travle politikere med en meget fyldt kalender, og derfor er der absolut en risiko for, at de to miljøer vil fjerne sig meget fra hinanden,« siger kunstrådsformanden. Hun mener dog, at det er for dystert at hævde, at med politikerne ude af fonden forsvinder kunstens legitimitet.»Kunsten behøver ikke en legitimitet,« slår hun fast.Brug for kulturpolitisk forum?Hos Socialdemokraterne er man glade for den nye aftale, og partiets kulturordfører og medlem af Kulturudvalget, Mogens Jensen, frygter ikke, at dialogen med kunstnerne forsvinder.»Jeg synes, at den nye aftale er en fin løsning. Nu er der ingen tvivl om, at vi som politikere skal respektere armslængdeprincippet. Men vi skal sørge for, at dialogen fortsat er til stede,« sagde Mogens Jensen i går ved et seminar om kunstens rolle, der blev afholdt i DGI-byen.Fordi kulturordføreren mødes med kunstnere til premierer, forestillinger og i netværkssammenhænge, behøver han ikke at sidde i et repræsentantskab for at kunne tage del i debatten om kunsten:»Der foregår en masse individuel mødeaktivitet uden for denne organisation, hvor vi politikere møder kunstnere. Men det er vigtigt, at vi får en fortsat dialog med det formelle kunstsystem,« sagde Mogens Jensen. Til stede ved seminaret var også kulturminister Uffe Elbæk (R), som fortalte, at der undervejs i forhandlingerne har et stærkt ønske om at sikre armslængdeprincippet.»Der er bred enighed om den måde, vi organiserer kunststøtten på, og det er jeg meget glad for. Vi vil sikre en større gennemsigtighed på området – både for kunstnerne, for borgerne og for medierne – en større faglighed, og endelig skal armslængdeprincippet sikres,« sagde Uffe Elbæk.På trods af de politiske forsikringer er der stadig bekymrede miner. Derfor foreslår kultursociolog Peter Duelund, at der oprettes et kulturpolitisk forum i lighed med Kulturpolitisk Selskab i Tyskland, hvor man på seminarer faciliterer centrale diskussioner. Dermed kan man få skabt et ubureaukratisk og fritstående forum, som samtidig sikrer dialogen mellem politikere og repræsentanter for kulturlivet. Ifølge Peter Duelund er det nemlig afgørende at have den offentlige debat om kunst og kultur på et højere plan, som det er svært at nå op på i dagligdagen:»Den offentlige diskussion er fraværende, fordi den drukner i enkeltsager om institutionsstøtte som eksempelvis den om fregatten Jylland. Vi må begynde et overordnet sted og diskutere kunsten og kulturens rolle i samfundet på et bredt, principielt plan i forhold til globaliseringsprocessen. Den type diskussioner er mere vigtige end nogensinde.«
