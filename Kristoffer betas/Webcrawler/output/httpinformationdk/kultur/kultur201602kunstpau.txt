Kunstpausen: Mennesket og systemet

 Titel: ’Grid’ 


 Den danske kunstner Jan S. Hansen (f. 1980) er aktuel med udstillingen Autonomt Nervesystem, som åbner på Galleri Jacob Bjørn i morgen.
Her vises værker udført på lærreder, træplader og syede tæpper. På nært hold afsløres en håndlavet stoflighed, men som helhed tegnes udstillingen af et grafisk udtryk og et karakteristisk formsprog baseret på geometriske mønstre, planer, objekter og deres indbyrdes forhold. Vi fornemmer sammenhænge og logik, men en klar definition undslipper.
Således peger udstillingen på mennesket og vores forhold til de rammer og systemer, vi bevæger os i. Her udstilles ikke kun vores forhold til det underliggende og kryptiske, men også vores kulturelle forforståelse og fortolkningsapparat.
Yderligere information på
www.jacobbjorn.com
Autonomt Nervesystem, Jan S. Hansen, Galleri Jacob Bjørn, 27. februar-26. marts 2016.
Fernisering i morgen kl. 15-17.

