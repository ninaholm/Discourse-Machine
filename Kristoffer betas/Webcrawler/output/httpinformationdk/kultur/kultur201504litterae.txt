Litterær fejde i USA om islamsatire
Den amerikanske PEN-klubs præmiering af det franske satiremagasin Charlie Hebdo i næste uge skiller vandene i den amerikanske litterære verden. Selv to af USA’s store satiriske tegnere er røget i totterne på hinanden
Den canadiske forfatter Michael Ondaatje er en af de litterære personer, som har besluttet at trække sig ud af arrangementet i Washington, der vil hylde Charlie Hebdo for deres satire mod islamister. Ondaatjes ven, Salman Rushdie, er oprørt over kollegaens bakken ud i forhold til folk som ham selv, der bliver forfulgt af fanatikere.


 USA’s to førende satiriske tegnere Garry Trudeau og Art Spiegelman befinder sig pludselig på hver sin side af barrikaderne i den heftige debat om ytringsfrihedens grænser, der fulgte mordet i januar på 11 medarbejdere ved det franske satiriske ugemagasin Charlie Hebdo.
Det blev klart i går, da Spiegelman i et interview med Information langede ud efter seks amerikanske og canadiske forfattere, der har trukket sig ud af et arrangement i New York i næste uge, hvor den amerikanske PEN-klub vil ære to af de overlevende redaktører fra Charlie Hebdo med en prestigefyldt præmie for et »modigt forsvar af ytringsfriheden«.
Garry Trudeau tog i en opsigtsvækkende tale for to uger siden på Long Island University direkte afstand fra Jyllands-Postens Muhammed-tegninger såvel som fra den linje, Charlie Hebdo har ført mod islam og muslimer i Frankrig i de seneste år.
Trudeau har indtil videre ikke ytret sin mening om PEN-klubbens beslutning om at præmiere chefredaktør Gérard Biard og skribenten Jean-Baptiste Thoret. Begge var ikke til stede på bladet under angrebet på bladets reaktion. Blandt de seks forfattere, der protesterer mod præmien, er canadieren Michael Ondaatje og amerikaneren Francine Prose. Hertil føjer sig Peter Carey, Rachel Kushner, afroamerikaneren Teju Cole samt Taiye Selasi, der er født i London og af nigeriansk og ghanesisk afstamning.
De seks forfattere var udpeget til at være blandt præmiemodtagernes 60 ’værter’ under en gallamiddag den 4. maj på American Museum of Natural History på Manhattan, der også tjener som en fundraiser for forfatterklubben, PEN American Center.
Intet bifald
Francine Prose, der tidligere var formand for den amerikanske PEN-klub, sagde til Associated Press i går, at en præmie til Charlie Hebdo er ensbetydende med at udtrykke »beundring og respekt« for det franske magasins antiislamiske tegninger.
»Jeg kan ikke se mig selv give dem en stående ovation,« siger hun.
Både Peter Carey og Rachel Kushner har i e-mail til The New York Times og breve til PEN-klubbens ledelse begrundet deres afbud med ugebladets »intolerante holdning« over for det muslimske mindretal i Frankrig.
»Selvfølgelig var mordene en forfærdelig forbrydelse, men er der her tale om et så vigtigt spørgsmål om ytringsfrihed, at PEN-klubben har behov for at optræde selvretfærdigt,« spørger Carey.
Art Spiegelman, verdenskendt for sin novelleserie Maus, stiller sig uforstående over for forfatternes indsigelse.
»De seks forfattere har uden tvivl gode hensigter, selv om deres begrundelse for at trække sig ud for mig at se er afsporet og tåget. Men jeg vil til enhver tid forsvare deres ret til under den amerikanske forfatning at fremsætte idiotiske ytringer,« siger Spiegelman.
»Jeg er ulykkelig over, at Garry Trudeau har en diametralt anden holdning til denne sag. Men han har også ret til at sige noget idiotisk.«
Spiegelman fortsætter: »Jeg kan sætte mig ind i, at nogle forfattere ikke er enige i Charlie Hebdos budskab og indholdet i deres artikler. Men de overlevende fortjener at blive hædret. De har optrådt modigt, og det er et eksempel, de har sat for andre, der vil fortsætte deres arbejde,« mener Spiegelman.
Den britisk-indiske forfatter Salman Rushdie har ikke overraskende blandet sig i den litterære verdens fejde om ytringsfrihed og islam. I en tweet i går skrev han:
»Præmien vil blive uddelt. PEN står fast. Det er bare tale som seks tøser. Seks forfattere på jagt efter lidt karakterstyrke.«
Rushdie blev i en fatwa udstedt af Irans ayatollah Khomeini i 1988 dømt til døden for blasfemi i forbindelse med udgivelsen af bogen De Sataniske Vers. Siden har han været bevogtet døgnet rundt. Rushdie er selv blevet tildelt PEN’s præmie for Freedom of Expression Courage.
Til The New York Times sagde Rushdie i går, at hans »gamle venner«, Michael Ondaatje og Peter Carey, tager frygteligt fejl.
»Hvis PEN som en organisation, der skal forsvare ytringsfriheden, ikke vil forsvare og hylde mennesker, der er blevet myrdet for at tegne tegninger, så er den oprigtigt talt ikke sit eget navn værd. Jeg vil blot sige til Ondaatje og Carey og andre, at jeg håber ikke, at I en dag bliver jagtet.«
Michael Ondaatje, der er født på Sri Lanka, er også vinder af den prestigefyldte PEN-præmie. Han blev i går kontaktet af den canadiske presse og afviste at kommentere sin beslutning om at trække sig ud af arrangementet.
Religionskrænkelse i USA
Debatten om satire og religion har traditionelt haft en hel anden karakter i Europa end i USA, hvor presse og politikere stadig sætter en dyd i at beskytte religion mod hån og holde hånden over ethvert etnisk mindretal.
»USA er i modsætning til det sekulære Frankrig og Danmark blevet et så religiøst samfund, at ingen ønsker at håne andre på grund af deres tro. Amerikanske medier sætter en ære i at respektere religion – og det gælder ikke kun kristendommen, men også jødedommen og islam,« sagde Alan Wolfe, professor i statskundskab ved Boston College, til Information tidligere i år.
Det er altså fremfor alt retten til at krænke andres religion, der har været debatteret i USA inden for rammerne af den i forfatningen ubegrænsede ytringsfrihed.
Men i en tale den 10. april tog Garry Trudeau et blad fra diskussionen Europa, hvor kritikere af Muhammed-tegningerne og Charlie Hebdos latterliggørelse af islam har peget på de ulige magtforhold mellem mindretalsgrupper og de mægtige politiske og religiøse institutioner.
»Traditionelt har satire kæret sig om de lidende og gået efter dem, der levede i overflod. Satire slog ud efter alle slags autoriteter, den jævne borger mod de magtfulde. Det var, hvad Molière og Daumier gjorde,« sagde Trudeau.
Men så tilføjede den amerikanske satiretegner:
»At gøre grin af dem, der ikke er priviligerede, er næsten aldrig morsomt. Det er bare ondskabsfuldt.«
Ifølge Trudeau er Charlie Hebdo med sine vulgære tegninger, rettet mod »et magtesløst mindretal uden rettigheder«, gået over til at ytre hadefuld tale.
Det argument afviser Art Spiegelman.
»Charlie Hebdo forfølger ikke et undertrykt mindretal. De forsvarer den sekulære stat mod muslimers ønske om at blande religion med stat og politik. Man kan ikke komme og sige, at folk der bruger en Kalashnikov, er magtesløse. Det er idioti. Væk med den Kalashnikov og lad de bedste argumenter sejre i ytringsfrihedens navn.«

