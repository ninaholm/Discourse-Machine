Grufulde billeder som kun weblogs tør vise
En række mexicanske nyhedsblogs har med deres billeder af narkokrigens ofre rykket grænsen for, hvad man kan tillade sig at vise af blod og lemlæstelse. Men er de ucensurerede billeder den eneste måde at få sandheden om blodbadet frem på  eller blot en måde at hjælpe forbrydere med at sprede panik og forråelse?


 CIUDAD JUAREZ  Hjemmesiden er som et dyk ned i Helvedes dybeste niveauer: Flåede lig, hvis ansigters hud er lagt ved siden af de røde kroppe som slatne masker. Kroppe hakket i småstykker og lagt ud på et fortov som varer i en slagterbutik. Bunker af døde mennesker lagt ud på en mark som et maleri. Blog del Narco og ligesindede websites lægger ikke fingrene imellem, når de beskriver narkokrigen, som den udspiller sig over det meste af Mexico i disse dage. Et besøg på hjemmesiderne på en skidt dag i den blodige krig, der i de seneste år har præget Mexico, er nok til at bringe selv relativt robuste sjæle i ubalance.
Men samtidig efterlader billederne heller ikke skyggen af tvivl om, hvor alvorlig den krig er, som medierne kun nødtørftigt dækker.
De mexicanske hjemmesider, der fortrinsvis er anonyme og har navne som Blog del Narco og Borderland Beat har fjernet enhver form forselvcensur og rykket grænsen for, hvor barske og bestialske billeder, man kan vise frem i offentligheden.
På en vilkårlig dag kan man være temmelig sikker på at se døde mennesker på deres hjemmesider og som regel en hel del af dem på en måde, som tilfredsstiller den morbide nysgerrighed, mange har, når det kommer til udpenslede fremstillinger af død og lemlæstelse.
Men samtidig viser de også billeder, der ikke lyver og måske er de mest præcise beskrivelser af, hvad det faktisk er for en krig, der foregår i Mexico.
Selvcensur og sikkerhed
I en mediesammenhæng, hvor mange medier enten er for bange for deres egen sikkerhed til at vise, hvad der foregår eller har syltet narkokrigen og dens ofre, fordi den er for deprimerende og rå til det store publikum, er det ofte her, man finder den mest udførlige beskrivelse af en krig, der sidste år kostede 12.500 mennesker livet.
»Blog del Narco opstod først og fremmest på grund af de nationale mediers manglende vilje til at vise, hvad der foregår i narkokrigen og deres tendens til at bagatellisere og skjule de ting, der fortsat sker i Mexico. Der er en voldsom censur,« siger redaktøren for Blog del Narco, der indvilger i at lade sig interviewe af Information, men af sikkerhedshensyn insisterer på anonymitet.
Han siger selv, at bloggen, der får omkring tre millioner hits om ugen, er den klart mest blodige af de forskellige blogs, og den viser alt, den anser for relevant:
»Der er ingen grænser for, hvad vi viser, for sætter vi grænser for det, tager vi ligesom medierne mundkurv på. Vi ved, at vi har et meget stærkt indhold, såsom henrettede børn. Alligevel mener vi, at det er nødvendigt at vise den virkelighed, vi lever i her i Mexico«.
Medierne er en væsentlig faktor i narkokrigen. Mens lig tidligere er blevet skjult og begravet i ørknen, efterlades de nu i stadig højere på helt offentlige steder som beskeder til offentligheden og andre bander og ofte med bannere med beskeder, kendt som narcomensajes eller narcomantas, påhængt og påklæbet ofrene.
Morderne lægger foto ud
Narkokartellerne lægger indimellem selv tortur- og henrettelsesvideoer ud på youtube.com, og krigen bliver i stigende grad ført online, hvor både offentligheden og andre aktører skal skræmmes med de uhyggelige billeder.
»Ofte kommer vi ud til et gerningssted, hvor morderne stadig er i gang, og så venter man lige lidt, kører en tur og kommer tilbage, før man tager billeder. Men nogle gange er det også gerningsmændene selv, der ringer til os, fordi de gerne vil have deres ofre i medierne,« fortæller en af byens fotografer under en af de aftenture i grænsebyen Ciudad Juarez, hvor en bil fyldt med fotografer venter på, at der sker noget  eller at gerningsmændene selv ringer.
De mange blodige billeder, som også florerer i mere regulære kommercielle medier, har imidlertid også en omkostning, mener en af de personer, der selv har taget ganske mange af dem.
»Morderne ved godt, hvem der skriver om kriminalitet, og hvem der tager billeder, og de har deres telefonnumre og ringer selv: 'Jeg har lige dræbt fem mennesker her; kom og tag et billede af det'. Det er et svært dilemma, for morderne vil gerne have opmærksomheden, og man risikerer at gå deres ærinde, samtidig med at det også er vigtigt at fortælle om, hvad der foregår,« siger Julian Cardonas, en af Mexicos mest kendte fotografer, der selv har en fortid som avisfotograf i Juarez, men i dag hovedsaligt laver fotobøger og kunst, der fortæller historien om byens sociale sammenbrud, immigration  og volden.
Grundige tanker bag
»Problemet er, at man forråer offentligheden med den slags billeder, og derfor er man nødt til at være meget varsom. Jeg tænker selv nøje over, hvor meget man skal vise i et billede af et lig for eksempel. Og om man overhovedet skal tage det. Særligt de børn, der vokser op med de billeder, vænner sig til, at det er normen. At ekstrem vold er normalt, og at kroppen ikke er noget helligt, men blot et stykke kød,« siger han på en køretur gennem Juarez en søvnig morgen.
Samtidig giver bloggenes anonymitet og enestående adgang til ekstraordinært billedmateriale også grobund for konspirationer. Under samtaler med mere regulære journalister og redaktører luftes den overbevisning, at Blog del Narco i virkeligheden er drevet og finansieret af regeringen, såvel som muligheden for at den er drevet af narkokartellerne selv. Samtidig med at nogen også blot afskriver dem som en tillempet version af de snuff-videoer (ulovlige døds- og voldtægtsvideoer, som distribueres illegalt, red.), som Juarez og andre lovløse byer også er kendt for at producere.
De unge lærer noget
Ifølge personen bag er det imidlertid blot oprørske borgere og aktivister, der står bag initiativet.
»Billederne og videoerne modtager vi på vores mailadresse, anonymt selvfølgelig. Nogle gange er det fra folk, der har været vidner til hændelserne, andre gange journalister på store medier, som føler sig skidt tilpas med den tvungne censur og derfor lækker billederne. Indimellem er det fra myndighederne selv: politi og militær  og der findes da også tilfælde, hvor vi får materialet fra folk, der tilhører kriminelle organisationer. Og vi viser langtfra det hele. Der er meget mere derude,« siger el Blog del Narco-bagmanden, der ikke er bange for at gøre situationen værre med sine billeder af krigens ofre og gerningsmænd.
»De fleste af vores besøgende er unge, ja. De interesserer sig for, hvad der foregår. De unge er begyndt at sige nej til den ligegyldighed, som har eksisteret i mange år. I dag er de unge bekymrede for deres land,« siger han.
»Vi ved, at på grund af det, vi publicerer, har mange unge besluttet sig for ikke at slutte sig til kriminelle organisationer. Vi har modtaget massevis af mail, hvor de fortæller, at de på grund af de ting, de har set på Blog del Narco, har valgt en anden vej i livet, fordi de ønsker, at henrettelserne ophører. Og fordi de ikke selv ønsker at ende som hovedpersoner i en af vores historier.«


