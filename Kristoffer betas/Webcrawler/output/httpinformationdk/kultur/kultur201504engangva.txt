Engang var valgplakaten kunst
Den havde både humor, bid og var smuk – i dag er den generisk og blottet for politisk substans. Partierne kunne lære meget af fortidens kreative kampagner, mener forfattere til ny bog om valgplakater. Men er den grimme æstetik i dag et udtryk for manglende visioner nutidens politik?
 00’erne: Valgplakat fra Dansk Folkeparti


 Da Radikale Venstre i vintermånederne 2014 igangsatte kampagnen Det handler om mennesker. Ikke vælgere, for Informations politiske kommentator i blækhuset. Budskabet siger nemlig lige præcis: »Nul komma nul. Sloganet er i sig selv så gabende tomt, at den nye tegnsætning er det absolut eneste opsigtsvækkende,« skrev en dybt provokeret Lars Trier Mogensen på kommunikationsforum.dk.
Dansk politik anno 2015 er i en tilstand af evig valgkamp. Partiernes kampagnebudgetter har aldrig været større, men paradoksalt nok er kampagnerne blevet kedeligere og blottet for politisk indhold, der kunne inspirere vælgerne. Det mener Peter Nedergaard, der er politolog på Københavns Universitet.
»I dag kan du jo ikke se ud fra budskabet, hvilket parti der er tale om. ’Det handler om mennesker’ – ja, goddaw, du, hvem kan ikke tilslutte sig det udsagn? Man skal altid lave en modsætningsslutning: Kan et andet parti sige det modsatte med fornuft? Hvis svaret er nej, er det jo et indholdstomt udsagn,« forklarer han.
Nedergaard tog for halvanden år siden kontakt til Elsebeth Aasted Schanz, leder af Dansk Plakatmuseum i Den Gamle By i Aarhus. Sammen har de gravet i arkiverne og fundet en række ikoniske valgplakater, som nu er samlet i bogen Valget er dit! Den danske valgplakat i 100 år.
»Ud over at de tidlige valgplakater har en klart kunstnerisk og æstetisk værdi, som de moderne mangler, så er de faktisk også et spejlbillede af vores demokrati. De fortæller os, hvilke sager danskerne bekymrede sig om, og dermed er de også en afspejling af samfundet, som det så ud,« fortæller Elsebeth Aasted Schanz.
Det er markant anderledes end den moderne valgplakat, som er beskæmmende for det offentlige rum, mener hun:
»I den moderne valgplakat står der bare et navn: Helle Thorning-Schmidt. Helle er selvfølgelig med stort, for du er jo på fornavn med hende. Og så et manipuleret foto med store, klare, tindrende øjne, der er fuldstændig photoshoppede. Æstetisk er det rent ud sagt rod i gadebilledet. Og så vil jeg vove den påstand, at det ikke længere handler om ’sagen’, altså selve politikken, men om levebrødspolitikere, der skal genvælges.«
 1950’erne: Valgplakat fra Venstre
Illustration fra bogen
Den tabte guldalder
En soldat ligger skudt på jorden, mens konen panisk forsøger at løfte ham op. Den lille pige står anspændt med en knuget hånd for munden, mens sønnike knælende – ærbødigt – holder sin fars døde hånd. Plakaten er i sort-hvid, men blodet flyder mørkerødt ud af soldatens livløse krop. Øverst tordner beskeden klart ud mod betragteren: »KRIG! KRIG! ER SLÆGTERNES UNDERGANG!«
»Det er Socialdemokratiets plakat fra 1928, og det er jo et drama uden lige. Det politiske budskab er ikke til at tage fejl af: aldrig igen en ny verdenskrig. Plakaterne i den tidlige periode spiller enormt på følelserne. De kan være enormt vittige – eller som her – gribende triste. Og i virkeligheden også ret grænseoverskridende. Den får simpelthen på alle tangenter,« siger Elsebeth Aasted Schanz med et grin efterfulgt af et »wow«.
 1928: Socialdemokratiet
Illustration fra bogen
Ifølge de to forfattere er det her valgplakatens guldalder, som indirekte opstår i kølvandet på 1. verdenskrigs tragedier.
»Op til 1914 var størstedelen af plakaterne bare tekst, men under krigen udvikler man det grafiske udtryk med mobiliseringsplakaterne, som med propaganda fodrede unge mænd om det ærefulde i at dø for sit land. Efter krigen opstår demokratierne så for alvor i Europa, ikke mindst i Tyskland, og der adopterer man den grafiske plakat til valgene. Det spreder sig hurtigt til Danmark,« forklarer Peter Nedergaard.
Først med på den nye bølge er Socialdemokraterne, der i 1918 fejrer, at det er første gang, kvinder kan stemme og stille op til Folketingsvalg efter grundlovsændringen i 1915. Valgplakaten forestiller en mor, der holder sit barn i armene til teksten: »Giv slægternes mødre lysere kår.«
»Hun er jo en Madonna-figur, der står med fremtiden i armene. Det kører igen på det familiemæssige og det følelsesmæssige. Senere i perioden raffineres teknikken, så de efterhånden ligner filmplakater. Der er noget Morten Korch over den sene guldalder for de danske valgplakater,« mener Schanz.
Politisk overlegne
Der er så meget patos i kampagnerne før Anden Verdenskrig, at man kan smøre det ud over et stykke franskbrød og sætte tænderne i det. Men selv om det kan virke vulgært for en moderne dansk teknokrat, er fortidens valgplakater ifølge Peter Nedergaard langt mere raffinerede og gennemtænkte end i dag.
»De gamle plakater er rige på faktuelle oplysninger og klare politiske budskaber, for eksempel om krig eller Danmarks økonomiske tilstand. De har en stærk symbolik, som vækker genklang i folk. De spiller på ’flaget’ og ’hånden’, mens ’kosten’ skal feje det gamle skidt ud og sætte nyt ind. Men fælles for de fleste er, at de er meget gennemtænkte og veludførte.«
Som skræmmeeksempel på den moderne valgplakat nævner Elsebeth Aasted Schanz SF’s kampagne fra 2011, hvor fotografen har presset kameraet helt op i ansigtet på daværende formand Villy Søvndal. Til venstre for Søvndal står teksten: »Det kan la’ sig gøre«.
»Øhh, men hvad er det lige, der kan lade sig gøre? Du skal have forudsætning for at vide, hvad SF egentlig vil her. De gamle plakater har et fuldt udfoldet budskab, som du kan forholde dig til uden at vide andet,« lyder det fra Schanz.
DF fører traditionen videre
Plakaterne frem til 1960’erne er lavet af karikaturtegnere, som også leverede krøllede streger til datidens aviser og reklameplakater. Tegnede budskaber fra OMA Margarine eller Carlsberg er i dag samlerobjekter, og enhver Nørrebro-hipster med respekt for sig selv bør som minimum have »Stauning – eller Kaos!« hængende over køkkenbordet.
At valgplakatens guldalder slutter i 1960’erne skyldes især én ting: fjernsynet. »Indtil da havde valgplakaten monopol på at fremstille billeder inde i hovedet på vælgerne, men i stigende grad bliver det fjernsynet, som sætter ansigter og ord på den politiske debat,« forklarer Peter Nedergaard.
 1950’erne: Plakat fra Radikale Venstre
Illustration fra bogen
Fra 1960’erne bliver markedsføringen af politikerne vigtigere end det æstetiske udtryk og det politiske budskab. Med to markante undtagelser: Enhedslisten og Dansk Folkeparti.
»Begge partier evner stadig at lave en lille fortælling med et klart politisk budskab, ofte med et glimt i øjet,« forklarer Elsebeth Aasted Schanz og fremhæver Dansk Folkepartis kampagne fra 2005, Et frisk pust over landet. Her går Pia Kjærsgaard, Kristian Thulesen Dahl og Peter Skaarup stolt ud mod beskueren iklædt jakkesæt og selvsikre smil.
»Jeg tænker straks på en krimiserie i fjernsynet, hvor de tre detektiver nok skal opklare ethvert mystisk mord. De er foretagsomme og virker stålsatte. Plakaten er filmisk i sit udtryk, og på den måde låner Dansk Folkeparti fra en periode i valgplakatens historie, der ellers har været død i lang tid,« mener hun.
I dag kan Dansk Folkepartis næstformand, Søren Espersen, sagtens huske den ikoniske reklame.
»Vi har altid haft den tommelfingerregel, at hvis ingen citerer eller omtaler vores valgkampagner, så er det spildte penge. Jeg har altid syntes godt om kampagner, som får mig til at trække på smilebåndet. Det var Enhedslisten gode til engang – jeg husker en, hvor Pia Kjærsgaard og Anders Fogh Rasmussen blev skildret som parret på Titanic. Det var skægt uden at være ondskabsfuldt,« siger Søren Espersen. I Enhedslistens nyeste kampagne fra april kigger Johanne Schmidt-Nielsen, Pernille Skipper og Stine Brix eftertænksomt ud i det fjerne, ledsaget af en politisk udtalelse og Enhedslistens symbol. Og det er et skridt i den forkerte retning, mener Peter Nedergaard.
»Jeg kan ikke forstå, at de hopper med på mainstreambølgen og vil ligne alle de andre partier i stedet for at gøre noget mere kunsterisk og kreativt med deres valgplakat. Det er meget sjovere at kigge på end nogle retoucherede politikere.«
 1973: Plakat fra Venstresocialisterne
Illustration fra bogen
Enhedslistens presseansvarlige, Emil Nielsen, afviser dog, at de nye valgplakater er kedelige.
»Det er ikke bare branding af personer, for plakaterne har et klart politisk budskab, som er helt i tråd med Enhedslistens tradition for at kommunikere skarpt og præcist. Derudover skal man huske, at vi ud over de klassiske valgplakater også kører en stor del af vores kampagneaktivitet på de sociale medier. Og der kan man virkelig se vores tradition for det kreative og skarpe udtryk og budskab, som i øvrigt når ud til langt flere danskere end den klassiske valgplakat.«
Søren Espersen mener heller ikke, at valgplakaten i gadebilledet skal bruges til at kommunikere avancerede politiske budskaber.
»Det er beregnet til en bil, der suser forbi – du kan højst lige nå at genkende et ansigt, et partibogstav og så et budskab, som højst må være på et eller to ord. Ellers har det ingen effekt. Det gør jo, at plakaten som kunstart ikke egner sig til de store uddybende forklaringer,« mener han.
I Enhedslisten er Emil Nielsen dog enig med både Peter Nedergaard og Elsebeth Aasted Schanz i, at mange af de politiske valgkampagner i dag mangler politiske vitaminer og kreativitet.
»Jeg kunne godt savne mere ideologisk mod fra de andre partier i Folketinget, for vi lever i en tid med mangel på visioner og klare politiske holdninger. Men jeg synes faktisk, vi i Enhedslisten formår at insistere på, at politik handler om andet end at sætte kommaer i et direktiv fra EU. Vi holder stadig den røde fane højt fra jorden.«
 00’erne: Valgplakat fra Dansk Folkeparti
Illustration fra bogen

