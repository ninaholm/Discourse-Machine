Løkkes værdikamp i øjenhøjde
Grundtvig er ifølge Lars Løkke Rasmussen manden, der skal binde det borgerlig-liberale Danmarks tanker om frihed og fællesskab sammen. Tirsdag indledte statsministeren en foredrags-række på Vartov, hvor han benyttede Grundtvig til et opgør med Anders Fogh Rasmussen
Lars Løkke Rasmussen brugte en lidt overraskende religiøs reference, da han citerede sin tyske kollega Angela Merkel for at sige, at udfordringen i dag ikke er 'for meget islam, men for lidt kristendom', da han tirsdags holdt tale om Grundtvig i Vartov og påkaldte sig hans eksempel.


 I Vartovs grønnegård troner en knælende Grundtvig magtfuldt og alfaderligt, mens han skuer ned mod den kirke, hvor han fungerede som præst fra 1839-1872. Men selvom den gamle kæmpe ikke rokker sig en meter fra sit solide granitleje, er der blæst om Grundtvig i disse år. Og som vi kunne fortælle i mandagens avis, er det ikke mindst det borgerlig-liberale Danmark, der for tiden fører værdi- og valgkamp for varig velfærd med afsæt i de grundtvigske tanker om frihed og fællesskab.
Af den grund var det også nærliggende at lade statsministeren indlede den foredragsrække om Grundtvig, som Grundtvigsk Forum arrangerer i samarbejde med Grundtvig-Akademiet og den liberale tænketank CEPOS. Vartovs store sal var fyldt til bristepunktet og klapstolene trukket af stalden, da statsministeren med rygvind fra en velbegyndt efterlønsdebat og hygge-dokumentar i bedste sendetid fra parcelhusidyllen i Græsted indtog talerstolen.
Værdikamp i øjenhøjde
Efterlønsdebatten var imidlertid lagt på hylden for en stund. Måske fordi størstedelen af de godt 150 publikummer havde efterlønnen bag sig. Men ellers var hele arsenalet fra nytårstalen kørt i stilling, tilsat alt godt fra skatkisten af Gajolpakke-venlige Grundtvig-citater: »Og da har i rigdom vi drevet det  vidt «, »Til et folk de alle høre « og så fremdeles.
Klichéerne til trods var det en veloplagt statsminister, der fortalte om Grundt-vig som en uomgængelig forudsætning for det mulighedernes samfund, han selv var vokset op i.
Lars Løkke Rasmussen har traditionelt været på udebane i værdidebatten og anses ofte for at høre til i realpolitikkens maskinrum, langt fra floromvundne fraser om frihed, ansvar og fællesskab. Og selvom prokuratorrealismen ikke fornægtede sig, så var statsministeren med Grundtvig i baghånden ikke bange for at tage livtag med de store ord om de danske værdier. Selv kaldte han det med folkelig fornemmelse »værdikamp i øjenhøjde«.
En værdikamp light, hvis grundholdninger tro mod valgkampsretorikken var rettet mod Helle Thorning-Schmidt og den øvrige opposition, men som langt hen ad vejen snarere lød som et opgør med forgængeren Anders Fogh Rasmussen. Når talen faldt på ytringsfrihed, var det foghske enten-eller således erstattet af et betydeligt blødere både-og, hvor friheden ifølge Løkke ikke skal bruges til at håne og chikanere alt og alle.
Og kravet om, at religionen skal ud af det offentlige rum, som har lydt fra både Anders Fogh Rasmussen og Helle Thorning-Schmidt, blev mødt med de grundtvigske ord om hjertets frihed, hvor »kun den er fri, som lader næsten være fri med sig«. Statsministeren citerede endog sin tyske kollega Angela Merkel for at sige, at udfordringen i dag ikke er »for meget islam, men for lidt kristendom«.
Grundtvig uden filter
Med den lidt uventede opsang om kristendommens genkomst forlod Løkke Rasmussen religionskonflikterne til fordel for glansnummeret om skolereformen. Hvor Løkke indtil da havde identificeret sig med Grundtvigs slingrekurs om en fast kerne som forbillede for sin egen idealistiske pragmatisme, så talte han nu om en Grundtvig uden filter. Den ufiltrerede Grundtvig skulle bruges til et opgør med myten om faglighed som modsætning til de grundtvigske principper om læring for livet.
I sit forsvar for elevplaner og nationale tests fik statsministeren imidlertid filtret sig godt og grundigt ind i den filterløse Grundtvig. Netop som Løkke med et vist held havde talt for de mange grundtviger som et vilkår, insisterede han nu på, at han på det skolepolitiske område entydigt havde Grundtvig med sig. Det bevirkede blandt andet, at publikum, hver gang Løkke slog fast, at han havde Grundtvig på sin side, brød ud i en nervøs latter.
Så gik det væsentligt bedre, når Løkke brugte Grundt-vig til at lancere sin egen folkelige, ikke-absolutte værdikamp. Her var han på hjemmebane, og her havde han et anliggende, som han fremlagde troværdigt og humoristisk. Som når han slog fast, at opgøret med den sorte skole også var kærkomment for en mand af hans højde og drøjde, der kun kan plukke af de nederste grene på Kundskabens Træ. Den konstatering gav også anledning til slå fast, at både han og alle vi andre har brug for eksperter. Og dermed til aftenens sidste svirp til forgængeren i statsministerstolen.


