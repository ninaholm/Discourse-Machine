Bogens fremtid er digital
Danske forlag satser stort på salget af e-bøger og lancerer til efteråret over 400 nye titler. Eksplosive salgstal fra USA og England har genoplivet troen på, at bogens fremtid er digital
E-bøger. E-bøger er fremtiden. Det er der ingen tvivl om. Vi satser allerede meget på fiktion og på bøger, som der ikke længere er et marked for i fysisk form. Og nu venter vi bare på, at den rigtige -reader- bliver tilgængelig på det danske marked, siger Lene Juul, direktør for JP/Politikens Forlag.


 I årevis har e-bogen været undervejs. Og i årevis er dens gennembrud udeblevet. Men nu er det slut med at vente. Til efteråret sender landets tre største forlag flere hundrede populære titler på markedet i elektronisk form.
"Vores plan er, at vi i 2009 skal lave 200 titler. Det bliver ikke, hvad vi kan skrabe sammen i kælderen af gamle støvede ting. Det bliver relevante og interessante titler - både helt nye bøger og de mest populære fra bogkataloget," siger redaktør Cliff Hansen fra Gyldendal Digital. 
Også Forlaget Lindhardt og Ringhof planlægger i omegnen af 200 nye e-bogsudgivelser hen over efteråret, mens Politiken endnu ikke har lagt sig fast på et bestemt antal.
"Men e-bøger er fremtiden. Det er der ingen tvivl om. Vi satser allerede meget på fiktion og på bøger, som der ikke længere er et marked for i fysisk form. Og nu venter vi bare på, at den rigtige reader bliver tilgængelig på det danske marked," siger Lene Juul, der er direktør for JP/Politikens Forlag.
Indtil videre har danskere måttet læse e-bøger på iPhones, palmreaders og bærbare computere. Men snart vil populære e-læsere som Sony Reader og Amazon Kindle også blive introduceret til det danske marked. Det forventer i hvert fald Jakob Larsen, der står for forlaget Lindhardt og Ringhofs overordnede strategi på e-bogsområdet.
"Jeg ved ikke, om Sony og Amazon lancerer deres produkter i august, september eller oktober. Men jeg er ret sikker på, at de kommer i handlen herhjemme inden jul," siger han.
I Storbritannien, hvor Sony Reader har været på markedet i over et år, har mere end 90.000 mennesker investeret i det elektroniske læsebræt, som forventes solgt i over 400.000 eksemplarer inden 2011. Billedet er det samme i USA, hvor Amazons Kindle Reader dominerer. Her er markedet for e-bøger nærmest eksploderet de seneste år. Adm. direktør for Amazon, Jeff Bezos, smed en bombe på det amerikanske bogmarked, da han i sidste måned offentliggjorde, at Kindle-bøger nu udgør 35 procent af Amazons salg af bøger, der både findes i trykt og digital udgave. Dem er der i øjeblikket 285.000 af.
Nye tal fra The International Digital Publishing Forum, der er en interesseorganisation for amerikanske forlag, viser desuden, at det samlede e-bogsalg i USA er mere end fordoblet fra første kvartal 2008 til første kvartal 2009. Fra en omsætning på 11 mio. dollar til over 25 mio. dollar. 
"Det er den udvikling, der har fået os til at erkende, at vi også må til at i gang. Det er nu, markedet for e-bøger åbner sig. Det er nu, det sker - og vi skal være med," siger Cliff Hansen fra Gyldendal.
Også landets biblioteker vil være med. Det Kongelige Bibliotek har fra april i år udlånt Sonys e-bogslæser PRS 505 til sine kunder, der kan vælge mellem en kvart million e-bøger, som biblioteket stiller til rådighed. Og på Københavns Biblioteker er man ligeledes ved at undersøge mulighederne for at anskaffe e-bogslæsere. Biblioteket har dog længe tilbudt e-bøger til sine kunder og oplever en støt stigning i udlånet af den digitale litteratur, fortæller projektleder Thor Dekov Buur.
"Det er mest faglitteratur, vi låner ud. Skønlitteratur er ikke så fedt at sidde på en skrivebordsstol foran computeren og læse. Men når vi får nogle e-bogslæsere, kan det være, det ændrer sig," siger han.
Fordel for forbrugerne
Ifølge Jakob Larsen vil forbrugerne kun vinde på de nye e-bøger, når de rammer handlen til efteråret. Bøgerne er billige, fylder ikke noget og kan downloades hvor som helst og når som helst, hvis læselysten pludselig skulle melde sig.
"Når du ligger på stranden i Thailand og får lyst til at læse, så kan du hente en bog ned instantly. Og det er ikke bare en fordel for forbrugeren, det er også en fordel for forfattere og forlag, der pludselig kan komme i kontakt med læserne på andre måder end via de traditionelle kanaler," siger han. 
Også Cliff Hansen er mere begejstret end bekymret over det nye digitale produkt.
"Om vi laver trykte bøger eller e-bøger kommer sig faktisk ikke så nøje. Vi ser det som vores hovedrolle at formidle noget interessant indhold videre til nogle læsere. Vi er et forlag, vi er ikke noget trykkeri," siger han.
Men den digitale udvikling stiller også forlagene over for væsentlige udfordringer. Ifølge Jakob Larsen vil e-bogen grundlæggende ændre den måde, man i dag handler med bøger på. 
"E-bogen er ikke bare et nyt produkt. Det er samtidig en ny forretningsmodel," siger han. 
Han drager paralleller til musikbranchen, som de senere år i stigende grad har flyttet salget af musik fra de fysiske cd'er over til e-filer på nettet. 
"Når man køber musik i dag, sker det ikke kun i Fona og TP, men i høj grad også via ens mobiltelefon. Et eksempel er TDC Play, hvor man køber et mobiltelefonabonnement og samtidig får adgang til en masse musik i den periode, man har abonnementet. For den ydelse betaler TDC x antal kroner til musikbranchen, der fordeler pengene ud til kunstnerne. Det er en helt anden og mere kompliceret forretningsmodel end: 'Jeg sælger en vare, langer den over disken og får 100 kroner den anden vej'," siger han.
Der er dog også god grund til at være skeptisk over for netop musikbranchens håndtering af overgangen fra fysisk til digitalt salg. Ikke mindst når det kommer til piratkopiering og ulovlig distribution.
"Dér er meget, vi bør tage ved lære af," siger Jakob Larsen. 
"Det første musikbranchen gjorde, da den fandt ud af, at dens kunder ulovligt kopierede musik, var at true dem med bål og brand og sagsøge dem. Det siger næsten sig selv, at sådan taler man ikke til sine kunder. I stedet må man sørge for at tilbyde dem noget attraktivt, som de gerne vil betale for."
Og det er ikke nogen forblændet vrangforestilling, men et ganske realitisk mål, mener også Cliff Hansen fra Gyldendal Digital.
"Jeg tror, der er en pointe i, at hvis man gør produktet let tilgængeligt og prissætter det rigtigt, så har langt de fleste lyst til at være ærlige kunder i butikken. Selvfølgelig vil der altid være noget pirateri. Men grundlæggende tror jeg, de færreste gider gøre sig selv til kriminelle," siger redaktøren, der også samler inspiration fra musikbranchens famlende håndtering af de nye digitale muligheder:
"Musikbranchen tog ikke udfordringen alvorligt, før det var for sent, og det er en af årsagerne til, at pirateriet omkring musik er blevet så omfattende. Længe var det umuligt at købe musik over nettet legalt, og hvis man endelig kunne, var det så godt beskyttet, at man stort set ikke kunne bruge det."
Og den fejl vil man ikke begå i forlagsbranchen.
"Når det gik galt for musikbranchen, var det i høj grad branchens egen skyld. Kunderne efterspurgte noget andet, end branchen kunne levere-" siger Cliff Hansen.
'Almindeligt tyveri'
Blandt forfattere verden over vækker risikoen for øget piratkopiering ikke desto mindre stor bekymring. På sider som Scribd og Wattpad og fildelingstjeneser som RapidShare og MediaFire bliver flere hundrede bøger dagligt ulovligt gjort tilgængelige, og mange forlag har ansat medarbejdere, hvis eneste opgave er at finde uautoriserede bøger på nettet. Den norske forfatter Jostein Gaarder har oplevet at finde adskillige af sine bøger på hjemmesiden scribd.com, der er en slags youtube, hvor alle kan lægge bøger, aviser, magasiner og andre tekster ud. 
"Det er ikke voldsomt hårrejsende, men det er ganske almindeligt tyveri," sagde Jostein Gaarder for nylig til NRK.
I Foreningen for Danske Skønlitterære Forfattere bekymrer risikoen for ulovlig kopiering også formand Jan Thielke. 
"Det er klart, at vi er bekymrede for piratkopiering, men vi håber, man kan finde frem til nogle relativt gode sikkerhedsforanstaltninger, og vi er bestemt positive over for e-bøger," siger han.
Desuden nærer han forhåbning om, at forfattere vil få en større del af royalty-kagen, når forlagene begynder at sælge e-bøger. 
"Produktionsomkostningerne er jo langt mindre, og når boghandlerne ikke længere skal have noget, må der jo blive flere penge tilbage til forfatterne," siger han.
Også i Den Danske Boghandlerforening er der fokus på e-bøger for tiden. Direktør Olaf Winsløv er netop vendt hjem fra New York, hvor han har været til den årlige amerikanske bogmesse BookExpo America for at indsamle oplysninger om den digitale udvikling. Og foreningen har ligeledes sendt en medarbejder til en norsk konference, der fandt sted i sidste uge, for at rapportere hjem om nyheder inden for digitale bøger.
Flere eksperter forudser, at e-bøgernes indtog på bogmarkedet vil gå hårdt ud over de traditionelle boghandler, der ikke længere er nødvendige, når kunderne kan downloade bøger direkte fra nettet. Men i Den Danske Boghandlerforening mener man bestemt, der stadig er brug for gode gammeldags boghandler.
"Vi vil arbejde for, at digitalt indhold også skal sælges gennem boghandlen. Internettet er et kommunikationsmiddel. Det er ikke en selvstændig forretningsform. Vi mener, boghandlerne i større udstrækning skal være til stede på nettet, men vi mener også, det er en fordel for kunderne, at de kan have en dialog med sælgeren og få noget personlig rådgivning om, hvad de skal læse. Desuden er der stadig mange kunder, der ikke er glade for at udlevere kreditkortinformationer på nettet," siger Olaf Winsløv, der er sikker på, at kunderne også vil fortsætte med at købe trykte bøger. 
"Der er ingen tvivl om, at e-bøger er på vej. Det kan man se på det amerikanske marked. Men den fysiske bog tilbyder kunderne noget, som e-bogen ikke gør. Den er ikke afhængig af strøm, kunderne er glade for fornemmelsen af det lækre papir og så videre."

