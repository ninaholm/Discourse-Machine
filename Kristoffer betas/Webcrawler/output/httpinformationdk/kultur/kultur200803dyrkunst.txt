Dyr kunst uden værdi
Damien Hirsts diamantbesatte kranie er muligvis sin vægt værd i diamanter, men som kunst betragtet er det noget juks, udtaler kendt britisk galleridirektør


 Da Damien Hirst sidste år løftede sløret for et diamantbesat menneskekranie til en værdi af svimlende 50 millioner pund (490 mio. kr, red.) hyldede hans fans det som et tryllebindende genialt værk, der til fulde fortjente sin øjeblikkelige status som det dyreste kunstværk, der nogensinde er fremstillet.
Næsten et år senere skaber For the Love of God stadig opstandelse, men denne gang næppe af de grunde, Hirst havde håbet på.
I denne uge formulerede Ralph Rugoff, direktør for det ansete Hayward Gallery i London, en tilintetgørende kritik af værkets kunstneriske værdi og afviste det som "en ren dekorationsgenstand", som trods dets enorme omtale markerer en mindre brilliant stund i dets skabers kunstneriske løbebane. 
"Det er på ingen måde udfordrende eller originalt. Det er en dekorationsgenstand, som ikke engang er særlig godt udført. Hvad interessant er der ved det? Damien Hirst er en betydningsfuld kunstner, javel, men dette her er altså ikke hans mest lysende påfund," siger han.
Rugoffs bemærkninger faldt i en tale i forbindelse med en 40 års-jubilæumsudstilling for hans galleri, hvor der bl.a. udstilles et andet kranieværk, som er skabt af den prisbelønnede kunster Grayson Perry - et kunstkranie, som ifølge Rugoff har langt større kunstnerisk integritet. "Der er mange kritisable aspekter ved Hirsts skelethoved. Graysons version er bedre, for den er der ikke noget glitterstads og glamour over," sagde Rugoff blandt andet. 
Videre luftede Rugoff sine spekulationer om, hvorvidt salget af Hirsts kranie - det skal angivelig være blevet købt af et konsortium, hvoraf kunstneren selv er medlem sammen med galleriet White Cube, der viser hans værker - er sket, for at Hirst "kunne undgå at tabe ansigt" efter at have sat et så eksorbitant prisskilt på sit værk.
© The Independent og InformationOversat af Niels Ivar Larsen

