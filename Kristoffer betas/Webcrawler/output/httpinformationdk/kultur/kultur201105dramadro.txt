Dramadronninger i bedste sendetid
Forholdet mellem mor og datter er et tag selv-bord af dilemma og drama. Især realityverdenen dyrker fænomenet, hvor der bliver vendt op og ned på rollerne, når mor opfører sig mere som en teenager end en forælder
Slyngveninder. Venindeforhold mellem mor og datter fylder efterhånden mere og mere på sendefladen og i formiddags-aviserne. Joy (t.v.) og Mia fra 'Singleliv' er et klasseeksempel på den misforståede forestilling om, at hvis man er veninde med sin datter, får man større fortrolighed og holder sig selv yngre.


 »Jeg tager ham med hjem.«
»Nej, mor!«
»Jo, vi knalder oven på al vasketøjet!«
22-årige Joy er på dobbeltdate på Rosie McGees i indre København. Med sig har hun sin bedste veninde  sin mor. For som hun selv siger: »Min mor og jeg har altid haft et specielt forhold. Siden jeg var lille, har vi altid været ligesom veninder.«
Lige nu hitter de to i Kanal 4's reality-program Singleliv, hvor de småskændes gennem det ene klip efter det andet, mens de varmer op til byture eller tager på scoreferie til Gran Canaria. Det er en smule absurd, men det er hammergodt tv. Det farverige par bryder nemlig med alle gængse forestillinger om det traditionelle forhold mellem forælder og barn, når Joy stolt kan fortælle, hvordan hendes mor har lært hende at give et godt blowjob. På en Twister-is.
Dramadronninger
Et lignende venindeforhold mellem mor og datter ses i Amalies Verden på TV3. Programmet følger egentlig Amalie Szigethy fra Paradise Hotel og dennes stjernedrømme, men handler i lige så høj grad om hendes ungdommelige mor, Charlotte Kejser, der følger Amalie og hendes karriere med enorm interesse og engagement. Og efter sladderblade og formiddagsaviser at dømme er der masser af publikum til de skæve og anderledes forhold mellem en mor og en datter. Siden første afsnit af Amalies Verden rullede over skærmen, har både Amalie og ikke mindst hendes mor i hvert fald fyldt rigtig meget i kendisstoffet.
Fælles for Joy og Mia og Amalie og Charlotte er, at det er mødrene, der opfører sig som deres døtre og ikke omvendt. Det resulterer så i den ene mundhuggende, teenagehysteriske scene efter den anden.
»De er dramadronninger. Hvis tingene fungerede for dem, ville de ikke få nogen opmærksomhed. Der er en harmoniangst, og der bliver hele tiden skabt et drama  selv der hvor der ikke er et drama  for at få opmærksomhed,« siger sociolog og forfatter Emilia van Hauen om de alternative forhold.
Ifølge hende er de to mødre eksempler på den moderne 'primetime kvinde', der gør op med det klassiske forhold mellem børn og deres forældre.
»Det er den moderne udgave af forældreskab, hvor man for guds skyld ikke må være en autoritet. Det her venindesyndrom er et udtryk for den angst for autoritet og lederskab fra forældrenes side, som har eksisteret siden 1970'erne. Men det er også den misforståede forestilling om, at hvis man er veninde med sin datter, får man større fortrolighed og holder sig selv yngre,« siger Emilia van Hauen.
Det svære forhold
Noget anderledes er forholdet mellem mor og datter i Heidi Maria Faissts film Frit Fald, der går i biograferne for tiden. Her følger man teenagepigen Louises anstrengelser for at lære sin mor, Susan, at kende. Susan har siddet i fængsel eller været fraværende det meste af Louises barndom, og derfor kender de to knapt hinanden.
Men mens Joy og Amalies mødre lukrerer på døtrenes ungdom eller berømthed, fordi de selv er bange for at blive gamle og glemte, kæmper Louise i Frit Fald for overhovedet at blive en del af sin mors liv, fortæller Heidi Maria Faisst, hvis tre foregående film, Frederikke, Liv og Velsignelsen, ligeledes handler også om det ofte problematiske forhold mellem mor og datter.
»Det er spændende stof, og jeg tror meget, det handler om, at de er af samme køn. Man kan spejle sig i hinanden. Ens mor er jo ens rollemodel, og hvis den rollemodel er helt mærkelig og skæv, så kommer der en eller anden ballade ud af det,« siger Heidi Maria Faisst.
Ballade er også netop, hvad der opstår, når mor Mia i Singleliv kommer halvanden time for sent til lufthavnen, da hun og Joy skal på scoreferie på Gran Canaria. Selv er Joy mødt op i god tid og med en forventning om, at mor kommer for sent  det gør hun nemlig altid. Der er rodet godt rundt i de traditionelle roller mellem mor og datter, og Joy virker i det hele taget mindre umoden og teenageagtig end sin egen mor. Det er også tilfældet i Frit Fald, fortæller Heidi Maria Faisst.
»På en måde er Louise mere moden end sin mor. Det er hende, der kommer med forslag til, hvordan de kan gemme stoffer osv. Hun er løsningsorienteret og vil normalisere sin mor, så de kan have et normalt liv sammen.«
Naturligt drama
Når mødre på den måde opfører sig som umodne teenagere og klynger sig til deres døtre, der egentlig burde være i gang med en frigørelsesproces, hvor forældre bliver mere og mere overflødige, slår det gnister, og det er dramaturgisk ganske vellykket, mener Heidi Maria Faisst.
»Mødrene kæmper så hårdt imod at rive båndene over, og døtrene bliver ofre for mødrenes barnagtighed. Det er perfekt dramatik. Jeg kunne ikke have skrevet det bedre selv,« konstaterer hun.
Og selv om der med Heidi Maria Faissts  egne ord også er »sprængfarligt stof« i far/søn-forhold, har det ikke den samme grobund for et naturligt drama, som når en mor og datter med følelserne uden på tøjet støder sammen. Det er en af grundene til, at det netop er forholdet mellem mor og datter, der går igen i hendes film.
»I stedet for at filme to tavse mænd, der egentligt bare går rundt og synes, det er svært at være sammen, men ikke kan udtrykke det. Jeg tror også, der findes masser af mænd, der er bange for, at de skuffer deres fædre, og ligger derhjemme og græder om aftenen, fordi far ikke klapper. Men det bliver ikke udtrykt,« siger hun.

