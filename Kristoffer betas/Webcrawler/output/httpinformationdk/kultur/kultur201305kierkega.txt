Kierkegaard iagttaget



Peter Tudvads store Kierkegaard-roman,Forbandelsen, ligger nummer to på Buscks bestsellerliste, kun slået af Leif Davidsen. Jussi Adler-Olsen må nøjes med bronze. Og den 5. maj på 200-års fødselsdagen følger en anden forfatter, Stig Dalager, op med endnu en roman,Øjeblikkets evighed. Ganske vist har &rsquo;mysterier&rsquo; omkring Kierkegaard tidligere spillet en rolle i et par romaner, men det er vist første gang, det gamle geni selv optræder som fiktiv hovedperson. Kierkegaard er blevet gennemforsket, Joakim Garff har skrevet en stor biografi, og som optakt til den runde dag har vi fået fødselsdagbarnets egne skrifter komplet i 28 tekstbind med 27 kommentarbind, samt en elektronisk version. Udbuddet fejler ikke noget.Undervejs er debatten imidlertid gået om, hvordan man får folk til at læse disse skrifter, ja, Weekendavisens litteraturredaktør, Anna Libak, har endda foreslået, at de blev skrevet om, så de blev tilgængelige på nutidsdansk. Men hvor dette ville fragmentationsbombe Kierkegaards digteriske sprog, hvilket lige så godt kunne betyde, at færre gad give sig i kast med ham, så kan romanformen måske slå en breche i filosoffens æresfrygtindgydende ophøjethed. Kierkegaard var om nogen en iagttager. Lige fra han som lille purk gik op og ned ad gulvet sammen med farmand og forestillede sig, at de vandrede ude i verden, befandt&nbsp; han sig mere eller mindre uden for livet. I stedet iagttog han andre. Så kan man godt føle sig klædt af og gennemskuet. Især når han kræver, at man også skal efterleve de indsigter, hans psykologiske skarpsind påtvinger én.Men nu er det Kierkegaard selv, der bliver iagttaget, ja, digtet om. Og som romanfigur, reduceret til menneskelig størrelse, tør publikum åbenbart godt nærme sig ham. Da Peter Tudvads bog i tilgift giver et fint overblik over sammenhængen i værket, kan man ligefrem forestille sig, at romangenren vil fremelske en ny nysgerrighed efter de 28 gennemredigerede bind, der nu ligger og venter på hin enkelte læser. Som herefter måske kan sættes i flertal.
