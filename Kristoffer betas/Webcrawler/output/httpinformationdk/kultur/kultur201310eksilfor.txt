Eksilforfatteren med den skæve stemme
Hun levede mellem sprogene og forenede tabet og melankolien med en rå humor. Forfatteren Janina Katz døde i går aftes 74 år gammel


Hun var sådan en lille, fin kvinde, Janina Katz, men helt umulig at komme udenom. Med hendes død i går er en personlighed gået bort og en særlig og sjælden stemme i dansk litteratur blevet tavs.Hun blev født i Polen i 1939, men flygtede til Danmark i 1969 og blev en dansk forfatter, der med lige dele melankoli og humor kunne skrive om de værste oplevelser under Anden Verdenskrig på personlig baggrund.Janina Katz havde som polsk jøde overlevet, ved at en katolsk familie havde taget hende til sig, efter hun som treårig var blevet smuglet ud af koncentrationslejren Plaszow i Polen i 1943. På det tidspunkt havde hun mistet næsten hele sin familie bortset fra moderen. Sammen med hende forlod hun Polen i 1969 efter den antisemitiske kampagne, der dominerede landet efter Seksdages-krigen i 1967. På det tidspunkt valgte hun i protest at gå med Davidstjernen.Janina Katz debuterede først som 52 årig med digtsamlingenMin moders datteri 1991. Da havde hun fundet sine temaer, hvor hun kredser om en traumatisk fortid, tilværelsens brud og tab, men ofte skrevet i en rå og humoristisk tone. Det var hendes særkende som forfatter i omkring 20 skønlitterære bøger, ligesom det var sådan, hun var, når man mødte hende: alvorlig og trist, men også altid med en befriende latter og rå humor.Janina Katz var en af de få eksilforfattere her i landet, som virkelig skrev på de erfaringer af hjemløshed, hun var flygtet fra. Det gælder eksempelvis erindringsværketMit liv som barbarfra 1993, hvor hun skildrer oplevelserne under Anden Verdenskrig, ligesom det gælder romanenDrengen med hundenfra 2005, hvori hun behandler emigrantproblematikken og skildrer et liv uden rødder.Janina Katz pendlede bestandigt mellem polsk og dansk. Det gjorde hun som forfatter, hvor hun skiftevis skrev på de to sprog, ligesom hun i mange år har været en vigtig oversætter af centrale skønlitterære værker fra polsk til dansk. Helt direkte kom det tema til udtryk i digtsamlingen fra sidste år,Skrevet på polsk, hvor forfatteren også oplevede en sen succes og blev indstillet til Nordisk Råds Litteraturpris og Montanas Litteraturpris. I digtsamlingen balancerede hun i fyrre fantastiske digte mellem smerte og alvor og så en afvæbnende humor og ømhed. Det er Janina Katz, når hun er bedst.Alle pinlighederneSom privatperson elskede hun Israel og rejste ofte dertil. Hun skulle altid fortælle, at hun endnu en gang var holdt op med at læse Information, fordi hun altid blev så vred over det, vi skrev om Israel.Sådan var det, det var altidno shitmed Janina Katz. Hun var aldrig patetisk. Det kunne man også læse af den lille serie bogklummer her i avisen sidste år, hvor hun efter en alvorlig sygdom, der næsten tog livet af hende, nøgternt og med hendes ærlige humor berettede om sin krop, der efter operationen »lignede en slagmark«, bryster, der var mast skæve. Alle de pinligheder, en hærget krop kan berede en, samtidig med at hun kunne fortælle om at nyde at falde om i armene på en stærk mandlig sygeplejerske.Hun rejste sig, og jeg mødte hende for bare nogle måneder siden på hendes forlag Rosinante, hvor hun igen var i fuld vigør. Som altid så hun med sit røntgenblik lige igennem en og kunne derfor starte en samtale det helt rigtige sted.Og samtale, det kunne hun som ingen anden. Et uforglemmeligt øjeblik var, da hun mødte Imre Kértész. Det var nogle måneder, før han modtog Nobelprisen i litteratur. Jeg havde inviteret ham til landet for at holde foredrag, og den sidste aften endte vi på Øbro Spisehus sammen med en række inviterede forfattere. Imre og Janina blev placeret ved siden af hinanden, og de veg ikke fra hinanden igen den aften. De to Holocaust-overlevere fandt hinanden i udveksling af erfaringer. Alle andre i restauranten var reduceret til statister for deres intense samtale. Hvem kan også lige matche sådan en udveksling af skæbner? Senest er den episode på Østerbro skrevet ind i Imre Kertész’ dagsbogsværkLetzte Einkehr.Jeg nåede lige at fortælle hende, at den aften var blevet udødeliggjort i litteraturen. Men desværre slutter samtalen med den på en gang skæve og helt almindelige stemme her.
