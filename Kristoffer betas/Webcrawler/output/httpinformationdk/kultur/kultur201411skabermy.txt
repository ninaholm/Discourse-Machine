Vi skaber alle myter



 Krukke kan læses på mange måder og det er også meningen. Jeg har bestræbt mig på at skrive en biografi, der inviterer til mange forskellige tolkninger, frem for at cementere én endegyldig fortolkning, som er mere rigtig end andre.
At Jette Hansen læser min biografi som en idealisering af Suzanne Brøgger, hvor al kritik er siet bort efter diktat eller stiltiende overenskomst, skal jeg derfor ikke sætte spørgsmålstegn ved. Blot kan jeg sige, at jeg ikke på nogen måde ser Krukke som en glorificering af Suzanne Brøgger. Tværtimod mener jeg, at Krukke fremskriver et menneske, der er lige så nuanceret og komplekst, fantastisk og skræmmende, som de fleste af os viser sig at være, hvis vi ser nærmere efter.
Derimod kan jeg med sikkerhed sige, at Jette Hansens gisninger om, at jeg er blevet dikteret af Suzanne Brøgger til at træde varsomt og ikke udsætte hende for kritik er forkerte. Suzanne Brøgger har givet mig fuldstændigt frie hænder med sit meget fyldige og uredigerede arkiv, ligesom hun har stillet sig til rådighed for interview, ville hjælpe med kontaktoplysninger til hvem, jeg måtte ønske at tale med etc. Så længe hendes datter og mand ikke skulle involveres. På den baggrund valgte jeg selv at sætte grænsen ved de fyrre år. Det gav god mening for mig, både indholdsmæssigt og arbejdsmæssigt. Derfor er det alene mig, der står til ansvar for de valg, jeg har truffet i forbindelse med, hvordan jeg ville udføre mit arbejde. Suzanne Brøgger læste efter fem år det færdige manuskript og havde i den forbindelse omkring ti faktuelle rettelser.
Hvem der beskrives i Krukke, hvordan og hvor meget, er betinget af, hvad arkivets skriftlige kilder indeholder. Præmissen for mit arbejde har været at lade arkivets ord stå alene – og ikke supplere med interviews eller lignende, for personligt tvivler jeg stærkt på, man kommer sandheden nærmere på den måde. Så hellere forsøge at afdække så præcist som muligt, hvordan den portrætterede opfatter sig selv, hvor subjektiv denne opfattelse end måtte være. Blot skal man aldrig forveksle denne opfattelse med sandhed, hvilket jeg da også pointerer i biografien.
Selvbedrag, fantasi og løgn
Mit ærinde med min biografi har aldrig været at bryde myten ned for at komme ind til sandheden bag myten. For jeg mener ikke, det kan lade sig gøre – hverken i Suzanne Brøggers tilfælde eller andres for den sags skyld – at skille de to størrelser ad. Jeg mener, at identitet er en art fiktion, hvor selvbedrag, fantasi og løgn har lige så stor sandhedsværdi som kølige fakta. Vi skaber alle myter for at få os selv, andre og livet i det hele taget til at give mening. Det er denne proces, som jeg har været optaget af at afdække i Suzanne Brøggers arkiv, fordi jeg synes at hun i al sin radikalitet spejler noget fællesmenneskeligt.
Derfor mener jeg også at biografien som genre står over for en udfordring i dag, hvis ikke den skal leve en slags skyggetilværelse ved siden af den øvrige litteratur, der ikke på samme måde kan tillade sig at vende det blinde øje til det repræsentationskritiske opgør, der har fundet sted i kunstens verden de seneste 40-50 år. At skabe debat omkring biografiens forhold til Sandheden – den uomtvistelige, der skrives med stort S – vil jeg gerne være med til at tage ansvar for som litterat og biograf.
Louise Zeuthen er forfatter og lektor

