’Alle andre har alligevel set Julies bryster’
Med fænomenet ’sexting’, hvor unge sender frække billeder af sig selv til hinanden, følger ofte en voksen advarsel om, at billederne gør teenagere til indirekte pornomodeller. Men ’sexting’ handler ikke om sex, siger en række danske teenagere i et nyt speciale. ’Sexting’ er nutidens kærestebreve; ungdomsflirt pakket ind i nutidens teknologiske muligheder og farer
Ifølge Susanne Tvedergaard Kristensen, som netop har skrevet speciale om unges brug af texting og medialiseret flirt på IT-universitetet i København, handler det for de yngre teenagere ikke om sex, når de sender frække billeder til hinanden. Det handler i stedet om flirt og om at blive bekræftet.


 
	De står begge med deres mobiltelefoner i hænderne, da jeg møder dem en eftermiddag på Strøget i København. Lasse og Emil er 14 år og går i samme klasse. Lige nu har de sommerferie og »hænger bare ud« – uden faste planer for, hvad dagene indtil skolestart skal gå med.

	Jeg præsenterer mig, spørger, om jeg må forstyrre, og om de ved, hvad sexting er.

	Det gør de ikke. »Men hvad er det?« spørger Emil.

	Sexting er et adopteret udtryk. En fusion af ordet sex og det amerikanske ord texting – at sende mobilbeskeder. Når man ’sexter’, sender man altså frække og seksuelle billeder til hinanden via mobiltelefonen.

	»Nåh, er det bare det,« siger Emil, sænker skulderne og griner, som kun en dreng på 14 kan gøre det. For selv om Lasse og Emil ikke bruger udtrykket sexting, har de begge skrevet til piger og spurgt, om de må få et »frækt billede« af dem. Lasse har kun gjort det én gang, hvor han skrev til en pige fra parallelklassen, som han engang godt kunne lide. Pigen svarede, at så ville hun først se et af ham.

	Så Lasse satte håret, smed T-shirten og låste sig inde på sine forældres badeværelse, hvor han poserede foran spejlet. Klik. Send.

	»Men så fik jeg bare sådan et tilbage, hvor man nærmest ikke kunne se andetend hendes ansigt,« siger Lasse.

	Emil griner og spørger, hvorfor Lasse er sådan »en taber, der sender et billede af sig selv?«

	Det gør drenge åbenbart ikke, for Lasse undskylder med det samme med, at det også er »helt vildt langt tid siden, han gjorde det«.

	Emil derimodhar alene i år fået syv billeder fra piger. Hver gang er det ham, der har spurgt, om pigerne ikke ville sende et billede – af dem selv fra hovedet og ned til navlen. De fleste piger har sendt billederne via mobilapp’en Snapchat, hvor billedet kun vises nogle få lykkelige sekunder, og så er det væk igen. Slettet.

	»Men Julie sendte engang et med mms, vil du se?« spørger Emil og hiver en iPhone 5 op af sine cowboyshorts.

	»Tror du, Julie vil synes om det?« spørger jeg.

	»Det er lige meget. Alle andre har alligevel set Julies bryster,« siger Emil om billedet, som han har vist til »mindst ti andre drenge fra skolen«.

	Nutidens kærestebreve

	Lasse og Emil er ikke noget urimeligt billede på teenageren anno 2013, mener Susanne Tvedergaard Kristensen, som netop har skrevet speciale om unges brug af texting og medialiseret flirt på IT-universitetet i København.

	Amerikanske studier viser, at sexting er udbredt blandt teenagere – en undersøgelse hævder, at hele 39 procent af teenagere har sendt eller modtaget et seksuelt billede af en jævnaldrende. Men tallet varierer i de forskelllige studier.

	Der findes ikke lignende opgørelser for, hvor mange danske unge, der ’sexter’, men både Susanne Tvedergaard Kristensen og flere danske organisationer kender til fænomenet og betragter det som »normal ungdomsadfærd«.

	Noget tyder på det, for de få observationer, jeg gør mig under min korte samtale med Emil og Lasse, passer som hånd i handske med den digitalflirtende ungdomskultur, Susanne Tvedergaard Kristensen har undersøgt. En kultur, hun betegner som fyldt med ’tavs viden’.

	For ligesom Lasse og Emil fra Strøget kendte de færreste teenagere fra hendes speciale til – det af voksenverdenen definerede begreb – sexting. Til gengæld vidste de en hel del om at sende frække billeder til hinanden.

	»Nutidens kærestebreve«, kalder Susanne Tvedergaard Kristensen i et sidebemærkning fænomenet. Jeg beder hendeuddybe:

	»Selvom en enkelt pige i mit speciale siger, at sexting er ligesom at dyrke sex gennem en skærm, handler sexting ikke om sex«, forklarer hun.

	I stedet betragter hun den digitale flirt som et stadie, der går forud for sex. Det viser hendes samtaler med godt 30 teenagere, hvor de alleryngste ikke selv har erfaringer med sexting, »måske fordi flirten endnu ikke er en del af deres pubertet«. De 14-16-årige har derimod en alder, hvor puberteten hærger, »men hvor sex endnu ikke helt er på programmet«. Når de unge afslutter folkeskolen, begynder interessen for sexting tilsyneladende at aftage igen, da man nu hellere vil have den ’ægte vare’:

	»Det er bedre live«, som 16-årige Theis forklarer i specialet: »Ud fra det perspektiv træder sexting ikke i stedet for sex, men er snarere en mellemregning, inden de unge når deres seksuelle debut,«siger Susanne Tvedergaard Kristensen, som kalder grunddisciplinerne i sexting et »ældgammelt spil«; ungdommens eviggyldige lyst til at flirte med det seksuelle. Nu blot gennem den tilgængelige og allestedsnærværende teknologi.

	Luder eller Madonna?

	Selvom Lasse, som jeg møder på Strøget, engang har sendt et billede til en pige af sig selv i bar overkrop, er det ikke drenge, der er typiske afsendere på sexting-beskeder. I langt højere grad er det pigerne, der smider blusen, duller sig op foran spejlet og trykker ’send’.

	»Sexting er ikke en kønsneutral praksis, men formes i høj grad af en klassisk stereotyp kønsopfattelse, hvor pigerne gerne skal udstille sig selv for drengene og lokke dem til med frække billeder,« siger Susanne Tvedergaard Kristensen.

	Såvel i virkeligheden som i digitalverdenen reproduceres kønsstereotyperne – i følgende dialog fra specialet diskuterer en flok drenge spillereglerne for sexting:

Søren: »Det er så kikset , når drenge sender et billede af deres sixpack… Du kan ikke sammenligne det, når drenge og piger gør det.«

Theis: »Det er lidt frækkere, når piger gør det.«

Mark: »Men med drenge er det bare sådan lidt taberagtigt, synes jeg. Det lyder forkert, men vi er mere sådan… Kvinderne giver til os ik’? Vi sender ikke igen – vi giver feedback.«

	Susanne Tvedergaard Kristensen fortæller, at praksis ofte foregår således, at en dreng spørger en pige, som han flirter med digitalt, om han må få et frækt billede. Det sætter pigen i et dilemma, for hvis ikke hun sender et billede retur, mister hun flirten. Trykker hun ’send’, er hun samtidig velvidende om, at hun afgiver kontrol omkring noget så privat som et nøgenbillede.»Pigen kender faren. Hun ved, at billedet kan havne i de forkerte hænder, alligevel sender hun det. Fordi hun svæver mellem en blanding af fornuftsbaseret distance og en behovsstyret entusiasme,« siger specialets forfatterinde og uddyber: »Det er et klassisk luder/madonna-kompleks, hvor piger må tackle det, at drengene opfordrer dem til at sende frække billeder, samt faren for at blive kategoriseret som en billig luder, hvis deres billede bliver videresendt.« Det er en konstant opvejning af tillid overfor tab af kontrol. Et dilemma, som ifølge flere unge fylder meget i deres hverdag. For de er ikke grænseløse, de kender godt farerne ved sexting og kender flere eksempler på unge, hvis billede er blevet delt og misbrugt mod den fotograferedes vilje. I specialet finder jeg teenageren Sara, som fortæller, hvorfor piger alligevel giver efter for drengenes forespørgsler:

	»Jeg tror, det er, fordi piger er mere bevidste om deres krop og gerne vil have andres accept. De vil være mere sikre på sig selv, så de har brug for selvtillid. Der er rigtig mange, der er usikre på deres krop. Det er derfor, vi gør det, tror jeg«.

	Nøgenfoto er ’no go’

	Selvom billeder af piger med trutmunde, bare maver og push-up-bh for den voksnes blik kan synes seksuelle, handler sexting om selvfremstilling og bekræftelse, mener Susanne Tvedergaard Kristensen.

	Både drenge og piger har nemlig en klar holdning til, at total nøgenhed er for »klamt« og »grænseoverskridende«. Ifølge Magnus på 16, som interviewes til specialet, falder pigerne i værdi, hvis de sender totale nøgenbilleder ud. »Jeg havde taget en række forskellige sexting-billeder med til de unge, som vi kunne tale om, fordi jeg synes, det ville være uetisk at tale om de billeder, de selv havde på deres mobiltelefoner,« siger Susanne Tvedergaard Kristensen og fortsætter: »Og det er interessant, at de billeder, hvor der poseres mest, er dem, som de unge tager afstand fra. Dem kalder de »klamme« og »fake«. De unge er ikke grænseløse i deres digitale flirt. De har en form for spilleregler for, hvordan sexting skal foregå, og de lægger noget andet i billederne end voksne.

	»Og det var det, jeg satte mig for at undersøge,« siger Susanne Tvedergaard Kristensen og fortsætter:»Hvad de unge tænker om fænomenet – helt uden den voksnes løftede pegefinger og advarslerne om, at sexting partout må være farligt«.

	 

Lasse og Emil er opdigtede navne. Deres rigtige navne er redaktionen bekendt

