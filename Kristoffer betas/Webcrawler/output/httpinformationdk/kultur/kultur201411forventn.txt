Fra forventning til fiasko
De professionelle menneskekendere slår til igen – og rammer bemærkelsesværdigt skævt – i det ellers elskelige realityshow ’Gift ved første blik’s anden sæson
 Tredje afsnits bryllupsrejse afsluttes før tid, fordi umuligheden af at sige noget som helst, der bryder den pinlige tavshed frem for at understrege den, fordobles hvert sekund, de er af sted. I fjerde afsnit er Frank og Pia blevet skilt og ude af programmet.


 Jeg har en høne at plukke med Gift ved første blik, som ellers er et program, jeg har både stærke og varme følelser for. Konceptet er gammelt og velafprøvet: Der skal arrangeres nogle ægteskaber, og de skal helst ende så lykkeligt som muligt. Fire eksperter i menneskers adfærd og følelser – en antropolog, en præst, en psykolog med speciale i tilknytningsmønstre og en anden psykolog med speciale i at tale om rationalitet hele tiden – skal ud fra deres samlede menneskekendskab sætte fire par sammen ud af de 400 enlige, der har meldt sig.
De fire par mødes på rådhuset, bliver viet, holder en bryllupsfest med sange, taler og vals, tager på bryllupsrejse og flytter sammen. Seks uger har de til at gennemspille hele kataloget af parforholdsritualer, inden de skal beslutte sig for, om de vil lade sig skille eller fortsætte. Det fine og nervepirrende ved programmerne er, at konfliktstoffet ikke kommer af afgrundsdybe forskelle eller totalt fravær af situationsfornemmelse. Det kommer af sig selv, når deltagerne går rundt det bedste, de har lært, og prøver at stille et eller andet bæredygtigt op med hinanden.
Skilt ved første lejlighed
Jeg sidder for det meste og råber ind i fjernsynet, hvad jeg synes deltagerne skal gøre, når jeg ser den slags tv. Ud over at programmet fortæller nogle nuttede historier om forventninger og følelser, appellerer det nemlig via eksperternes blik på deltagerne også til min perverse drøm om at styre, hvad andre mennesker føler, og hvem de føler for. Selvfølgelig er det for deres eget bedste (som man netop har en rimelig sikker fornemmelse af, hvad er), at man vil blande sig.
Det lækre ved Gift ved første blik er, at man både kan følge deltagerne i deres befippelser og lettelser og eksperterne i deres tilbagelænede bedrevidenhed. Dobbelt op på følelser, der både er intense og helt gratis.
Men i denne programmets anden sæson er det svært ikke at tro, at eksperterne er blevet overtrumfet af lumske castere, der er gået benhårdt efter at sætte nogle par sammen med fiaskopotentiale. En, der gerne vil have børn sættes sammen med en, der ikke vil have flere. En nyforladt mand, der mangler en ’powerkvinde’ til at samle sit sårede ego op, sættes sammen med en, der har været enlig boss i ti år. Det bryllup er ikke et kønt syn. Der er store, fede uoverensstemmelser frem for den almindelige forlegenheds mere uforudsigelige drama.
Producenten på Gift ved første blik, Maya Albana, fastholder i Politiken, at parrene vitterligt er sat sammen af eksperterne ud fra deres samlede ekspertise. Hvis det er sandt, ville jeg gerne høre ekspertpanelet forklare deres valg lidt grundigere. Eventuelt kunne de få at høre, hvad jeg sidder i min sofa og råber. Der er ingen grund til at gøre det sværere for parrene at holde hinanden ud, og det er grove løjer at give programmet et strejf af Kanal 4’s Singleliv.
Gift ved første blik er flyttet fra DR3 til DR1, og det virker i den anledning naturligt, at deltagerne kommer i flere forskellige aldre og fra flere forskellige steder. I de første fire afsnit har man fulgt den 50-årige direktør, Pia, fra Søborg, der matches med 56-årige Frank, der er art director og bor på Bornholm. På en sort væg i hans stilfulde hus står der: »At elske er en kunst«. Frank er en følsom fyr, hvis sidste kæreste forlod ham få måneder inden brylluppet, og hvis venner giver ham hundetræningsagtige kærlighedsråd. Han skal simpelthen droppe det følsomme pis og vise hende, hvem der bestemmer. Det er svært at sige, om det er hende eller ham, der bliver mest klemt i forsøget på at følge det råd. Frank tumler rundt i et spektakulært og nervøsitetsrelateret fravær af situationsfornemmelse og tromler løs med sine forventninger og følelser. I taxaen mellem rådhuset og festlokalet bestemmer Frank, at Pia både skal kende hans sårede følelser for sin ekskæreste og hans udeblevne følelser for hende. Kort efter erklærer han, at hun er den powerkvinde, han vil have.
»At komme videre fra et første møde, der er gået galt, er en kunst,« udtaler psykologen Gert Martin Hald herefter indsigtsfuldt.
Tredje afsnits bryllupsrejse afsluttes før tid, fordi umuligheden af at sige noget som helst, der bryder den pinlige tavshed frem for at understrege den, fordobles hvert sekund, de er af sted. I fjerde afsnit er Frank og Pia blevet skilt og ude af programmet.
Lillemor og grinebideren
Men med dette mismatch ude af verden kan man ånde lettet op og rette opmærksomheden mod de henholdsvis udeblevne, snigende, tilbagetrukne og helt kåde følelser, som Gift ved første blik bugner af, og se, om man kan holde til det.
Peter og Carina begynder at more sig. Lars, der imponerede Jeanette sådan med en hjemmelavet halskæde med yogahilsenen namaste, er gået fra at betegne alting som romantisk til at kalde det meste for hyggeligt og resten for akavet. Katrine og Jakob, der fra begyndelsen har haft en ret ubekymret fest med rollerne som kærlig lillemor og jovial grinebider, har en moderat krise over at foretrække hver sin hjemstavn. Endnu en konflikt, der var lagt op til fra start.
Det skal nok gå delvist okay med de tre par, der er tilbage. Og det varer nok længe, før der kommer et realityprogram med så mange følelser ude at marchere. De meget håndgribelige interessekonflikter er ikke nødvendige; de tager troværdigheden fra de eksperter, der skulle forestille at gøre det så nemt for parrene som muligt. Desuden er den omskiftelige kemi mellem folk mere interessant.
 
’Gift ved første blik’, tirsdage, DR1

