Den rette mand for DR
Michael Christiansen er en effektiv leder med fornemmelse for bløde værdier. Og så er han politisk neutral. Det er lige, hvad DR har brug for, lyder det fra flere sider


 I går udpegede kulturminister Carina Christensen (K) den tidligere chef for Det Kongelige Teater, Michael Christiansen, til ny bestyrelsesformand for DR. 
Den 63-årige jurist, der nu skal spille en central rolle i restaureringen af et svækket DR, er kendt som en effektiv problemknuser. Da han i 1992 satte sig til rette i chefstolen på Det Kongelige Teater, var der alvorligt rod i butikken. Der herskede stor usikkerhed om fremtidige udbygninger, der var underskud i regnskabet, og arbejdsklimaet nærmede sig frysepunktet. Men da Michael Christiansen 16 år senere holdt afskedsreception, kunne han forlade en nationalscene, der havde orden i økonomien, styr på medarbejderne og både nyt opera- og skuespilhus.
Fra flere sider blev han særligt i den først tid på Kongens Nytorv kritiseret for at være en enerådig leder, der regerede teatret ud fra iskolde omkostningsanalyser uden forståelse for fænomenet kunst. Selv har Michael Christiansen heller ikke lagt skjul på, at han var lidt af en hård hund, da han dengang ankom fra en stilling som departementschef i Forsvarsministeriet. Men i adskillige interviews har han også tilkendegivet, at han i løbet af sin tid som teaterchef lærte at integrere mere bløde værdier i sin ledelsesstil. Selv om han aldrig blev en decideret hyggeonkel.
En levende organisme
Fornemmelse for de bløde værdier kan Michael Christiansen gøre god brug af som ny bestyrelsesformand, mener Christian S. Nissen, der var generaldirektør i DR fra 1994 til 2004 og kalder udnævnelsen af den tidligere teaterchef "et ualmindelig godt valg".
"I kraft af sine 16 år på Det Kongelige Teater er han blød på de rigtige steder. Forstået på den måde, at han har den empati og forståelse, der er brug for, fordi en institution som DR foruden at være effektiv og økonomisk ansvarlig også skal kunne rumme sådan nogle vilde og mærkelige mennesker, som journalister jo er," siger Christian S. Nissen. 
Det er journalisten Jette Hvidtfeldt enig i. Hun sidder i Journalistforbundets medieudvalg, har tidligere været ansat i DR, og sammen med Lars Rugaard udgav hun i 2000 bogen DR i Ørestaden. 
"DR er ikke en virksomhed, der skal udvikle et eller andet ensartet produkt. Institutionen er en levende organisme, der består af levende mennesker. Og hvis ikke de har det godt, så kan de ikke være kreative. Jeg siger ikke, at de skal pakkes ind i vat. Men en bestyrelsesformand skal være med til at sikre, at de har ordentlige arbejdsvilkår, så de kan tænke nyt og anderledes."
Politisk neutral
Omvendt er det også en fordel for DR, at Michael Christiansen er en karakterfast leder, understreger Christian S. Nissen.
"Han har jo tunge, relevante ledelseserfaringer fra en institution, der er lige så vanskelig at styre som DR. Og det er vigtigt, for han skal kunne forsvare DR udadtil, men også udvise den nødvendige konsekvens indadtil," siger den tidligere generaldirektør og peger på, at Michael Christiansen fra sin tid i centraladministrationen og på Det Kongelige Teater har et grundigt kendskab til det politisk-administrative system, som DR skal spille sammen med.
Men samtidig er det et plus, at DR's nyudnævnte bestyrelsesformand er politisk neutral:
"Michael Christiansen er ubundet af partipolitik. Og det anser jeg for at være en fordel," siger Christian S. Nissen med henvisning til Torben Dalby Larsen, der har været fungerende formand for DR's bestyrelse, siden Mogens Munk-Rasmussen sidst i juni blev tvunget til at forlade pladsen efter revisorundersøgelsen af DR's byggeri i Ørestaden. Torben Dalby Larsen, der er administrerende direktør for Dagbladet A/S, blev i 2006 placeret i DR's bestyrelse af Venstre, som han er medlem af, og partiet har med al tydelighed signaleret, at han var deres kandidat til den permanente formandspost.
"Torben Dalby har klaret det fremragende. Og jeg mener ikke, det i hans tid som bestyrelsesformand har skadet DR, at han er politisk forankret. Men jeg mener, det på sigt er en fordel, at bestyrelsesformanden er neutral. For på den ene side skal han fungere i et godt samspil med regeringen og Folketinget, og på den anden side skal han kunne holde politikerne på afstand," siger Christian S. Nissen.
Armslængdeprincippet
Samme vurdering lyder fra Anker Brink Lund, der er professor i medieledelse ved Copenhagen Business School. Han synes, valget af Michael Christiansen "virker som en driftssikker løsning" og tilføjer:
"Den væsentligste opgave bliver at sikre armslængde-princippet, så de politisk valgte bestyrelsesmedlemmer og partiernes medieordførere ikke blander sig for meget i den daglige drift."
Også internt i DR er der tilfredshed med, at Michael Christiansen ikke er parti-politisk forankret:
"Jeg aner ikke, hvad han stemmer på, og det synes jeg er rart. Det passer godt ind i de betingelser, vi arbejder under. Vi skal være objektive. Og det er vigtigt at holde afstand til politikerne på Christiansborg," siger Mogens Rubinstein, der er journalist på DR og medlem af den bestyrelse, som Michael Christiansen nu bliver formand for.

Leder på Bagsiden

