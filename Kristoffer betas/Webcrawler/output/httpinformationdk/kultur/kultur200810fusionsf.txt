Fusionsfrygt blandt Kaleidoskops ansatte
På teatret Kaleidoskop undrer nogle af de ansatte sig over, at formanden for deres egen bestyrelse opfordrede teatrets kunstneriske leder til at søge en anden stilling. Og nu hvor Martin Tulinius har fået stillingen som leder af Camp X, gør bestyrelsen ikke det mest naturlige: Nemlig straks at slå stillingen som leder af Kaleidoskop op
-Jeg har i 30 år arbejdet for, at en teaterdirektør ikke sidder mere end 10 år i den samme stilling. Det synes jeg er i hele teatermiljøets interesse-, siger Litten Hansen, bestyrelsesformand på Kaleidoskop.


 Fredag i sidste uge blev det offentliggjort, at Martin Tulinius, der i 13 år har været kunstnerisk leder på teatret Kaleidoskop, bliver den nye leder af teatret Camp X. 
På Kaleidoskop glæder medarbejderne sig på Martin Tulinius' vegne, men flere af dem frygter, at det får konsekvenser for dem og deres arbejdsplads. Og det kan meget vel ske. Ifølge Informations oplysninger arbejder Kaleidoskops bestyrelse nemlig på en fusion mellem Camp X og Kaleidoskop, med Camp X som den store fisk. 
Fusionsplanerne afvises af bestyrelsens formand, Litten Hansen, men Informations oplysninger bekræftes af scenemester Sophus Friis Mathiasen. Han fortæller, at medarbejderne på et møde i fredags blev orienteret om bestyrelsens planer. 
"Vi har af formanden for bestyrelsen fået at vide, at der arbejdes på en fusion med Camp X," siger Sophus Friis Mathiasen. 
De bekymrede medarbejderes frygt styrkes af, at bestyrelsen ikke straks har slået stillingen som kunstnerisk leder på Kaleidoskop op. På et møde i fredags orienterede bestyrelsen medarbejderne om udpegelsen af Martin Tulinius og om Kaleidoskops situation.
"Oven på dette har vi meddelt bestyrelsen, at vi mener, at det mest naturlige ville være straks at slå stillingen som kunstnerisk leder op," siger Sophus Friis Mathiasen, der også er medarbejdernes repræsentant i bestyrelsen. 
Sæsonen kan tabes
Kaleidoskop er et kommunalt støttet teater, der hører under ordningen 'små storbyteatre' og er meget afhængige af supplerende støtte til hver enkelt forestilling fra Kunstrådets Scenekunst-udvalg. Mange af stykkerne, der opføres på scenerne K1, K2 og K1/2, er samarbejder med eksterne teaterkompagnier.
"Det er vigtigt, at vi signalerer over for dem, at vi arbejder på en hurtig og positiv afklaring, så kompagnierne og vi kan fortsætte med de planlagte forestillinger, som scenekunstudvalget har tildelt støtte, alternativt kan de miste et spillested på et sent tidspunkt, og vi kan tabe den kommende sæson på gulvet," siger Sophus Friis Mathiasen.
Formanden for Kaleidoskops bestyrelse er Litten Hansen. Siden juli har hun ligeledes fungeret som konstitueret direktør på Camp X. Hidtil har de ansatte ikke haft grund til at rejse spørgsmål om, hvorvidt hun kan bevare habiliteten under de forskellige kasketter, men nu begynder Sophus Friis Mathiasen at tvivle: 
"Hun har fortalt helt åbent, at hun selv har opfordret Martin til at søge stillingen som leder af Camp X. Og det undrer mig, at hun som formand for en teaterbestyrelse opfordrer sin egen kunstneriske leder til at søge en anden stilling," siger han.
En scene til Camp X
Camp X er et statsstøttet teater, der hører under sammenslutningen Københavns Teater. Umiddelbart virker det derfor som en svær øvelse at gennemføre en fusion med et mindre kommunalt teater, men med udpegelsen af Martin Tulinius som leder af Camp X er vejen måske mindre besværlig. Derudover har Martin Tulinius i forbindelse med udpegelsen udtalt, at det er et stort ønske for ham og de to andre ledere, at man skaffer en permanent anden scene til Camp X, der lige nu har til huse på både Aveny-T og Rialto Teatret. Hvis Kaleidoskop-bestyrelsens ønske opfyldes, bliver en af deres scener måske hjemsted for Camp X.
Men formanden for bestyrelsen, Litten Hansen, afviser, at bestyrelsen skulle arbejde på en fusion med Camp X:
"Vi arbejder med tre forskellige scenarier. Det har vi orienteret medarbejderne om, men jeg kan ikke sige, hvad de tre scenarier er, da vi først skal drøfte det i bestyrelsen. Der kommer ikke noget herfra før til december. Men en fusion med Camp X er ikke et af de scenarier." 
Formanden afviser
Litten Hansen siger, at det er usandt, at hun skulle have meddelt medarbejderne, at bestyrelsen arbejder på en fusion.
"Det ved jeg ikke, hvor de har fra, men det er i hvert fald ikke fra mig."
- Har du opfordret Martin Tulinius til at søge stillingen som kunstnerisk leder på Camp X?
"Ja, det er korrekt. Jeg syntes, at han burde have fået den første gang, han søgte den, så det var oplagt, at han søgte igen."
- Du sidder som formand for bestyrelsen i Kaleidoskop og skal varetage Kaleidoskops interesser. Hvordan er det i Kaleidoskops interesse, at du opfordrer en succesfuld leder gennem 13 år til at forlade sin stilling?
"Jeg har i 30 år arbejdet for, at en teaterdirektør ikke sidder mere end 10 år i den samme stilling. Det synes jeg er i hele teatermiljøets interesse."
- Men nu er det jo specifikt Kaleidoskops interesser, du skal varetage som formand for bestyrelsen?
"Det mener jeg også, at jeg gør ved at skabe noget dynamik."
- Det vil sige, at medarbej-derne ikke behøver at frygte for den kommende sæson?
"Hvad er det for et spørgsmål?"
- Medarbejderne undrer sig over, at I ikke straks slår stillingen som kunstnerisk leder op, så den kommende sæson kan sikres.
"Vi arbejder på en hurtig afklaring, men der slipper ikke noget ud før december."
- Medarbejderne oplever, at I ikke var modtagelige for ideen om straks at slå stillingen op?
"Vi arbejder med tre scenarier, og vi kan ikke lægge os fast på ét af dem, før vi har drøftet det i bestyrelsen."
- Men har medarbejderne ikke ret i, at det mest naturlige ville være straks at slå stillingen op?
"Det har jeg ingen kommentarer til. Jeg kan kun sige, at vi i bestyrelsen arbejder på en hurtig afklaring." 
Habilitet
- Nu sidder du med to kasketter i denne sag som konstitueret direktør på Camp X og som formand for bestyrelsen på Kaleidoskop ...
"Nej, jeg sidder ikke med to kasketter. Jeg har ikke haft noget med beslutningen om udpegelsen af Martin Tulinius at gøre. Jeg er alene ansat som administrerende chef på Camp X. Og jeg har to gange stillet mit mandat til rådighed i bestyrelsen på Kaleidoskop, og en enig bestyrelse har afvist det. De ville beholde mig som formand."
- Men hvorfor har du stillet dit mandat til rådighed, hvis du ikke mener, at du har et habilitetsproblem?
"Ja, fordi sådan én som dig ikke skulle sætte spørgsmålstegn ved det."
Sophus Friis Mathiasen fastholder over for Information, at Litten Hansen meddelte medarbejderne på mødet i fredags, at et af scenarierne, som Kaleidoskop-bestyrelsen arbejder på, er en fusion med Camp X.


