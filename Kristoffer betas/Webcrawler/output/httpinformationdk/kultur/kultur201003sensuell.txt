Den sensuelle mand
Danseren, koreografen og forfatteren Eske Holm fylder 70
Multikunstneren Eske Holm fylder 70. Han mener blandt andet, at 'al national kunst er dårlig. Al god kunst er international'.


 Bogtitler tegner også et portræt af forfatteren. Her er en buket af titler: Den maskuline mystik. Forårsbølger. Fædre, sønner og elskere. Den erotiske handel. Kroppen er ikke en maskine.
Man begynder at ane et portræt af det, der en gang var et modefænomen under navnet 'den bløde mand'. I Eske Holms tilfælde er det dog snarere 'den sensuelle mand.' Den kongelige danser, solodanser og koreograf har viet sit liv til glæden ved kroppens udtryk. Eske Holm har stået for nyfortolkning af Stravinskys balletter 'Ildfuglen', 'Argón' og 'Sâcre du Printemps'. I 1970'erne drev han sit eget danseteater 'Pakhus 13', og i de senere år har han været drivende kraft i teaterselskabet 'Russia! Russia!'
Gennem alle årene har Eske Holm rejst land og rige rundt og holdt inspirerede foredrag. I sit katalog tilbyder han bl.a.: 'Barndommen som sexobjekt (Små sild)'. Det uddyber han således: »Hvad i alverden skal vi fortælle vore små tøser, når den kommercielle sexindustri med alle dens emblemer, plakater, musikvideoer og sexede tøj truer vore børns naturlige blufærdighed.«
Han er også klar med et foredrag om sit gamle bogemne 'Den maskuline mystik'.
Tåler ikke det moderne
I foredraget håner han genkomsten af en fortidig mandetype: »Han tåler ikke at blive kritiseret, få modspil. Han tåler ganske enkelt ikke mødet med en moderne, stærk og spændende kvinde. Det er tøsedrengen, der vender tilbage.«
Eske Holm affyrer denne salve: »Jeg forstår ikke, hvilken kvinde der kan være interesseret i at holde på en sådan idiot.«
Eske Holm har også været en flittig kronikskribent. Senest har han mindet om den kulturradikale Poul Henningsens ord: »Al politisk kunst er dårlig. Al god kunst er politisk.«
Eske Holm bygger videre med ordene: »Al national kunst er dårlig. Al god kunst er international.«


