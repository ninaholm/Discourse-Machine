Feministen, der blev pornostjerne
I USA har den 19-årige elitestuderende og feminist Miriam Weeks sat gang i en heftig debat med sin karriere som pornostjerne. ’Jeg beder folk om at dekonstruere grunden til, at de behandler den kvindelige seksualitet med en sådan foragt,’ lyder hendes egen opfordring
 I et indlæg i onlinemagasinet xoJane forklarer Miriam Weeks sin beslutning om at arbejde som pornoskuespiller. Artiklen kan læses her


 Kan man være elitestuderende på en af USA’s mest prestigefyldte universiteter, have en drøm om at blive advokat med speciale i kvinders rettigheder og samtidig tjene til sin uddannelse ved at lave pornofilm? Ikke ifølge mange amerikanske kommentatorer. Ikke desto mindre er det præcis, hvad 19-årige Miriam Weeks gør. Til daglig læser hun kønsstudier og sociologi på første år på det prestigefyldte Duke University, hvor hun får rene 12-taller. I skoleferier og weekender optræder hun i pornofilm under aliasset Belle Knox for at tjene til de skyhøje undervisningsgebyrer, som private eliteuniversiteter som Duke University opkræver. Og ikke nok med det – hun forsvarer sit arbejde som pornoskuespiller og siger, at hun føler sig mere respekteret i pornobranchen end i et job som servitrice – eller blandt sine medstuderende, der har udsat hende for en sand hetz, efter det kom frem, hvordan hun tjener til sine studier.
Sagen om Belle Knox har udløst et nationalt ramaskrig og bragt sindene i kog blandt såvel feminister som konservative i USA. For hvordan skal man rubricere Miriam Weeks? På den ene side repræsenterer hun fortællingen om en intelligent, driftig sexarbejder, der bliver slutshamet af fordomsfulde kvinder og hykleriske mænd, hvoraf sidstnævnte på én gang fordømmer hende og storforbruger de film, hun medvirker i. På den anden side fremstår hun som en naiv, ung pige, der bliver udnyttet (et af Knox’ specialer er rough sex) af en skruppelløs sexfilmindustri og et samfund, der synes besat af pornografi.
Har du undertøj på?
Med overskrifter som »Beklager Belle Knox, porno undertrykker stadig kvinder« og »Dukes førsteårs-pornostjerne skammer sig ikke – og det bør hun heller ikke« er fronterne trukket skarpt op. Og Weeks, der både er veltalende, velklædt og synes upåvirket af kritikken, har stillet op i adskillige talkshows og forsvaret sin beslutning om at lave porno.
»Hvis jeg var din far, ville jeg sluge en cyanidpille lige nu,« sagde tv-lægen Dr. Drew, da Weeks gæstede hans program. I det populære talkshow The View anklagede skuespilleren Sherri Shepherd Weeks for at have lært sine feministiske fraser udenad og udbrød om hendes pornokarriere: »Det knuser mit hjerte. Det knuser simpelthen mit hjerte.« Radioværten Howard Stern nøjedes med at spørge Weeks, om hun havde trusser på under interviewet.
 I et indlæg i onlinemagasinet xoJane forklarer Miriam Weeks sin beslutning om at arbejde som pornoskuespiller. Artiklen kan læses her

Dertil kommer debatten på de sociale medier og online communities. En diskussionstråd på siden CollegiateABC tagget ’Duke University’ er over 20 sider lang og har titlen: »Førsteårsstuderende pornostjerne. Hvis du har knaldet hende, så meld dig her.« Weeks har modtaget dødstrusler, voldtægtstrusler, opfordringer til at skære sig i håndledene. Navnene på hendes forældre, søskende og andre familiemedlemmer i hjembyen Spokane, Washington, er blevet offentliggjort, og der er en underskriftsindsamling i gang for at få Weeks smidt ud af Duke. Hun er blevet kaldt alt fra »en luder, der skal forstå konsekvenserne af sine handlinger« til »en lille pige, der ikke forstår, hvad hun har gang i«.
Sidste måned blev diskussionen atter aktualiseret med 19-årige Alyssa Funkes tragiske selvmord. Funke var ligesom Knox en såkaldt straight A student med en pornofilm i bagagen. Da Funkes gymnasiekammerater opdagede filmen, begyndte de at sende hende hadefulde beskeder på Facebook og Twitter, hvor de kaldte hende »luder« og »prostitueret«. Funke, der tidligere havde lidt af en depression, skrev kort inden sin død på Facebook:
»De folk, der misunder og hader dig mest, er dem, der stalker dig mest på de sociale medier, så hey hi hello hvordan går det, den her er til jer.«
I sine sidste tweets refererede hun til sin nye ’kendisstatus’ som pornostjerne. Derpå tog hun ud på familiens båd og skød sig selv med et haglgevær.
Samfundet indoktrinerer piger
I modsætning til Alyssa Funke er Weeks ikke bukket under for presset. Tværtimod. I et indlæg i onlinemagasinet xoJane forsvarer hun sin ret til at arbejde i et fag, der er fuldkommen lovligt, og anklager sine kritikere for at stigmatisere kvinder for at udtrykke deres seksualitet. Hun bebrejder det amerikanske samfund for fra en tidlig alder at lære piger, at sex er skamfuldt og nedværdigende, og husker, hvordan hendes mor, da Weeks var fem år gammel, lærte hende, at hvis hun onanerede, ville hendes kønsorganer falde af.
»Den mest besynderlige opfattelse, jeg blev indoktrineret med, var, at sex er noget, kvinder ’har’, men som de ikke skal ’give væk’ for tidligt. Som om der kun er en vis mængde sex i en kvinde, at sex er noget, hun gør for en mand, hvilket nødvendigvis medfører, at hun mister noget af sig selv og derfor skal være virkelig varsom med, hvem hun ’giver’ det til,« skriver Weeks.
»Kvinder forventes at være uskyldsrene og ærbare, men samtidig seksuelt dragende og tilgængelige. Hvis en kvinde ikke dyrker sex efter en date, bliver hun stemplet som en snerpe. Hvis hun dyrker sex, bliver hun senere omtalt som en luder. På den måde opstiller samfundet en norm, hvor kvinder simpelthen altid vil være tabere,« fortsætter hun og tilføjer, at kvinders jomfruelighed dermed kommer til at definere, hvem de er som mennesker.
»Jeg beder folk om at dekonstruere grunden til, at de behandler den kvindelige seksualitet med en sådan foragt,« skriver hun.
Ifølge Weeks handler det om, at patriarkatet frygter den kvindelige seksualitet, og at denne derfor skal holdes nede.
»Det, at en kvinde overskrider normen og tager ejerskab over sin egen krop – for det er, præcis hvad porno er, ligegyldigt hvor voldsom sex der er tale om – udgør tilsyneladende en trussel mod de dybt indgroede kønsnormer, der polariserer vores samfund,« skriver hun og beder om, at hun og alle andre sexarbejdere bliver behandlet med værdighed og respekt.
Hun anerkender, at ikke alle kvinder i pornobranchen har samme positive oplevelse som hun selv og mener, at den eneste måde, man kan gøre vilkårene bedre for de pågældende kvinder, er ved at fjerne det stigma, der følger af at arbejde i sexindustrien. Selv siger Weeks, at pornobranchen ifølge hendes erfaringer »udelukkende er støttende, ophidsende, spændende og selvstændiggørende«, og at den er noget, der bringer hende »ubegribelig glæde« – »min kærlighed, min lykke, mit hjem«.
Det er måske en sandhed med modifikationer.
Slået på settet
Det hele begyndte, da Weeks fandt ud af, at hendes forældre ikke længere kunne betale undervisningsafgifterne på Duke. De anbefalede hende at tage et privat lån, men Weeks havde ikke lyst til at blive forgældet og bruge de næste mange årtier på at betale af på sit studielån. Et års studier på Duke koster i omegnen af 260.000 kroner, hvis man vel at mærke betaler den reducerede pris, som bevilges studerende, hvis forældre har en typisk middelklasseindkomst. Ellers er prisen 340.000 kroner om året. Samtidig vidste Weeks, der i sin gymnasietid havde arbejdet som tjener, at det ville være så godt som umuligt for hende at finde et job, hvor hun tjente nok til at betale undervisningsgebyrerne. Bortset altså fra, hvis hun blev pornoskuespiller.
Ideen fik Weeks, der efter eget udsagn har set porno, siden hun var 12 år og identificerer sig som biseksuel, da hun spøgte med det over for sin værelseskammerat på Duke. Da tanken først havde manifesteret sig, begyndte hun at overveje det seriøst. Hun googlede ’hvordan bliver man pornostjerne’, og i løbet af få dage havde hun landet sit første job i New York. Til 6.500 kroner per scene. »Jeg var liderlig. Jeg kan huske, at jeg tænkte: ’Det her bliver virkelig hot’,« siger Weeks i et interview med Rolling Stone Magazine.
Optagelserne endte imidlertid med at være traumatiserende for Weeks, der blev slået og nedgjort på settet i New York. Da instruktøren opdagede, at hun havde cutting-ar på låret, der dannede ordet ’fat’, begyndte han at kalde hende fed. »De prøver at finde dit svage punkt og fucke med dig,« siger Weeks. Alligevel blev hun ved – hun havde brug for pengene – og fik kontrakt med et mere velrenommeret bureau, som bookede hende til fem scener i Los Angeles. Ingen, hverken hendes venner eller familie, vidste hvad hun lavede.
»Jeg ville ikke bebyrde min familie. Jeg ville være så anonym som muligt og bare tjene pengene, jeg var ikke ude efter nogen stor karriere i branchen,« siger Weeks. »Jeg så sådan på det: ’Der er hundredvis, hvis ikke tusindvis af pornostjerner. Hvad er chancerne for, at nogen over- hovedet lægger mærke til mig?’« Så tilføjer hun: »Jeg kan godt se, at det var meget naivt.«
Genkendt af medstuderende
Mindre end to måneder senere, da Weeks vendte tilbage til Duke efter juleferien, fortalte en ven, at han havde genkendt hende i en pornofilm. Weeks bad ham om at holde tæt, og det lovede han. Dagen efter var rygtet alligevel ude på hele skolen. Og så brød helvede løs. Derpå fulgte mediecirkusset.
I dag kan det være svært at finde ud af, hvem Miriam Weeks er, og hvor meget af hendes porno-alter ego, der er spil for husarerne (og dermed pornokarrieren), og hvor meget de to personligheder smelter sammen. Klikker man sig ind på Belle Knox’ twitterprofil, præsenteres man for et forunderligt miks af pornografiske billeder, teasere for pornofilm og så links til feministiske artikler om transkønnethed, genderqueerness og seksualundervisning.
Tweets som »Mmmm, I love getting #throated« og »My Bangbus scene is out! I fucked 4 guys hehehe« vidner om, at Weeks har taget sin pornoidentitet på sig og nu til fulde udnytter den stjernestatus, som hendes historie har givet hende. I april solgte hun sine trusser på sexmessen Exxxotica til højestbydende, ligesom hun er vært på reality-serien The Sex Factor og har udsendt en linje af sexlegetøj, til hvilken hun har fået taget aftryk af sine nedre regioner og sin mund. Samtidig skriver hun essays og feministiske manifester, og håber en dag at blive gift, få børn og blive advokat med speciale i kvinders rettigheder.
Flere kritikere sætter spørgsmålstegn ved hendes troværdighed. Således bemærker Ruth Marcus fra Washington Post den sårbarhed, der ligger bag Weeks’ beslutning om at lave porno og kalder hendes indlæg i xoJane for en »falsk feministisk, ’hør-mig’-brølende brovten om at gå til kamp mod slutshaming«. I L.A. Times kalder Charlotte Allen Weeks for »mestermanipulator med feministiske buzzwords« og en »talentfuld selvpromoverende pr-hund, som har fundet ud af, hvordan man kombinerer et udsøgt retorisk miks af feministisk fromhed, tårepersende selvmedlidenhed og hæmningsløs ekshibitionisme og således skaber sig en lukrativ, om end formodentlig kortlivet kendiskarriere«. Hun betvivler sågar Weeks’ pengebehov med henvisning til de dyre yogabukser, hun har på i et interview, ligesom hendes iPad Mini og designertaske tjener som argument for, at hun slet ikke bruger sine porn money til at betale for undervisningen på Duke.
Men kritikken bider ikke på Weeks:
»Jeg har ingen planer om at holde op med at lave porno, og jeg nægter at lade uvidende mennesker nægte mig den uddannelse, jeg har arbejdet så hårdt for at få. Jeg har tænkt mig at gøre den færdig, jeg har tænkt mig at forfølge mine drømme, og jeg vil forhåbentlig inspirere til forandring i en verden formet af kønsnormer og sexisme. Prøv bare at stoppe mig!«

