På sporet af et litterært fantom
Portræt. Mikkel Thykier blev som 20-årig udråbt til sin generations nye store digter. Det er 13 år siden. Hvad er der blevet af ham?


 Da Mikkel Thykier som 20-årig debuterede i 1997 med digtsamlingen Skyggerne er kun flygtige, blev han udråbt til sin generations nye digter.
Både anmeldere og kolleger bøjede sig i støvet, han modtog Klaus Rifbjergs debutantpris, og ifølge flere kritikere er Mikkel Thykier den måske mest begavede elev, der nogensinde er gået ud af Forfatterskolen.
Men hvor blev Mikkel Thykier af? Denne belæste, sprogligt opfindsomme digter. Det er lidt svært at svare på. For han blev ikke af. Faktisk har han siden sin debut formentlig udgivet over 40 værker, men hvad er et 'værk'? Og hvad betyder 'formentlig'?
Det sidste først: Mikkel Thykier formodes at være ophavsmand til adskillige værker, der har floreret i ganske få eksemplarer og er udgivet anonymt.
I 2008 modtog flere, blandt andet anmelder på Information Tue Andersen Nexø, anonymt en bog: Dagens ansigt. Allie Mae. Det var et langt essay om længslen efter at slippe væk fra »den civile identitet«. Bogen havde ikke noget isbn-nummer, ingen afsender og kunne hverken købes i boghandlen eller på nettet. Den blev ikke udsendt til anmeldelse og florerer formentlig kun i et par hundrede eksemplarer. Det var med en vis undren, at Andersen Nexø måtte konstatere, at en så velskrevet og tankevækkende bog nægtede at indgå i den litterære offentlighed. Dagens ansigt. Allies Mae er ikke det eneste værk, Mikkel Thykier temmelig sikkert har udgivet på den måde.
Og hvad er et værk? Nogle af hans værker er lydværker opført en enkelt gang. Andre kopier af et håndskrevet manus, andre igen er skrifter om andre digtere eller filosoffer. Nogle kommer i gennemsigtige poser.
I forbindelse med den anonyme udgivelse Struktur. 16 objekter (2003) fra det lille forlag Basilisk, skrev Tue Andersen Nexø: »Ingen andre yngre digtere skriver med en så fuldstændig sikkerhed, ingen andre rammer så ubesværet en preciøs og fuldfed, i bedste forstand klassisk skønhed i deres digte.«
Mistillid til poesien
»At være talsmand for mig selv er ikke en mulighed,« skrev Mikkel Thykier, da jeg bad om et interview. Derfor spurgte jeg Weekendavisens anmelder Lars Bukdahl, der længe har forsøgt at finde hoved og hale i dette sære forfatterskab.
»Mikkel Thykier er et ualmindeligt poetisk naturtalent. Der er en særlig renfærdighed i den måde, han sirligt indfanger meget små bevægelser og fænomener i verden,« siger Bukdahl, der åbenbart er udset til at bogføre Thykiers produktion. En gang sendte Thykier en stor pakke med egne manuskripter og optegnelser til en afdød fluxuskunstner i USA - med Bukdahl som afsender. Som planen formentlig var tænkt, blev pakken returneret til Bukdahl, da den amerikanske modtager var død.
»Det var åbenbart Mikkels måde at sende det til mig på,« siger Bukdahl, der på sin blog har lavet en slags liste over Thykiers værker, og endda fået digteren til at supplere med de manglende.
»Disse naturtalenter får måske en mistillid til poesien, den kommer for nemt til dem. Thykier har som kun 22-årig i en tekst i Dansk Noter kritiseret sin egen roste debutsamling sønder og sammen. Mens vi andre flasher os for at få vores værker ud, afstår Mikkel fra at indgå i et kommercielt system, selv sin egen signatur har han udraderet i flere værker. Den mytiske status, der opstår omkring ham, er én, vi andre skaber. På den anden side, når man er så intelligent, som han er, må man vide, at jo mere, man forsøger at blive ingen, jo mere bliver man nogen, i hvert fald når man har så stort et talent. Så der er jo også et element af negativ performancekunst i det, han laver.«
Thykier er, ifølge Bukdahl, ikke forsvundet. Man skal ikke undervurdere den lille litterære offentlighed af kritikere og digtere under 40, der læser ham og er meget optaget af ham. Thykier er en slags digternes digter. Bukdahl går så vidt som til at sammenligne ham med Søren Kierkegaard, der gik rundt i København på sin egen tid og kun var kendt af få, han havde også pseudonymer, og så havde han efter sigende en skrivepult i hvert rum, for han skrev hele tiden. Det gør Mikkel Thykier også. Han har ganske vist haft en længere periode i 00'erne, hvor vi ikke hørte så meget til ham - den periode er også en del af myten, for han har skrevet hele tiden, bare ikke offentliggjort - men så begyndte han igen at udgive bøger på forlag.
Lars Bukdahl er ikke i tvivl om, at der vil blive skrevet afhandlinger om Thykier, og at han også læses om 100 år. Men han ville også synes, det var fint, hvis en bogklub fandt på at udgive nogle af Thykiers bøger til en bredere offentlighed. Eller hvis man inviterede ham til offentlige forelæsninger om litteratur, og blev ved med at gøre det, til han sagde ja. Og så ville Bukdahl ønske, at Thykier ville skrive nogle flere rene reelle digte som i debuten.
»Men det synspunkt vil Thykier uden tvivl opleve som vulgært,« siger Bukdahl.
Jublende
I 2002, fem år efter debuten, modtog Mikkel Thykier Strungeprisen. Da havde han netop udgivet en slags roman. Eller en dialog i monologisk form, Daglig tale.
Bogen er et miks mellem langdigt, kortroman og teatermonolog. Den fremstår som en dialog mellem Frederik og Emily, som udspiller sig i Frederiks lejlighed, og tiden går baglæns. For klokken er 00.07 ved bogens begyndelse og 18.12 ved dens slutning. Men historien kan læses både forfra og bagfra. I øvrigt er det kun Frederik, der taler, Emily ånder, fniser, gaber. Han slår hende også ind i væggen. Tonen er ligefrem, af og til brutal, af og til sarkastisk eller bitter. Teksten består af replikker, et par regibemærkninger og et ur, der tikker. De bærende tematikker er vold, seksualitet, prostitution, passion, køn, begær, barndom, forførelse, forelskelse.
Mikkel Thykier er ikke nem læsning, og både form og indhold sætter læseren på prøve.
Om Daglig tale skrev anmelder Mikkel Bruun Zangenberg: »Thykier udskærer en lille luns jublende intimitet fra sit unge liv, og ja, det føles halvt som blufærdighedskrænkelse at læse dets boblende brokker og runer, dets sene kys og skabrøse løgnehistorier. Det er tæt ved at være en af de mest interessante bøger, jeg har læst det sidste halvår, medregnet Blanchot, Thukydid, Céline og Hitler. Jeg beder en sagte bøn om, at Thykier ikke dør for tidligt.«
Da Thykier i år udgav den essayistiske prosabog Refleksioner i guld og bly på det lille forlag Anblik, noterede anmelder Erik Skyum-Nielsen sig, at den unge digter, der var berømt og berygtet for at kanalisere sin originalitet ud i digteriske projekter, der kun fandtes som rygter eller i cirkulationseksemplarer som samizdat-publikationer i det nu nedlagte Sovjet, tilsyneladende på det seneste har lært at leve med bogformen.
Refleksioner i guld og bly er dels en dissektion af, hvad poesi er, som noget der overskrider lyrikken og digtet, dernæst en analyse af Morti Vizkis forfatterskab med inddragelse af egyptisk kunst, kultur og civilisationsforståelse.
Ungdommeligt naivt
Det er nu ikke alle, der deler begejstringen for Mikkel Thykiers litteratur. Anmelder på Sentura, Tina Charlotte Møller, opfatter digtsamlingen Godmorgen, Columbus, der udkom på Gyldendal i 2009, som en »skrøbelig konstruktion, som kun er bæredygtig, så længe den understøttes af et elitært universitært læserpanel med hang til blodfattige, usensuelle og verdensfjerne abstraktioner«. Det samme, mener hun, gælder for Blanchot, som værket er inspireret af. Hun skriver videre: »(Sam)talerne strider sig stædigt sendrægtigt og i løsrevne scener fremad mod sidste side med ungdommeligt naive betragtninger over tilnærmelsesvise møder, over køn, med- og mellemmenneskelighed eller mangel på samme.«
Hun oplever teksterne som lige så uvedkommende og indholdsløse, som den smalltalk man kan høre i en overfyldt bus fra universitetet en mandag i regnvejr eller i pausen under et litterært undergrundsarrangement for wannabees en torsdag på Nørrebro.
»Der skal nok være dem, der vil klappe i hænderne, fordi det i udpræget grad lykkes Thykier at mime den sprogets og skriftens truende tomhed og magtesløshed som middel til at nå den anden (i eksistentiel og eksistentialistisk forstand), som Blanchot åbenbart er så optaget af. Jeg er bare ikke en af dem. Jeg må opfatte Godmorgen, Columbus som ren konstruktionslitteratur, form for idéens skyld eller med andre ord endnu et eksempel på den konceptkunst, jeg elsker at hade,« slutter hun.
Bestræbelse på intimitet
Christel Wiinblad er selv digter, og hun har svært ved at placere Mikkel Thykiers skriftmetode i >en traditionel litterær tradition.
»Skriften fra denne forfatter > hører til i en helt anden historie og sammenhæng. Jeg tænker selvfølgelig på >forfattere som Bataille, Blanchot og på Emily Dickinson og Lars Norén, men egentlig opererer Thykiers poetisk/arkæologiske skriftmetode sig et helt andet sted hen,« siger hun. Hun opfatter forfatterskabet som en gave og en begivenhed, som meget få kender omfanget af. En særlig gigantisk skrift, som hun kalder det. For der udgives i forvejen virkelig mange bøger og anden slags skrift udenfor de store veletablerede forlag.
»Og så er der >forfatterskabets tilstræbte anonymitet, som nærmest vel kan siges at være blevet et lidt for tydeligt navn, en lidt for tydelig afsender, et lidt for tydeligt stempel. Måske ikke. Men >fordi det >kan tolkes som krukkeri, som manér eller som en overfølsom privathed, eller som et egentlig forvokset egos måde at gøre sig til på, opfattes det måske netop som et gigantisk jegs selviscenesættelse. Det er ikke retfærdigt. >En sådan tolkning, mener jeg, er fuldstændig irrelevant,« siger Christel Wiinblad.
Men hun kan godt forstå, at den slags >poetiske bestræbelse >eller >metode virker pirrende og interessant og er nem at spekulere i og hurtig at >dømme.
»Jeg opfatter nærmere  denne anonymitet som en bestræbelse på intimitet og netop ikke som tilstræbt distance. Jeg forstår den som en måde at >komme i øjenhøjde med >læseren på, sammen at trænge ind i et fælles sted, dér hvor man er til uden > navn, uden jeg og uden ydre identitet. >Dét sted i skriften. Eller i ånden måske,« siger hun.
Som Lars Bukdahl siger, er Thykier måske et sted i sit forfatterskab i både form og indhold lige nu, som sagtens kan have ændret sig om ti år.
Uforudsigelighed er måske det eneste, man kan føle sig sikker på.


