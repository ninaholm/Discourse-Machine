Mahler-festivitas for fulde sejl
100-året for Gustav Mahlers død har i maj givet anledning til tilløbsstykker syd for grænsen. I Hamburg opførte to forenede orkestre den grandiose '8. Symfoni' for 9.000 tilhørere, mens Leipzigs Gewandhaus var vært for en festival omfattende alle hans symfonier spillet af internationale eliteorkestre
Ved Mahlerfestivalen i Leipzig var den største oplevelse ubetinget London Symfonikerne og deres russiske chef, Valerij Gergjev (billedet). For hos dem og gennem ham hørte man Mahler med en elektrificerende intensitet og et radarsyn, som Mahler måske selv på podiet for over langt 100 år siden hypnotiserede musikerne med.


 Gustav Mahler døde sent om aftenen den 18. maj 1911 på et sanatorium i Wien. Han led af en hjerteklapfejl, en infektion nogle måneder forinden havde sat sig fast på klappen, og der var dengang ingen mulig helbredelse for noget sådant.
Mahler havde ønsket, at hans hjerte skulle gennembores straks efter dødens indtræden, og det blev efterkommet af kredslægen. Mahler ville være sikker på sin død.
I de første år efter dødsfaldet skyllede en bølge af mindekoncerter hen over Tyskland og Østrig, selv  Wien var i sorg. Mange af de kritikere, som så at sige havde spyttet på Mahlers musik, nedgjort hans embedsførelse og jaget ham bort fra byen, talte nu begejstret om den strålende operaepoke under hans ledelse.
Men interessen døde ud, kun en beskeden skare dirigenter vedblev med at kæmpe for udbredelsen af Mahlers sange og symfonier. Det kan være svært at begribe i en tid som vores, som jo i den grad er blevet hans, som han også selv forudsagde. Sidste år fejredes 150-året for Mahlers fødsel overalt, hvor der virker et velvoksent symfoniorkester, og i år er markeringerne visse steder fortsat med næsten endnu større intensitet i 100-året for hans død.
Tysk-tjekkisk fusion
Hansestaden mod nord var sidste stop, før Mahler nåede målet Wien på sin 17 år lange dannelsesrejse gennem europæiske operahuse. Han kom til Hamburg Statsopera som 31-årig og arbejdede her som en rasende i de følgende seks år. Hans betydning for byens musikliv var enorm, og det husker man naturligvis stadig med stolthed.
Hamburgs to førende orkestre, radiosymfonikerne (NDR) og operafilharmonikerne, har hyldet Mahler ved at gennemtrawle hele hans produktion siden september sidste år, og det kulminerede den 20. maj med Sinfonie der Tausend, som 8. Symfoni med det påkrævede kæmpekor også kaldes.   Da Mahler dirigerede uropførelsen i en udstillingshal i München var tallet lidt over tusind medvirkende. I Hamburg gik det for sig i den mastodontiske sportsarena O2 World, og det var efter sigende første gang siden midten af 1950'erne, symfonien er blevet opført i byen. 9.000 tilhørere havde indløst billet til at overvære den usædvanlige fusion af NDR-orkestret og Tjekkisk Filharmonisk Orkester under Christoph Eschenbach, og det må siges at være en symbolladet forening i Mahlers begrebsverden. For han skulle engang have sagt, at han følte sig tre gange hjemløs. Som bøhmer blandt østrigere, som østriger blandt tyskere og som jøde i hele verden. Det er sikkert et udsagn, Lars von Trier kunne få en hel del ud af.
Kunne man så høre den tyske over for den bøhmiske accent i orkesterspillet? Egentlig ikke, for selv om det store orkester var udsat for højttalerforstærkning var det ofte svært at bedømme karakteren af de svagere passager, som symfonien også er så rig på.
De 350 korsangere kom bedre igennem, de sang strålende, men der havde været mageligt plads til det samme antal som under Mahler i 1910. Eschenbachs konception var imidlertid hørbart vellykket i sin intelligente orkesterbehandling, ligesom den var imponerende i skarpsleben præcision.
Især gribende i første del af symfonien, den latinske pinsehymne om Helligåndens syv gaver til menneskeheden, hvor Mahler splitter stroferne op i himmelstormende korafsnit vekslende med meditative betragtninger af de syv solister.
De siger i Hamburg, at man ikke råder over en egentlig koncertsal, som kan rumme denne symfoni, men det sker vel om et par år, når den spektakulære Elbphilharmonie efter seks-syv års forsinkelser vil stå færdigbygget  med et budget der er løbet løbsk fra 77 til foreløbig 323 millioner euro.
Muskuløst orkester
Nogle år før Hamburg var Mahler i et par sæsoner tilknyttet operahuset i Leipzig, hvor han kom i skarp konkurrence med den ungarske mesterdirigent Arthur Nikisch foran det berømte Gewandhausorkester.
Men til alt held meldte Nikisch sig syg et helt forår; dermed rykkede den den gang 26-årige Mahler frem fra andet geled og fik en strålende debut med dele af Wagners Ring. Det var også i Leipzig han komponerede den 1. symfoni.
Gewandhauskapelmester i dag er italieneren Riccardo Chailly, igangsætteren af maj måneds festival med deltagelse af en række store Mahler-orkestre og med udstillinger, film, foredrag og symposier omhandlende den seneste Mahler-forskning. De fire koncerter, jeg hørte, kunne meget vel betragtes som en strømpil for, hvordan Mahler i dag bliver spillet på højeste niveau, de var alle overvældende, men forskellige i klangtradition og tilgang til disse verdener i musik.
 Nattens symfoni  nummer syv  var tildelt Det Bayriske Radiosymfoniorkester, som regnes for nummer to i Tyskland efter Berliner Filharmonikerne. Orkestret skabte for fire årtier siden en af de bedste Mahler-cyklusser på plade under Rafael Kubelik, det er i dag markant bedre spillende, og det fik den unge canadiske komet Yannick Nézet-Séguin afdækket i en fantastisk opførelse af et meget vanskeligt værk. Den Syvende kræver et muskuløst, aggressivt orkester, det fik vi sandt for dyden at høre, og det var påfaldende, at bayrerne viste sig som et fabelagtigt sammensvejset kollektiv uden egentlige stjerner. Gang på gang kunne de trække skjulte ressourcer frem, og der blev demonstreret en engagerende værkforståelse hele vejen rundt, animeret af et stort dirigenttalent med en betragtelig publikumsappeal.
Concertgebouw Orkestret kan bryste sig af en Mahler-tradition, der tog sin begyndelse under komponistens supervision.
Blafrende Mahler-hjerte
I Leipzig blev orkestret dirigeret af italieneren Fabio Luisi, en suverænt dygtig slagtekniker, men et knap så blændende kunstnerisk fyrtårn.
Opførelsen af Totenfeier, urversionen af førstesatsen i 2. Symfoni, blev lagt frem som et visitkort for et orkester, som har vundet ry som nummer ét i verden. Det står for et strygerkorps med en mageløst forfinet klangkultur, et træblæserkorps af fornemt reciterende solister, et messingkorps som behersker Mahlers ubønhørlige krav til karakterfulde soloreplikker og minutiøst indarbejdet teamwork. Das Lied von der Erde med Anna Larsson og Robert Dean Smith forstærkede indtrykket, om end sangerne ved denne lejlighed knap nok kunne leve op til orkestrets niveau.
Gewandhaus summede af forventninger til New York Filharmonikerne, Mahlers og ikke mindst Leonard Bernsteins gamle orkester. Også her er der tale om en tradition, som kan få Mahler-hjerter til at blafre.
Forventningerne gjaldt i lige så høj grad den nye chef, Alan Gilbert, som har indvarslet en kommende storhedstid for de stærkt foryngede filharmonikere.
Der blev spillet med en betagende kammermusikalsk finesse under barytonen Thomas Hampsons dæmpede fremførelse af Kindertotenlieder, den lidt kølige amerikanske træblæserstil passede perfekt til disse depressive sange om barnedød.
Orkestrets flamboyante solohornist, Philip Meyers, tiltrak sig i den grad opmærksomheden i 5. Symfoni, sjældent har man hørt så potent et hornspil, men det havde også den ulempe, at Meyers og hans gruppe undertiden kunne skyde orkestret halvt i sænk. Alligevel var de sindsoprivende momenter, som i den uhørt stormfulde andensats, de mest bemærkelsesværdige, og alt dette lover godt for Gilberts og orkestrets netop påbegyndte liveindspilninger af Carl Nielsens symfonier og koncerter for danske Dacapo.
Den største oplevelse var dog ubetinget London Symfonikerne og deres russiske chef, Valerij Gergjev. For hos dem og gennem ham hørte man Mahler med en elektrificerende intensitet og et radarsyn, som komponisten måske selv hypnotiserede musikerne med på podiet.
Orkestret er formodentlig verdens mest alsidige, det er ganske simpelt altædende, og her var Mahler rykket tæt på det fuldkomne.
Det være sig i adagioen fra den ufuldendte 10. Symfoni som Gergjev styrede mesterligt afvekslende, gennem følsomt ciselerede temaudviklinger helt frem til den øredøvende katastrofeakkord med de ni forskellige toner.
Eller i den på intet tidspunkt manierede opførelse af 1. Symfoni, ganske ofte sitrende afspændt og derfor desto mere bjergtagende, når Gergjev åbnede for sluserne i dette farverige helteepos. For fulde sejl  som Mahler skrev over den robust livsalige scherzo.

Mahler i Hamburg  www.mahler-in-hamburg.de
Mahler i Leipzig  www.Mahler-2011.de

