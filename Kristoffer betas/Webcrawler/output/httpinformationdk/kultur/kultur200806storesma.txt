Store og små forbrydelser
Fornøjeligt fjernsyn på News, da Trine og John blev næsten ligeså kendte som Anni og Erik. Må vi bede om nogle flere klapjagter, tak, men gerne med flere detaljer
For lidt. TV 2 har gjort for lidt brug af helikopteren i jagten på Bendt Bendtsens kørselsvaner - det ville ellers være godt fjernsyn.


 I USA har mange lokale tv-stationer egen helikopter, som især bruges til at følge med i politiets arbejde i området, når noget med fordel kan ses fra oven. Mest kendt er hin biljagt, der røg ud på landsdækkende tv i en liveudsendelse, som 95 millioner fulgte med i. Det var i den grad spændende, om betjentene kun indhente den populære sportsstjerne, O.J. Simpson, som forsøgte at undslippe en anholdelse for mord på sin ekskone og dennes elsker.
Sådan en klapjagt har vi ikke set endnu fra TV 2's enlige helikopter. Den danske version handler om hoteller, købmandsregninger og brug af ministerbil. TV 2 sendte ikke helikopteren på propellen, men News dækkede meget grundigt sagen om Bendt Bendtsens kørsel i ministerbilen til en middag hos Trine og John Wagner i 2004. Jyllands-Posten havde fået aktindsigt og også fundet andre tegn på misbrug, f.eks. at ministeriet havde rettet middag til erhvervsmiddag, idet John Wagner er direktør i De Samvirkende Danske Købmænd.
Derved blev Trine og John næsten lige så kendte den dag, hvor sagen tilspidsedes, som Anni og Erik, massagepigen og it-milliardæren, som den skrevne presse har koncentreret sig om, men desværre uden at vise Trine og John på skærmen. 
 Til gengæld så man en hel masse andre.
Retten sat
Ekspertisen, lektor i forvaltningsret, Oluf Jørgensen mente, det passerede var i lodret strid med forvaltningsretten. Professor med samme ressort, Claus Hagen Jensen, mente derimod nok, det kunne forsvares. Bendt Bendtsen plæderede for frifindelse - en minister er altid på arbejde - og blev bakket op af Marianne Jelved, Kristian Thulesen Dahl, Brian Mikkelsen og - surprise - Lars Løkke Rasmussen.
For anklagemyndigheden advokerede Frank Aaen, Ole Sohn, Jesper Petersen og Bent Falbert. Sidstnævnte ikke overbevisende, idet han samtidig sagde, at man ikke skulle være smålig. "Små sko er aldrig klædeligt," sagde han, der ellers er chefredaktør i et slagtehus. 
Økonomi- og Erhvervsministeriet truede med at politianmelde Jyllands-Posten af hensyn til terrorrisikoen. Hvis terroristerne får nys om bilens kørselsmønstre, er ministeren et oplagt target. Det kom også oveni, at Lars Løkke - surprise - havde kørt i ministerbil hjem fra noget privat i Belgien.
Alt sammen vældig fornøjeligt og underholdende. Dommen og strafudmålingen er nu lagt ud til et nævningeting, der består af alle tv-seerne og vælgerne.
Ind imellem blev der også orienteret om situationen i Zimbabwe. 
Buskortet
Man fik tid til at finde en gammel bog frem, hvori alles helt, Vaclav Havel forklarer ministres moralske ret til privilegier. Det kan ikke være meningen, at en minister selv skal stå i kø hos slagteren eller tage bussen med risiko for forsinkelse, hvis han også skal bruge tid på nationens tungere sager. Men selvfølgelig er der et moralsk dilemma. 
Hvad om man hver dag udleverede to pakker smøger til rygende ministre? Færdig, bum. Samt gav alle ministre fri bil, så der også ville være lidt sjovt ved at være minister - af hensyn til deres børn. Nåh nej, så gik vi jo glip af klapjagterne på tv, som man gerne så udvidet med sattelitovervågning af samtlige ministerbiler samt mere fokus på detaljerne i udgifter på statens regning. Valgte de sirloinsteak eller biksemad, når de spiste? Tankede de op med øl og vand på benzinstationerne? Så de pornofilm eller Bergman på hotelværelset?
Lad os med glæde mindes ydmyge typer som Anker Jørgensen og Ove Sprogø. Sidstnævnte var ganske vist ikke politiker, men han cyklede eller tog bussen. Engang blev han udsat for kontrol i bussen fra Amger til TV-Byen. Han viste sit kort frem. Kontrollørerne gjorde høfligt opmærksom på, at det kun dækkede to zoner, men han havde kørt i tre.
Forfjamsket udbrød den folkekære skuespiller:
"Jamen, jamen ... det har jeg da kørt på i flere år." 
"Det bliver det da ved gud ikke bedre af," sagde kontrollørerne. 


