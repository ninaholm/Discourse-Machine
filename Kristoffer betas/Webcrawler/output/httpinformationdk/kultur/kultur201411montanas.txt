Montanas litteraturpris 2014: 2. nominering
Christina Hagen for ’Boyfrind’
 Christina Hagen. Foto: Tor Birk Trads


 Boyfrind er en svedig coffee table sag i stift bind med tekster skrevet i hånden, sjusket, med farvede tusser på et fladt turistengelsk. Det er en kvindes tanker eller dagbog fra en periode, hvor hun kredser om kæresten, Boyfrind, som hun ligger under for og tilbeder og senere søger erstatning for/identifikation med ved at købe prostituerede på rejser rundt i verden – og til slut gennem en hvid hingst!Billedsiden er grynede og grove privatfotos af grimme ting og kuldslåede omgivelser, som er blæst op i størrelse: en brun håndvask, et blodigt menstruationsbind, en trist bounty strand, det indre af en turistbus, en luder i trusser i Madrid, en gynækologisk undersøgelse. Den slags. Det er hårde fotos og en fornedrende historie, og det kan virke demonstrativt at udstille det stupide og uskønne på den måde og servere det i en grim-flot indpakning. Men Boyfrind er en foruroligende og genstridig bog, og fortællingen kryber efterhånden ind under huden og bliver personlig og vedkommende.Hagen har gang i flere ting. Hun vil sabotere det lækre litterære sprog, hun vil fyre op under kønspolitiske og postkoloniale del-dagsordner, der er en kritik af prostitution mv. Men som sædvanlig er intet entydigt, sikkert eller dogmatisk.I Boyfrind er kvinden afhængig af manden som eksempel på og udtryk for, at vi stadig hænger fast i gamle kønsroller. Men på billederne sker der ind imellem noget andet, som bliver en slags kortslutning og flabet omvending af forholdet og forholdene. Som når hun fx fotograferer sin Boyfrind som lækkert nuttet sexobjekt. Eller når alfonsen i Thailand stiller op til fotografering i ydmygende positurer med slap penis og banan! Eller ned på alle fire som bord med kaffekop, som denne bog passende kunne lande pladask ved siden af.Montanas Litteraturpris er indstiftet af Testrup Højskole og Dagbladet Information i 2006 og gives hvert år til en forfatter af aktuel dansk litteratur, som er fornyende eller som formår at fremstille virkeligheden på en ny og overraskende måde.Prisen er sponseret af Montana og er på 100.000 kr. 
