Selvudgivere: Vi er fremtiden
Teknologien hjælper litteraturen på vej. I USA udkommer over halvdelen af bøgerne uden om de traditionelle forlag. Selvudgiverne mener, at de har forstået fremtidens måde at udgive bøger på – men i Danmark mangler de stadig at blive taget seriøst af litteraturformidlere
Fænomenet med selvudgivere har været kendt længe, men er i de seneste år taget hastigt til. Magasinet Publishers Weekly registrerede i 2008, at der blev udgivet flere bøger som selvudgivelser end på de traditionelle forlag. Ifølge magasinets opgørelser var 43 procent af alle print-publikationer i USA selvpublicerede i 2011. Selvudgivelserne fylder altså en hel del i nutidens litteratur, men værkerne får stadig ikke specielt stor omtale i danske medier. Foto: Alan Cleaver


 Egentlig er det ærgerligt, at Informations kulturredaktion ligger på øverste etage. Stakken af nye bøger, som dagligt bliver slæbt op på kulturredaktørens kontor, er nemlig høj. Og da hver enkelt anmelder kun har to øjne og 24 timer i døgnet, kan al litteratur, vi modtager, ikke blive mødt med en ’Gud, hvor ser det spændende ud! Kan ikke vente med at læse den’-attitude. Vi kan lige så godt sige det, som det er: Sandsynligheden for, at et værk bliver læst, er størst, så snart et etableret forlag har sat sit stempel på bogens omslag.
Velvidende at sande perler kan forsvinde i grovsorteringen af bøgerne, bliver der på redaktionen tænkt pragmatisk. Når et anerkendt forlag har sagt god for et værk, er sandsynligheden for, at det rent faktisk er læseværdigt, højere, end hvis en forfatter er gået uden om de etablerede forlag.
Men den tid er måske snart forbi. I hvert fald hvis man spørger forfatter Karsten Pers, der tidligere har udgivet bøger hos etablerede forlag, men som nu er selvudgiver og en af stifterne af forfatternetværket NewPub, som har omkring 600 medlemmer, og hvor forfattere kan dele deres viden og hjælpe hinanden med at få mest ud af at udgive bøger.
For nylig samledes medlemmer af NewPub til lanceringen af en ny platform for forfattere, som har mod på nye udgivelsesformer og forretningsmetoder. Situationen i dag minder Karsten Pers om, da han for tyve år siden kom hjem fra et studieophold i USA og vidste, at internettet var »den næste store ting«, men længe havde meget svært ved at overbevise danske virksomheder om, at det var tilfældet.
»Nogen må banke i bordet. Vi kan ikke blive ved med at bilde folk ind, at der er brug for mellemled. I virkeligheden er der kun brug for forfattere og læsere,« siger den anden stifter af New Pub, Abelone Glahn. Hun mener, at de forretningsmodeller, som forlagene benytter, er håbløst bagud og ikke kan betale sig for forfatterne.
Indignation over forlag
I Forfatterforeningens lokaler på Christianshavn sidder 35 mennesker og har opmærksomheden rettet mod et lærred, som er fyldt med projiceringer fra den nye internetportal NewPub. Stukken og de gamle loftsmalerier i lokalet er velbevarede og stammer fra en tid, hvor forfattere ikke havde de samme tekniske muligheder for at få udgivet deres tekster.
Men tiderne har ændret sig, og vælger forfattere at blive selvudgivere, skal de udover at skrive også stå for design, tryk, distribution og PR.
»Forlagene har meget svært ved at forny sig. Der er rigtig mange begrænsninger for, hvad forfattere kan få udgivet. Der hersker en konservatisme i bogverdenen, som ikke ses i andre kunstformer,« siger Karsten Pers.
En ældre herre i en striktrøje står ved en skål med chips og fortæller om den bog, han arbejder på i øjeblikket. »Det er en 20-siders sag om Amagerbrogades biografer,« siger han.
En anden forfatter spørger, hvad han gør med skat og momsregistrering.
»Konen tager sig af det,« bliver der sagt, og så fortsætter snakken ellers om trykkerier i Kina og om selve ideen at selvudgive.
»Den gamle måde at tænke forlag på er død, det er kun et spørgsmål om tid,« lyder det fra herren i strik, imens glassene med rødvin bliver fyldt på ny.
Fænomenet med selvudgivere har været kendt længe, men er i de seneste år taget hastigt til.
Magasinet Publishers Weekly registrerede i 2008, at der blev udgivet flere bøger som selvudgivelser end på de traditionelle forlag. Ifølge magasinets opgørelser var 43 procent af alle print-publikationer i USA selvpublicerede i 2011.
Selvudgivelserne fylder altså en hel del i nutidens litteratur, men værkerne får stadig ikke specielt stor omtale i danske medier.
Indignation over behandlingen fra de traditionelle forlag er ifølge medstifter af NewPub Abelone Glahn baggrunden for at danne netværket for selvudgivende forfattere. Nogle af NewPubs medlemmer har oplevet, at samarbejdet med forlagene har været uigennemsigtigt, dyrt og taget flere rettigheder over forfatternes værker, end man har været indstillet på.
Sexede Møn
En af de tilstedeværende forfattere, der oplevede, at et forlag blandede sig for meget i skriveprocessen, er Gittemie Eriksen. Da hun skulle udgive sin første bog, var der efter mange forsøg et forlag, som bed på krogen. De havde dog én ændring til bogen, som skulle gennemføres, før de ville udgive den: Gittemie Eriksen blev bedt om at ændre romanens handling til at foregå på Møn i stedet for Falster, hvor hun er vokset op, og som hun kender utrolig godt.
»De sagde sådan set til mig, at Møn ville være mere sexet end Falster. De har da ret i, at Møn er et lækkert sted, men det er Falster altså også.« Og så sagde Gittemie Eriksen nej tak til forlaget. Hun har siden udgivet sin bog med hjælp fra et selvudgiverforlag, der hjælper forfattere med de praktiske opgaver, men ikke tager rettighederne fra dem. Et par fif fra et forlag kunne Gittemie Eriksen dog godt have brugt; den første udgave af bogen så lidt sjov ud. Teksten startede, så snart man åbnede bogen.
»Sådan nogle helt basale ting, som at en bog ikke starter på første side, anede jeg ikke, første gang jeg skulle udgive,« siger Gittemie Eriksen. Siden har hun udgivet flere bøger, og på NewPub-netværkets Facebookside har hun fået hjælp og gode råd, så hun ikke begik begynderfejlene mere end én gang.
Farvel til forlag
Bolette Rud. Pallesen har i mange år opholdt sig på den modsatte side af disken end forfatterne, men deltager i dag også i NewPubs sammenkomst. Hun har altid elsket bogstaver, ord og sprog, og som tidligere elev på Forfatterskolen og med en kandidat i sprogvidenskab forestillede hun sig, at kærligheden til ordene ville blive indfriet i stillingen som forlagschef på Politikens Fagbogsredaktion. Men kravene til bøgerne var for specifikke, og kategorierne, de kunne placeres i, for små. Så for tre år siden brød hun ud af den etablerede forlagsbranche for at skabe en mere demokratisk og fri tilgang til bogmarkedet.
»Jeg synes, det var ærgerligt, at branchen i så høj grad kom til at handle om jagten på den næste bestseller. Vi måtte sige nej til rigtig gode bøger, fordi de ikke var kommercielle nok eller ikke lige passede ind i den udgivelsesprofil, man ønskede at opretholde hos forlagene,« siger Bolette Rud. Pallesen.
I dag driver hun udgivelsesplatformen ’gopubli.sh’, som giver forfattere mulighed for at udgive deres bøger, selv når etablerede forlag har sagt nej tak. Alle barrierer er fjernet, der er ingen gatekeepere eller noget smagsdommeri, siger Bolette Rud. Pallesen. På den måde sørger hun for, at flere bøger bliver stillet til rådighed for deres læsere.
Uundgåeligt kontroltab
For Bolette Rud. Pallesen er denne måde at hjælpe forfattere på en helt naturlige udvikling for bogmarkedet i 2013. Men hun forstår godt, hvorfor de etablerede forlag er bange for at følge med.
»Der er en tendens til, at man i forlagsbranchen går lidt rundt om sig selv og tænker over, hvordan man kan opretholde de gode gamle dage – og undgå det kontroltab, som foregår i dag. De nye muligheder, som teknologien kommer med i dag, er jo utroligt angstprovokerende for mange forlag,« siger Bolette Rud. Pallesen.
Som da Karsten Pers kom hjem fra USA, er noget nyt under opsejling. Dengang var indholdet på de få hjemmesider, som eksisterede, stadig så håbløst ligegyldigt, at firmaerne tænkte, fascinationen af internettet snart ville gå over igen. Men internettet er her stadig, og de demokratiske muligheder, det har ført med sig, håber Karsten Pers vil smitte af på bogverdenen.
»Det ligger mig stærkt på sinde, at hele den danske bogbranche ser fremtiden i øjnene og begynder at arbejde konstruktivt og respektfuldt sammen på at finde holdbare modeller for litteraturen og bogmarkedet. Jo mere tid vi spilder på at træde vande og tale ilde om hinanden, jo mere plads giver vi internationale koncerner og tilfældige stratenrøvere til at klemme sig ind og diktere vilkårene.«
»Som det er nu, går de klassiske forlag baglæns og med lukkede øjne ind i fremtiden.«
 

