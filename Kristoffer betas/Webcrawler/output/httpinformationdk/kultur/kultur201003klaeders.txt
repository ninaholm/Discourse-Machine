Klæder skaber kvinder
Når du cykler på arbejde mandag morgen, har to streetart-kunstnere givet de mandlige statuer i København lyserøde tylskørter på i kvindekampens navn. Projektgruppen Pink Patriarken ønsker at gøre opmærksom på manglen på kvindelige statuer


 Når nu statuerne af kvinder i København glimrer ved deres fravær, så må de mandlige finde sig i at blive påført noget kvindelighed. Det er mantraet bag to tekstildesigneres projekt, der under navnet Pink Patriarken i anledning af Kvindernes Internaionale Kampdag vil iføre cirka 50 mandlige statuer pink tylskørter.
De to tekstildesignere, der også laver streetart som kunsteraliaserne Etc. og SeMinKjole, savner statuer af prominente danske kvinder som Karen Blixen, Dronning Margrethe den 1. og Grevinde Danner i det københavnske gadebillede.
»Der er næsten udelukkende mandlige statuer, og det synes vi er misvisende, for kvinderne har jo også spillet - og spiller stadig - en stor rolle i samfundet,« siger streetart-kunstneren SeMinKjole, der ønsker at være anonym.
SeMinKjole, der har en baggrund inden for tekstildesign, mener, at det er vigtigt, at statuerne afspejler samfundet. Og overrepræsentationen af mænd blandt Københavns irgrønne statuer kan ikke bortforklares med, at mange af dem blev opført for flere hundrede år siden, hvor det primært var mænd, der dominerede samfundsudviklingen.
»Historisk set er det jo mænd, der har fyldt mest i historiebøgerne, og derfor er det jo naturligt nok, at de er overrepræsenteret blandt statuerne. Men måske er det på tide at få gjort noget ved ubalancen og anerkende de kvinder, der har gjort en forskel for vores samfund,« siger tekstildesigneren.
SeMinKjole erkender, at ligestilling ikke kommer med statuer alene, men ifølge hende vil det være et skridt i den rigtige retning med flere kvindelige statuer.
»Selvfølgelig nytter ligestilling i byplanlægningens navn ikke meget, men jeg synes bare vi skal huske at hylde de vigtige kvinder. Når det er sagt, er det selvfølgelig vigtigt at vi kæmper videre - der skal kæmpes for ligestilling på alle områder,« understreger SeMinKjole.
Debat med humor
Hun fortæller, at det Pink Patriarken primært ønsker at opnå, er at folk tager sig tid til at stoppe op og tænke lidt over Kvindernes Internationale Kampdag og ligestillingen i Danmark - og helst med et smil om munden.
»Vi vil gerne have, at det sætter nogle tanker i gang hos folk, der lige cykler forbi. De skal spørge sig selv, hvordan de synes det går med ligestillingen, og hvor langt de selv er kommet i forhold til ligestilling. Og så bruger vi de pink tylskørter som humor, fordi det er sådan et simpelt virkemiddel, som sender et virkelig stærkt kønspolitisk signal - og så er det sjovt,« siger SeMinKjole.
Hun fortæller, at de vil være meget omhyggelige med ikke at skade statuerne, når de ifører dem de lyserøde gevandter. Pink Patriarken klæder selv alle statuerne af igen natten til tirsdag.


