Forfalsket guldalder-kunst skal destrueres



 Det russiske kunsthandler-ægtepar Igor og TatjanaPreobraschenski er ifølge Frankfurter Allgemeine Zeitung begge ved retten i Moskva blevet idømt otteethalvt års fængsel. Ægteparret havde solgt 35 russiske landskabsmalerier til en rig russisk bilforhandler, Valeri Usschin, som ikke er så kyndig udi kunst.
Fem af disse værker viser sig imidlertid nu at være værker af danske malere, blandt andet en række værker af den danske guldaldermaler Janus la Cour. Malerierne er erhvervet gennem auktion-huset Bruun Rasmussen, dernæst lettere retoucheret, så landskaberne kom til at se mere russiske ud, hvorefter de er blevet forsynet med falske signaturer af de russiske malere Kisseljow og Orlowskij.
Mangedoblet
De fem danske guldalderbilleder var alle blevet handlet for mellem 5.000 og 30.000 dollar. Den efterfølgende russificering af værkerne bragte imidlertid priserne for de enkelte værker op på 150.000-200.000 dollar.
Ud over bedraget godtgjorde retten også, at ægteparret havde unddraget sig beskatning. De dømtes ejendomsbesiddelser, herunder deres samling i galleriet Russkaja Kollekzia bliver inddraget for at kompensere for bilforhandleren Usschins tab. 
De fem danske forfalskede værker skal imidlertid destrueres ifølge russisk lov. Usschin ønsker i hvert fald ikke at beholde værkerne. 
Men kan det virkelig passe, at de russiske myndigheder på den måde på grund af disse forfalskninger skal have lov til at destruere dansk kultur-arv? 
Kunne man forestille sig et storpolitisk indgreb, hvor man fik værkerne tilbage, hvorefter en konservator kunne sørge for at bringe værkerne tilbage til deres oprindelige tilstand?

'I virkeligheden' er et nyt sted i Information for kulturel og intellektuel sladder samt for små muntre indslag fra en broget virkelighed 

