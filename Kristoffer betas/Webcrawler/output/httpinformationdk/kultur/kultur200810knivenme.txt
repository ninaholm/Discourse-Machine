Kniven som metafor for selskab
Fotografen Peter Funchs yndlingsobjekt er køkkenkniven - fordi den minder ham om at være hjemme og at lave mad. Det er terapeutisk for ham og indebærer oftest sociale relationer


 I forbindelse med Palle Fogtdals Fotografpris, modtog Peter Funch den 9. oktober rejselegat på 50.000 kr., primært for hans kunstneriske værker. 
Hans hovedværk Babel Tales fra 2007, som ifølge ham selv er en slags storbyfortællinger fra New York, er en serie manipulerede billeder, som ser ud til at være et tilfældigt fotografi af storbyens jungle, men ser man nærmere efter ser man mønstret.
- Hvad er dit yndlingsobjekt?
"Når jeg kigger rundt i min lejlighed er der mange ting, men der er ikke rigtigt noget der er et yndlingsobjekt. Jeg har tænkt mig at bruge køkkenkniven som en metafor, for det første fordi jeg godt kan lide at lave mad, og den måde at slappe af på. Det er et billede på at være hjemme, og det er vigtigt for mig som rejser meget. Der er også det sociale aspekt i det; det bringer folk sammen."
- Hvad betyder det for dig at have et yndlingsobjekt?
"Det er ikke en speciel kniv, det er et sted, jeg kan lide at være, og et rum, hvor man ikke tænker på andet end, hvad man er i gang med at lave nu. Men det vigtigste er det sociale, hvor man bringer folk sammen og man spiser og debatterer og snakker sammen."
- Hvis du skulle 'parre' dit yndlingsobjekt med noget, hvad skulle det så være? 
"Tit når man er sammen med venner, og man fortæller hinanden historier og udveksler meninger, er det 'rum' nok i sig selv. Jeg synes det fungerer meget godt alene."
-Hvad betyder det for dig at eje noget, som har en så stærk virkning på dig?
"Det er ikke den materialistiske del af det, men mere noget man kan gå og tænke på skal ske senere hen, så det er noget, man kan gå og glæde sig til. Det er en god ting." 
- Ville du lægge mærke til hvis det forsvandt?
"Hvis det forsvandt, mister man sådan et rum hvor man kan være, hvor man netop har tiden og roen til at slappe af og have det her sociale aspekt."
-Og i så fald, hvad ville så erstatte det?
"Jeg ville gå mere på restaurant. Oplevelsen af at stå og lave noget mad forsvinder, og den oplevelse af at skabe noget til andre som de kan lide forsvinder. Men så er der jo en overraskelse i at se, hvad andre laver. Og alle op- og nedturene ved at finde nye spisesteder."
- Hvorfor tror du at du har fået prisen? 
"Jeg har lavet Babel Tales, som er en slags fortællinger eller hymner i New York, som er, hvor jeg har prøvet at udvikle fotografiet, så det bliver lidt mere til historiefortællinger eller filmagtigt. Det er måske det, som har fænget. Eller måske fordi jeg er en pressefotograf, som er gået ind i kunstverdenen, og det er noget, man gerne vil støtte."

Palle Fogtdals Fotografpris blev uddelt den 9. oktober. Information udspørger prismodtagerne om deres yndlingsobjekt.

