En spektakulær dansk dronningenfangst
Russerne missede OL-guldet i Istanbul


 Heller ikke ved dette års skak-OL, der blev spillet i Istanbul, lykkedes det russerne at vinde guld, selvom de længe lå til det. Et overraskende nederlag til USA i slutfasen betød, at Armenien atter kunne sikre sig førstepladsen på bedre korrektion end russerne, der nu ikke har vundet OL-guld siden 2002 i slovenske Bled. Ukraine, hvis hold vandt guld i 2004 og 2010, sikrede sig bronze.
I damerækken blev det derimod russisk triumf – på en anelse bedre ’korrektion’ end det skrappe kinesiske hold. Også her gik bronzen til Ukraine.
Det danske hold startede vakkelvornt, men spillede sig fint op og kunne afslutte OL på fornemste vis, idet det på papiret stærkere georgiske hold blev besejret med 3-1. Medvirkende til den danske triumf var en spektakulær dronningfangst på 3. bræt, hvor Allan Stig Rasmussen spillede sort mod Sanikidze:
1.d4 d5 2.c4 dxc4 3.e4 Sf6 4.e5 Sd5 5.Lxc4 Sb6 6.Ld3 Sc6 7.Se2 Lg4 8.f3 Le6 9.Sbc3 Dd7 10.Se4 Ld5 11.Sc5 Dc8 12.a3 e6 13.Dc2 Lxc5 14.Dxc5 Dd7 15.0–0 a6 ...
Se diagrammet.
Sorts tilsyneladende uskyldige randbondetræk har stillet en djævelsk fælde. Og manden fra Georgien hopper i med begge ben:
16.Lg5? Sc4!
En springer i slag - javel, men den hvide dronning (som i 16. træk skulle have trukket følehornene til sig) er fanget.
17.Lxc4 b6 18.Lxd5 bxc5 ...
Hapsen-genesen. Resten kræver ikke kommentarer. Allan Stig kørte sikkert gevinsten hjem:
19.Le4 Sxd4 20.Lxa8 Sxe2+ 21.Kh1 c6 22.Tfd1 Sd4 23.Tac1 Da7 24.Txd4 cxd4 25.Lxc6+ Kf8 26.f4 Db8 27.b4 f6 28.Lh4 Kf7 29.Le4 Tc8 30.Td1 fxe5 31.fxe5 Dxe5 32.Te1 Df4 33.g3 Df2 34.Tg1 De3 35.Lb7 Tc1 og 0-1.
Da Lars Schandorff også knuste sin modstander, var Sune Berg Hansens og Jakob Vang Gluds remiser på 1. og 4. bræt alt nok til at sikre den samlede sejr.
Dermed blev det danske hold noteret for 7 sejre, 1 uafgjort og 3 nederlag. Det rakte til en placering som nr. 18 blandt de 150 deltagende hold, og i betragtning af, at Danmark var seedet som nr. 39, er succesen indlysende.
Mest scorende dansker blev Jakob Vang Glud, der på fjerdebræt præsterede imponerende 8 af 10.
De danske damer klarede sig kun middelmådigt - og med en 63. plads (seedningen var 51) er der plads til forbedringer, når OL i 2014 skal afholdes i den nordnorske by Tromsø.

