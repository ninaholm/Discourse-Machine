Et ikke så uskyldigt stykke legetøj
Litterært portræt af forfatteren og oversætteren Henrik G. Poulsen, som bisattes i tirsdags
 Henrik G. Poulsen debuterede som forfatter i 1969 med den fine erindringsroman ’De røde huse’, hvori de sene besættelsesår konsekvent ses an fra barnets niveau. Arkivfoto: Litteratursiden.dk


 1938-2014
Vi skal næsten 50 år tilbage i tiden, hvis vi vil have begyndelsen med, når boet, det litterære, skal gøres op efter forfatteren og oversætteren Henrik G. Poulsen, blandt venner kaldet ’Fryd’, der døde 28. juni, 75 år gammel.
Det var nemlig så tidligt som 1965, samme år som han blev cand.jur., at han i Hasselbalchs Kulturbibliotek, som rækkens nr. 238, udsendte sin oversættelse af Kurt Tucholskys Rheinsberg. Fryds egen debutbog kom også i samme agtværdige serie, som nr. 285: hans lille, fine erindrings-roman De røde huse (1969), hvori de sene besættelsesår konsekvent ses an fra barnets niveau.
Berettergrebet betyder bl.a., at forfatteren ikke kan skrive, at Fuglebakkekvarterets jødiske beboere bliver nødt til at tage nye, mere danskklingende navne. Nej, forandringen forkyndes af fortællerens legeveninde: Hun hedder Elsa Jensen fra nu af. Adspurgt hvorfor dog svarer hun bare, at det ved hun ikke. »Så satte hun en pegefinger mod panden og drejede den rundt, ’bims, hvis du spørger mig’, sagde hun og så ud som om, at når der var voksne med i spillet, kunne man være helt sikker på, at det var bims«.
Samme dybe kløft mellem børnenes og de voksnes verden fornemmer man senere i bogen, da der, som de voksne formelt udtrykker det, er faldet en frihedskæmper: »Faldet en frihedskæmper. Atter noget voksen-hokus-pokus, som man skulle rette sig efter, bare fordi det blev sagt. Hvad det nærmere var, fik man aldrig at vide. Man kunne nok regne ud, at det ikke var så godt for frihedskæmperen, at han var faldet, når de så så alvorligt på det, men der var for eksempel ingen, der sagde, at han ikke selv havde været ude om det. Når vi andre gik og faldt og kom hjem og beklagede os, fik vi altid at vide, at det var vores egen skyld; vi kunne bare have set os noget bedre for«.
Man bedes her bide mærke i stilen. Den er mundtlig og uformel. Den er enkel og dagligsprogspræget. Den er aflyttet, før den er skrevet, ganske som tilfældet er i Henrik G. Poulsens tre følgende, også nyrealistiske novellesamlinger, Den dag med raketten (Lindhardt og Ringhof 1971), Et andet sted hen (Gyldendal 1975) og Forsvindingstavlen (Gyldendal 1985).
Om sidstnævnte bogs syv underfundige tekster skrev Carsten Jensen i denne avis, at de var »pasticher på en genre, der i dag trives bedst i julealmanakker«. Det var bestemt ikke rosende ment, men på en måde retfærdigt som pejling af deres talte og dermed hørte præg. Poul Borum på sin side skrev i Ekstra Bladet, at det drejede sig om moderne hverdagseventyr, som pegede tilbage på Andersen som det helt store forbillede. Og dermed ramte han muligvis plet; i hvert fald udsendte Henrik G. Poulsen i 1996 en fotobog (Det rette udseende) om den store eventyrdigters inderlige, men mildt sagt også problemfyldte forhold til fotografiet.
Ikke humanist af profession
Men tilbage til forsvindingstavlen – sådan en lille grå tavle, »som man kan tegne på med en pind, så hiver man i den bagefter og skubber på plads, og så er det væk igen«. Det lille, uskyldige stykke legetøj kaldes hos Freud for Wunderblock og bruges til at illustrere bevidsthedens og erindringens funktion, eftersom griflens spor trods skriftens forsvinden forbliver i fladen. Hos Henrik G. Poulsen symboliserer tavlen formentlig selveste fortællekunsten, hvis effekter i hans læsers sind fortsætter deres uforudsigelige spil, efter at tekstens indhold er glemt.
Om hans spor som kræsen litterær oversætter må det med anerkendelse siges, at han valgte efter forkærlighed. Det bragte ham til Herman Melvilles Skriveren Bartleby (2000), Kafkas Forvandlingen (Vandkunsten 2008), Robert L. Stevensons Dr. Jekyll og Mr. Hyde (2009) samt før dem til Vladimir Nabokov, både hans essays i En glemt digter (Nansensgade Antikvariat 1985) og forelæsningerne Timer i litteratur (2007), der især handler om Gogo. Alt sammen små bøger, der karakteristisk nok kredser om eller er skrevet af egensindige særlinge og delvis oversete genier – yderskikkelser, som Henrik G. Poulsen nemt kunne identificere sig med.
I hans efterskrift til oversættelsen af Mungo Parks Rejser i Afrika (Forlaget Græs 1980, genudsendt hos Vandkunsten i 2006) hedder det om den opdagelsesrejsende, at man i rejseberetningen lærer ham at kende »som et ualmindelig åbent og varmt menneske. Nysgerrig, modig, med fornuften i behold, reflekterende, fordomsfri, underfundigt morsom, og selv for sin tid – for ikke at tale om senere tider – ualmindelig tolerant; den fødte humanist«.
Adskilligt i denne karakteristik passer præcist på Poulsen selv, som imidlertid nok var engageret litterat, men ikke af profession humanist. Han var som sagt uddannet jurist og arbejdede i denne egenskab gennem 40 år i Undervisningsministeriet. Juraen kom ham også til nytte i monografien En Criminalhistorie (Hasselbalch 1970) over Blichers klassiske novelle »Præsten i Vejlbye« samt i hans kollegiale aktivitet for Dansk Forfatterforening og Danske Skønlitterære Forfattere, hvor han ikke uden nidkærhed gik op i spørgsmålet om biblioteksafgiftens rette fordeling.
Trakasserierne herom førte for år tilbage til en bemærkelsesværdig rokade i forfatterforeningens top. Vi var naboer dengang, og straks efter, at formandsskiftet blev kendt, stod Henrik G. Poulsen ved min dør. I hånden havde han en flaske Château Durfort-Vivens 1966, som vi drak umiddelbart efter. Den havde han engang fået forærende af sin far, klassisk arkæolog Vagn Poulsen, som i sin tid var direktør for Ny Carlsberg Glyptotek. Moderen Ellen Poulsen var kunsthistoriker, og Henriks hovedopgave i ministeriet var i mange år at forestå gymnasiernes vandreudstillinger. Jo, klassisk dannelse kan være nyttig, med eller uden rød Bordeaux.

