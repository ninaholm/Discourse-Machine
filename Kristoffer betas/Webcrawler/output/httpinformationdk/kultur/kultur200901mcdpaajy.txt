McD på den jyske hede
Hans Edvard Nørregård-Nielsens seneste bog er en gammel mands værk, med den gamle mands mærkeligt distræte snakkesaglighed og hans nagelfaste tro på at alt var bedre, dengang han selv var barn. Og den gør Forfatterskolens rektor rasende


 Det var ikke det, det skulle handle om. Jeg skulle mødes med Hans-Otto Jørgensen, rektor for Forfatterskolen - og forfatter i egen ret - om helt andre ting, pludselig ville han tale om avisklummer. Kunne jeg skrive en om Hans Edvard Nørregård-Nielsens nyeste bog Som Sagt, måske? Den trængte til en klumme. Faktisk trængte den til at blive taget ved kravebenet og blive rusket som en uvorn knægt.
Hvorfor ikke? Som en art bestillingsopgave.
Erindringsværker fra magtfulde personer i den danske kunstverden er ikke lystlæsning for denne anmelder. Nørregård-Nielsens bog viser sig da også svær at holde af, men især fremmedartet og svær overhovedet at forholde sig til. Det føles som om en gammel mands værk, med den gamle mands mærkeligt distræte snakkesaglighed og hans nagelfaste tro på at alt var bedre, dengang han selv var barn. Hver eneste side siger: Det kan nok være, at vi er blevet rigere de seneste 50 år, men på en anden måde er verden gået af led. Menneskene, vejret, frugttræerne, sognet med kirken i midten, dengang var der samhørighed mellem os og landskabet og Gud. I dag er det hele væk. 
I gamle dage skammede folk sig over at få folkepension, for det smagte af at være fattiglem, og dem, der fik socialhjælp, dem var der noget sølle over. Dengang kunne man nok få prygl, men "i almindelighed i situationer, hvor man ikke havde ventet det anderledes". Dengang var præsterne 'myndige typer' med autoritet og alvor, og hvis de ikke var det af sig selv, så hjalp deres embede med på vejen. I dag er verden gråmeleret, centrumløs, uden sans for tilværelsens inderlige skønhed - eller sociale hierarkier, Han skriver blandt andet: "I dag er præsten altid på vej til Brugsen, eller han skal i sidste øjeblik hente børn i 'fritteren'. Alt sammen er udelukkende gode og nødvendige ting, og det er da også blevet belønnet med, at man på det nærmeste kan vinde et bispevalg på baggrund af f.eks. et talent for at spille op til dans."
Alderdom, dit fornavn er Jeronimus. Dog vil Hans Edvard Nørregård-Nielsen ikke være ved sin galde. Han vil ikke tordne, højest lade den sive ud i tonefaldet som en sur ironi. Når det kommer til stykket, kan han ikke få sig til at sige, og mener vist heller ikke, at mangel er bedre end overflod. Det er fornuftigt, men gør hans bog noget forblommet i det. Ras ud, mester, du har brug for det.
Cowboy-sange
Nåja, som voksen har Hans Edvard Nørregård-Nielsen lagt fattigdommen bag sig. Og efter et godt liv sker det, at man forsoner sig med fortidens mangler, ligesom faldet ud af barndommens uskyld har det med at farve ens billede af både dengang og nu. Måske er det denne idylliserende tone, Hans-Otto Jørgensen reagerer på. Lad os ringe ham op og spørge:
"Sproget er vigtigt. Jeg vil sammenligne det med MacDonalds. McDonalds bygger på en perverteret romantisme - med cowboys og saloons og store fede bøffer fra en tid, hvor kniv og gaffel ikke var opfundet. Sådan er Nørregård-Nielsens sprog også, fuld af perverteret romantisme om fortidens Vestjylland. Prøv at hør:" 'Kirken stod i midten af et landskab, der var grønt om sommeren og hvidt om vinteren. Guderne skal vide, at der gik megen dårligdom i svang, men naturen lå gammel og god og var, så langt øjet rakte, det, den gav sig ud for, medens den nu er, hvad vi har gjort den til.'
"Det er jo en kliché om naturen. Hvis man læser Blicher, så vil man opdage, at naturen ikke er 'gammel og god', den er en fjendtlig instans. Naturen har altid været landbrugets fjende, naturen drænede og kalkede vi, så vi kunne komme til. Men Hans Edvard Nørregård-Nielsens natur er én, hvor der ikke bliver arbejdet, hvor bønder ikke slider sig selv op. Han har en æstetiseret, smagende, tilbagelænet, turist-agtig indstilling til landskabet."
Infantilt
"Et andet sted skriver han, at samfundet en gang havde et 'godsindet hjerte' men at 'vores lille skikkelige land er angrebet af en række for længst erkendte sygdomme'. Hvornår har dette land været lille og skikkeligt? Det er ikke det, man ser hos arbejderforfatterne eller i Jeppe Aakjærs Vredens børn. Det er et sprogligt billede, som intet har med virkeligheden at gøre. Det er en romantisme, som minder om den værste cowboy-sang."
"Samtidig bliver det direkte infantilt, når han taler om sig selv. Et af de første afsnit begynder 'Doktoren bor nede bag ved Milano', lige efter står der 'Jeg er ikke nede hos doktoren for pjat'. Sådan taler en voksen mand ikke."
- Hvorfor tror du, han gør det? Er det sproglig uformåen?
"Nej, det er det ikke. Han er en dannet mand, han har skrevet fremragende bøger om billedkunst. Han vil, at vi fremdeles skal tilhøre en slægt, som værdsætter den store tykke mand for bordenden. Det er hans ideal. En stor og tyk murermester med cigar, som dominerer alt og alle. Og som netop er infantil, og som aldrig vil tolerere spørgsmål, men fejer alting væk med sit store korpus og sit sentimentale pladder."
"Når jeg bliver så vred over det, så er det fordi, jeg føler mit eget erfaringsgrundlag blive misbrugt. Det dækkes til af en stil, der minder om Søren Krarups og også kan findes i historikeren Bent Jensens erindringer, den samme høje og inderlige stil, salvelsesfuld og selvgod. For mig er det en forråelse og en løgn," siger Hans-Otto Jørgensen.


