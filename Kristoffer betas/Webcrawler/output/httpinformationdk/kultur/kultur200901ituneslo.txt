iTunes løsner grebet om musikken
Apples digitale musikbutik iTunes offentliggjorde på en konference i San Francisco i går, at de nu dropper kopisikringen af deres musik. 


 Den populære digitale musikbutik iTunes slækker nu på deres faste greb om musikken. Det er den såkaldte DRM-kodning, som iTunes nu har besluttet at fjerne. Det meddelte Apple i går på den årlige Macworld-konference i San Francisco.
DRM - Digital Rights Management - er en kodning, der forhindrer brugerne i at kopiere de downloadede numre eller afspille dem i andre systemer end iTunes. 
Apple har tidligere gjort et begrænset antal af de 10 millioner sange i iTunes tilgængelige uden DRM, men gør det altså nu gældende for dem alle. 
De store pladeselskaber
Tre af de store pladeselskaber - Universal Music Group, Sony Music Entertainment og Warner Music Group - meddeler, at de i denne uge begynder at sælge deres musik uden kopisikringen. Imens følger tusindvis af mindre pladeselskaber trop. Det fjerde store pladeselskab, EMI afskaffede allerede begrænsningen  i 2007.
Der har længe ligget et pres på iTunes for at droppe rettighedsbegrænsningen. Flere har været utilfredse med den indskrænkede frihed i forhold til varer som kunden allerede har betalt for. 
Amazon.com, der blandt andet sælger bøger og musik, begyndte allerede tilbage i 2007 at sælge DRM-fri musik. 
Samtidig med at Apple annoncerede afskaffelsen af kopisikringen, meddelte koncernen en differentiering af priserne på downloads. Fremover vil prisen på musikken variere i forhold til popularitet og lydkvalitet.

