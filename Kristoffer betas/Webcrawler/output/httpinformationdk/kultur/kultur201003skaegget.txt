Skægget skaber manden
Ingen stilbevidst voksen mand kan i dag været uden hårprydelse i underansigtet. Er du i tvivl om, hvilke signaler skægget udsender, er der hjælp at hente hos disse rollemodeller
Brad pitt har en anseelig dusk.


 Ved oscaruddelingsceremonien og de efterfølgende festligheder var tendensen tydelig:
Hollywood-skægget
Var et must. Skægløse mænd blev ikke regnet for noget. Holdet fra den mest vindende film Hurt Locker fremviste skæg i mangeartede variationer. Sandra Bullocks mand, Jesse James, havde skæg, det samme havde Mo'Niques mand, Sidney Hicks. Hvis bare forhåndsfavoritten, James Cameron dog havde groet stubbe, ville priskomiteen have været ham nådigere. Mest iøjnefaldende var manden, der hjemtog prisen for 'bedste mandlige skuespiller' - Jeff Bridges, der glædestrålende promenerede sit sølvgedeskæg. Dette Hollywood-skæg skal tydeligvis signalere status- og karrieretryghed og er ikke specielt cool, snarere lidt usoigneret, men udstråler, at kunstnerisk engagement tæller mere end en tæt barbering. I det virkelige liv går dette skæg an for en virksomhedsleder, men ikke for fyren, der sorterer posten.
Ferieskægget
Så megen kult stod om  skuespilleren Jon Hamms skæg, at New York Magazine hædrede det med en nekrolog, da han barberede det af sidst i januar, umiddelbart før han skulle genoptage rollen som Don Draper i tv-serien Mad Men. Mens optagelserne pågår, må han ifølge rygtet barbere sig hele to gange dagligt - så mandlig er han. Resten af de mandlige medvirkende har også anlagt sig den vane at lade skægget stå mellem to sæsoner. Man behøver ikke at vær jetsetter for at dyrke ferieskægget, det spirer også frem på arbejdsløse kommunalarbejdere og på fyren et eller andet sted i fyrrerne, som nu vil have dét sabbatår. Bare to ugers sommerferie er dog nok.
Kriseskægget
Kendes også som skandaleskægget og er skægget, som anlægges, hvis man f.eks. har dyrket utroskab eller på anden måde har gjort sig pinligt bemærket i andres øjne og ønsker at trække sig lidt tilbage. Kriseskægget har noget beskyttende over sig, det er slags mandligt modstykke til pashmina-sjaler. Jude Law har tidligere mestret genren, og for  nylig blev fodboldspilleren Ashley Coles mor angiveligt ud af sig selv over sin søns emotionelle tilstand efter at have set det kriseskæg, han udviklede på en ferie i Biarritz. Hvis en ven gror kriseskægget, så giv ham et kram og spørg, hvad der nager ham.
Velgørenhedsskægget.
Hvis du er engageret i en ædel og humanitær sag, bliver du simpelt hen nødt til at anlægge dette skæg, som har virket så fint for Leonardo DiCaprio, Justin Timberlake, Chris Martin og Brad Pitt, ikke at forglemme, når de har stillet op for Haiti og andre værdige formål. Skæg er nemlig ærligheden selv og der lyser ud af dette skæg, er man er alt for optaget af medmenneskers lidelse til at ofre tid på barbering. I Pitts tilfælde har hans Ho Chi Minh-model dog i nogen grad svækket hans karisma som sexsymbol og ført til spekulationer om knas i parforholdet til Angelina Jolie. Hvis en i bekendtskabskredsen gror velgørenhedsskægget, er der ikke andet for end at hoste op med en donation og håbe på, at grillen går over.
Midtvejskriseskægget
Intet markerer irske Ronan Keatings rejse fra boyband-stjerne til seriøs solosanger i trediverne end hans omhyggeligt trimmede skæg og poseringer i bar og oppumpet overkrop. I en alder af 33 er han øjensynlig på vej ind i en tidlig midtvejskrise. Hvad kan ellers forklare denne pertentlighed, denne stillen sig sig selv til skue? Hvis din partner køber en skægtrimmer og begynder at løfte jern, er der grund til bekymring.
Testosteronskægget
Det forhold, at de gamle grækere så skægget som tegn på virilitet er næppe gået hen over hovedet på Big Brother-vært Russell Brand, som synes desperat opsat på at markere sin maskulinitet og skjule babyfjæset fra før. I det civile liv kan testosteronskægget ofte iagttages hos mænd, der er på vej til at blive tynde i toppen eller kun har beskeden brystbehåring. Det budskab er elementært, det siger ganske enkelt: »Jeg er en fyrig fætter.«
© The Guardian og Information Oversat af Niels Ivar Larsen

