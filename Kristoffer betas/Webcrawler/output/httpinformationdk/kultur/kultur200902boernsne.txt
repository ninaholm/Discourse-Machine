Børns netsikkerhed under lup
Danske børn overskuer og administrerer adskillige forskellige profiler på sociale hjemmesider som ARTO og Facebook, men ungerne er ikke altid opmærksomme på konsekvenserne af deres online-handlinger, advarer Medierådet. En ny rapport understreger problematikken


 Danske børn har knap nok lært at skrive, før de har oprettet den første profil på en af internettets mange sociale hjemmesider. Samtidig tænker op imod halvdelen af børnene ikke over, at andre kan kigge med, når de skriver i online-debatgrupper. Det er blot én af de problematikker som Medierådets nye rapport Digitalt børne- og ungdomsliv anno 2009 viser.
"Børnene er blevet aktører i det offentlige digitale rum, og derfor er det vigtigt, at de lærer grænsen mellem det offentlige og private at kende," siger Birgitte Holm Sørensen, der er formand for Medierådet for Børn og Unge.
Men den grænse er det ikke alle børn, der er opmærksomme på. Ifølge rapporten overvejer 44 procent af børn i aldersgruppen 9-16 år ikke, at deres indlæg på debatsider kan ses af andre end dem, der deltager i debatten. 
Et barns uopmærksomhed på, at andre kunne læse med, udløste sidste år en sag, hvor en 11-årig dreng var tæt på at blive bortvist fra sin skole, fordi han på hjemmesiden Arto.dk havde kaldt en lærer for 'pædo'.
Med på en kigger
Omkring 30 procent af børnene benytter sig slet ikke af muligheden for at begrænse andres adgang til profilen, og dermed adgang til kon-taktinformation og private billeder. Dette skyldes til dels, at 1/3 af de 9-10-årige simpelthen ikke ved, hvordan man slår privatfunktionen til på deres profil. 
I 2002 resulterede en ung piges uforsigtighed med adgangen til hendes profil i, at et billede af hende i en nedringet bluse endte på en erotisk hjemmeside samt i Ekstra Bladet under overskriften 'Purunge danske piger sælger sig selv til sex på nettet'. 
Problemet er, at det er svært at lave en fuldstændig adgangsbegrænsning til ens informationer, billeder og videoer.
"Når alle ikke bruger muligheden for at begrænse adgangen til deres profiler, er alle ikke beskyttede, da man dermed kan få adgang via andres profiler," forklarer Thomas Ploug, der forsker i etik på internettet ved Aalborg Universitet. 
Han mener at retten til selv at bestemme, hvilke informationer, der gives til hvem, er helt grundlæggende i tilværelsen, og at online-netværk i den forbindelse kan være problematiske.
"De online netværk homogeniserer ens relationer, fordi alle får de samme oplysninger om en. Det er problematisk, da en person former sin identitet ved at give forskellige oplysninger til forskellige mennesker."
Fælles ansvar
Netværket arto.dk er det største danske netværk for børn og unge. 41 procent af de unge mellem 9 og 16 år har en profil på siden. 
"Vi gør, hvad vi kan for at undgå, at de her uheldige situationer opstår, men de er svære at forudsige," siger Dan Poulsen, der er redaktør på Arto. 
For at være medlem på arto.dk skal man acceptere en række retningslinjer, som skal forebygge upassende billeder, falske profiler og mobning. Men ifølge Dan Poulsen er det begrænset, hvor meget Arto kan styre børnenes adfærd på siden. Også forældre og skole må tage ansvar. 
"Ligesom de fleste forældre siger til deres børn, at de skal kigge sig for, inden de går over en vej, skal forældrene også med samme automatik minde børnene om at være forsigtige på internettet," pointerer Dan Poulsen og tilføjer, at skolerne også må tage del i ansvaret.
"Net-etik skal på skoleskemaet på linje med andre fag." 


