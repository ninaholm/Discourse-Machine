Smuk beskidt bog



 
	Det blev, helt i tråd med årets tendens, en roman om et enkelt menneske på baggrund af den store historie, der i aftes modtog årets Nordisk Råds Litteraturpris. Og lykkeligvis blev det danske Kim Leine, der modtog prisen for sin store roman Profeterne i Evighedsfjorden. Det er velfortjent, for det er en fantastisk roman og en af de bedste bøger blandt årets nominerede bøger. Derudover er det godt for litteraturen på flere måder.

	For det første fordi prisen går til en roman, som både er meget bred og populær, samtidig med at den har høj litterær kvalitet. De to ting går ikke altid hånd i hånd, men gør det her.

	For det andet fordi Kim Leine bliver belønnet for at bearbejde Danmarks problematiske koloniale fortid i forhold til Grønland i en enestående historisk romanfantasi og i det hele taget i romanform kan formulere samfundskritik på litteraturens præmisser og skrive om frihedsidealer og de bindinger, som enhver identitet er gjort af.

	For det tredje fordi Leines prosa beviser, at det er forkert at dele litteraturen op i moderigtige og -forkerte tendenser, og at man sagtens kan skrive et nutidigt litterært mesterværk med baggrund i fortidens mere traditionelle former.

	For det fjerde fordi han som halv dansker, halv nordmand er en sand nordisk forfatter, der bevæger sig mellem sprogene og landene og tilmed nu i flere bøger overbevisende har sat Grønland på det litterære landkort.

	Og for det femte fordi Kim Leine kan skrive en roman om en hovedperson, Morten Falch, der graver så dybt i jeg’et og forstår, hvordan vi hver og en på forhånd er smudset til af slægten eller verden. Skidtet er overalt i romanen; ingen personer er rene, vi er alle en del af skidtet. Og begæret, denne den stærkeste drivkraft i verden, er her med stort klarsyn forbundet med skidtet. Hans roman er fuld af lus, mug, opløsning, fækalier, urin, forrådnelse og fordærv – og sjældent har så møgbeskidt en roman været så smuk og vellykket.

