Orwells klarsyn
1930’ernes Moskvaprocesser er baggrund for George Orwells dystopi ’1984’
 
	Partiet vil magten for magtens skyld, og jo stærkere det er, jo mindre tolerant bliver det, dets mål er den totale magt over individernes tanker og følelser i Orwells 1984. Foto: Wikimedia


 
	Midtvejs i 1984 snakker Orwells hovedperson, Winston Smith, og hans hemmelige kæreste Julia om den altomfattende magt, Tankepolitiet besidder.

	»De kan få dig til at sige lige meget hvad, men dine følelser kan de ikke påvirke,« siger hun.

	Og Winston svarer: »Hvis man føler, det er værd at holde fast ved det menneskelige, selv om man ikke opnår noget som helst ved det, har man vundet over dem.«

	Hvorefter Orwell i romanens tredje del minutiøst skildrer, hvordan Winston Smith systematisk nedbrydes til det punkt, hvor det er Partiet, der har vundet over ham. Han svigter Julia, og han ender med at elske Big Brother. Da Julia, der også har været igennem torturen, og Winston mødes igen, konstaterer hun: »Man tænker kun på sig selv (...) Og bagefter føler man ikke længere det samme for (Winston).«

	Det er deres fælles erfaring.

	Selvbedrag

	Romanen er skrevet med samme orwellske diktion som i hans essays fra 1940’erne, hvor han analyserer beslægtede emner: De kommunistiske fellow travellers i den britiske intelligentsia bærer således deres del af æren for Orwells opfindelse af begrebet ’dobbelttænkning’, ligesom der i romanen er et langt essay om, hvordan Big Brothers totalitære Oceanien fungerer. Partiet vil magten for magtens skyld, og jo stærkere det er, jo mindre tolerant bliver det, dets mål er den totale magt over individernes tanker og følelser, lyder det. Symboliseret også i skabelsen af Nysprog, der i modsætning til andre sprog får færre og færre ord år for år. I virkelighedens verden er det ikke mindst 1930’ernes Moskva-processer, der er den historiske baggrund, men Orwell går et skridt videre, idet han understreger, at de tilståelser, der blev lokket frem af Stalins tortur, var falske, mens de tilståelser, der falder i Oceaniens retssale, er ægte: Først når ofrene selv tror på deres forbrydelser og oprigtigt angrer, er Partiet tilfreds.

	Det er den intelligente bøddel O’Briens profeti, der går i opfyldelse: »Aldrig mere vil du kunne nære normale, menneskelige følelser. Aldrig mere vil du kunne føle kærlighed eller venskab eller livsglæde eller nysgerrighed eller mod eller tilfredshed. Du vil være hul. Vi klemmer dig fuldstændig tom og fylder dig med vore tanker og ideer.«

	Det er, hvad der sker, og det er den lære, Orwell, der i 1940 nærede forhåbninger om et demokratisk, socialistisk samfund, har draget af totalitarismen under Anden Verdenskrig.

	Med O’Briens ord: »Der er ingen grænser for, hvor meget menneskene kan påvirkes og formes.«

George Orwell - '1984', 1949

