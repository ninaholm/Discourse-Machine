Pirate Bay-stifter anholdt efter to år på flugt
Peter Sunde, der i 2010 blev idømt otte måneders fængsel for overtrædelse af loven om ophavsret, var efterlyst af Interpol
Peter Sunde.


 
	Svensk politi har igen slået til mod en af de centrale personer bag den populære fildelingstjeneste Pirate Bay: Lørdag anholdt en specialenhed den 35-årige medstifter Peter Sunde ved en aktion i en forstad til Malmø.

	Sunde blev i 2010 idømt otte måneders fængsel for overtrædelse af ophavsretsloven og har siden 2012, hvor hans appelansøgning blev afvist, været efterlyst af Interpol. Nu må han regne med at skulle afsone straffen, siger Carolina Ekeus, talskvinde for svensk politi, til nyhedsbureauet TT.

	Anholdelsen kom angiveligt i stand efter et samarbejde mellem svensk og polsk politi.

	Af Pirate Bay-trioen er det nu kun Fredrik Neij, 36, som befinder sig på fri fod, efter at Gottfrid Svartholm Warg blev udleveret til Danmark og varetægtsfængslet, mistænkt for hackerangreb, herunder tyveri af personfølsomme data fra den multinationale it-koncern CSC. Warg blev pågrebet i Cambodja, og Neij menes at befinde sig i Laos.

	Sundes advokat, Peter Ahlin, hævder ikke at have haft kontakt til sin klient i de sidste par år, men tilbyder at repræsentere ham igen, hvis det skulle blive aktuelt.

	»Han er en af de bedst begavede klienter, jeg har haft, og burde blive frikendt ved en eventuel ny rettergang,« siger Ahlin til avisen Expressen.

	I Pirate Bay-sagen blev Sunde også dømt til at betale skadeserstatninger i mangemillionklassen. Peter Sunde har gentagne gange søgt om at få sin sag taget op i den svenske højesteret, senest i februar i år, bl.a. under henvisning til en ny domspraksis i sager som hans egen ved Europadomstolen.

	Holdt forelæsninger

	Hvor Peter Sunde har befundet sig siden dommen, er uvist, men indicier peger på Tyskland. I et interview fra februar 2013 fortalte Peter Sunde, at han ikke havde nogen fast bopæl, men flyttede fra ven til ven i Berlin eller boede sammen med en kæreste i Gdansk.

	Ifølge Expressen skal han også have optrådt ved konferencer og holdt forelæsninger om fildeling og sine erfaringer fra Pirate Bay-tiden.

	»Det er blevet en slags livsstil. Jeg er ikke længere så knyttet til faste steder. Verden er jo på alle måder blevet mindre,« sagde han i interviewet, der blev bragt i magasinet Café.

	Sunde var involveret i diverse start-ups, bl.a. i mikrodonationstjenesten Flattr og i den ’NSA-sikre’ SMS-applikation Heml.is, som han ifølge det digitale medie torrentfreak rejste over 150.000 dollars til igennem en crowdfunding-kampagne.

	Sunde stillede ved europaparlamentsvalget op for Piratpartiet og lagde klip ud på YouTube, hvor han agiterede for partiets politik. Skønt han fik flest personlige stemmer af partiets kandidater, rakte de ikke til en plads i Bruxelles.

	Men også internt i partiet var Peter Sunde hemmelighedsfuld, udtaler Raoul Plommer, international sekretær for det finske piratparti, til Expressen.

	»Han var svær at komme i kontakt med, svær at få fat på. Vi har kun været i kontakt med ham over internettet, og han sagde aldrig, hvor han befandt sig.«

