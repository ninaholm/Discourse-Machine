Misforstået kritik?
Scorseses ’The Wolf of Wall Street’ er blevet angrebet for at forherlige og de amoralske hovedpersoners opførsel. Men det er en misforstået kritik, siger instruktøren


 
	Martin Scorseses The Wolf of Wall Street er baseret på virkelige begivenheder og en bog af den tidligere børsmægler Jordan Belfort, der bedrog en masse mennesker i 1990’erne. Filmen er blevet angrebet for at forherlige og blåstemple de amoralske hovedpersoners opførsel.

	Særlig hård i sin kritik af filmen er Christina McDowell, datter af en af Belforts tidligere partners in crime: »Jeres film er et uansvarligt forsøg på at lade, som om den slags skumle planer er underholdende, endda på et tidspunkt, hvor landet stadig lider under endnu en omgang Wall Street-skandaler,« skriver hun i et åbent brev til Martin Scorsese og Leonardo DiCaprio, der spiller Belfort i filmen. »Overvejede I det kulturelle budskab, I ville sende, da I besluttede jer for at lave denne film? I har med held solidariseret jer med en fuldbyrdet kriminel (Belfort, red.). Og så har jeg ikke engang nævnt måden, hvorpå jeres film nedværdiger kvinder, det misogyne, bagvendte budskab, I sender til yngre generationer af mænd.«

	Det er en hård, men også misforstået kritik, mener mange, især amerikanske filmkritikere, som er kommet Scorsese og DiCaprio til undsætning. Filmen blåstempler ikke, den udstiller, er deres argument. Selv har Scorsese talt om nødvendigheden af at lave en film som The Wolf of Wall Street, fordi »en svindler (som Jordan Belfort, red.) vinder ens tillid og forråder én. Og det sker på alle niveauer, hvad enten det er småsvindlere, økonomisk kriminelle eller selv religiøse organisationer. Det er ikke noget, som forsvinder, hvis man ikke taler om det.«

	DiCaprio har mere direkte forsvaret filmen: »Jeg håber, at folk forstår, at vi ikke billiger sådan en form for opførsel, at vi anklager den. Hvis man ser hele filmen, vil man opdage, hvad det er, vi siger om disse mennesker og denne verden.«

	 

