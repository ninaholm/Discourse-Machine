Minister afviser forslag om kulturfradrag



 Kunst, biografbilletter og musik kommer ikke til at kunne trækkes fra i skat. Skatteminister Kristian Jensen fra Venstre afviser partifællen Søren Pinds forslag om, at danskerne skal have et fradrag på 20.000 kroner til at købe kultur for.
 - Det er ikke et forslag, regeringen har tænkt sig at gå videre med. Jeg synes ikke, at vi skal bruge alt for mange fradrag til at styre, hvad danskerne bruger deres penge på. Jeg vil hellere sætte indkomstskatten ned og lade folk selv vælge, om de vil bruge pengene på kultur, køkkener eller en ny Opel, siger han til Ritzau.
 Søren Pind vil finansiere fradragene ved kort og godt at fyre en række af de personer, der i dag administrerer kunstkronerne. 
 - Jeg ser ingen grund til, at man i så udbredt grad som i dag har politiske smagsdommere i kulturlivet og offentlige administratorer. Der er et solidt fedtlag mellem egentlig kultur og befolkningen, og dem kan man for min skyld godt fjerne - ligesom vi gjorde i 2001, siger Søren Pind til Politiken.
 Skatteministeren er enig med Pind i, at kulturen gerne må blive mere bred, men midlet er ikke at give kulturfradrag til danskerne.
 - Jeg kan godt lide idéen om at gøre kulturen mere borgerrettet, og så at sige give kulturen tilbage til borgerne. Men jeg tror ikke, der er behov for at lave en særlig fradragsordning - for danskerne er i forvejen meget kulturinteresserede. Det rigtige frie valg er at lade danskerne selv bestemme, om de vil bruge deres penge på fødevarer eller kultur, siger Kristian Jensen.
 Socialdemokraternes kulturordfører, Mogens Jensen, kalder forslaget "spændende og sympatisk, men også økonomisk urealistisk". Dansk Folkeparti hælder til gengæld ligesom skatteministeren forslaget ned af brættet.
