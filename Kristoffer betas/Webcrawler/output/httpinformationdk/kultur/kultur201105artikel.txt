Dette er en artikel
Den iranske filminstruktør Jafar Panahi er idømt seks års fængsel og 20 års forbud mod at lave film. I Cannes kunne man i sidste uge se hans værk 'This is Not  a Film', som blev sendt fra Iran til Frankrig på en USB-nøgle gemt i en kage
Filmfestivalen i Berlin tidligere på året havde inviteret den anerkendte iranske instruktør Jafar Panahi til at sidde i juryen og lod hans stol stå tom under hele festivalen, da hans udrejseforbud forhindrede ham i at deltage.


 20 års forbud mod at lave film, tale med pressen eller rejse udenlands.
Det blev dommen for den anerkendte iranske instruktør Jafar Panahi i december 2010 på baggrund af anklager om at have været involveret i propaganda mod den iranske regering. Jafar Panahi, som i 1995 vandt guldpalmen i Cannes for sin første spillefilm, Den hvide ballon, og siden bl.a. har lavet Cirklen og Crimson Gold, havde allerede været fængslet tidligere på året.
Under festivalen i Cannes sidste år sultestrejkede han i fængslet i protest mod, at han dengang ikke kunne få oplyst, hvad han var fængslet for. Han blev løsladt efter tre måneder, og mange mener, at det bl.a. var pga. den store opmærksomhed omkring hans arrestation fra det internationale filmsamfund. Prominente instruktører og skuespillere verden over deltog i underskriftindsamlinger og aktioner. Ved en følelsesladet pressekonference for Abbas Kiarostamis Certified Copy i Cannes sidste år, græd Juliette Binoche, da det blev annonceret, at Jafar Panahi mod forventning ikke lod til at blive løsladt. Da hun ved festivalens afslutning modtog prisen for bedste skuespillerinde, holdt hun et skilt med hans navn op på scenen.
Øjebliksbillede
Jafar Panahi blev løsladt ugen efter Cannes sidste år, men står nu til seks års fængsel.  I år har filmsamfundet derfor været på barrikaderne igen. Festivalen i Berlin inviterede ham til at sidde i jury og lod hans stol stå tom under hele festivalen, da hans udrejseforbud forhindrede ham i at deltage.
I Cannes i sidste uge viste festivalen som noget af et scoop værket This is Not a Film, som er blevet til i et samarbejde mellem Jafar Panahi og hans instruktørkollega Mojtaba Mirtahmasb. De to filmskabere betegner selv værket som an effort, da Jafar Panahi jo i øjeblikket har forbud mod at lave film, og deres 'indsats' blev smuglet til festivalen på en USB-nøgle sendt i en kage fra Iran til Frankrig.
På trods af titlen  som er et nik til Rene Magrittes berømte billede af en pibe med titlen Dette er ikke en pibe   kan man efter premieren i Cannes, hvor både Mojtaba Mirtahmasb samt Jafar Panahis kone og datter var til stede, konstatere, at det bestemt er en film  og en god af slagsen. En film, som er blevet til på trods af alt, og som både tegner et gribende portræt af Jafar Panahis situation som censureret filmskaber og et interessant øjebliksbillede af hans hverdag i Teheran.
Billedkløe
Rammen om This is Not a Film er en dag i Jafar Panahis liv i den lejlighed i Teheran, hvor han afventer svar på sin appel af fængselsdommen. Filmen indledes som en slags videodagbog, hvor han først filmer sig selv. Han vil dokumentere sin hverdag, inden den pludselig ikke er der mere. Samtidig klør det i fingrene efter at skabe billeder. Med en Mac, en iPhone og et stort fladskærms-tv i stuen har han mange muligheder for at se billeder, men han vil lave dem selv.
Der går ikke lang tid, før Jafar Panahi løfter røret og inviterer sin instruktørkollega Mojtaba Mirtahmasb på besøg. Mirtahmasb er i gang med at lave en dokumentarfilm om iranske instruktører, som ikke laver film, og sammen beslutter de sig for at filme og se, hvad der sker. Som Mojataba Mirtahmasb på et tidspunkt konstaterer: Når frisører ikke har noget at lave, klipper de hinandens hår. Filminstruktører filmer hinanden.
Det lyder måske kedeligt, men det er det ikke i denne kontekst. Der kommer f.eks. en del sjov ud af, at Jafar Panahi har svært ved ikke at være den, der siger 'cut'. Filmen er fuld af humor og liv.
Hverdagen trænger sig hele tiden på med telefonopkald fra verden, Panahis datters kæle-leguan, som med sine krasse klør kravler rundt på Panahi og vælger overraskende veje rundt i møblementet, og naboer som bl.a. vil have afsat deres hidsige hunde.
Manuskript-ageren
Samtidig bliver flere af handlingerne i lejligheden mere end kollegial leg, for Jafar Panahi bestemmer sig for at komme rundt om sin dom ved at være foran i stedet for bagved kameraet. Hans plan er at fortælle og præsentere et af de manuskripter, han har skrevet og fået forkastet. Hvis man ikke må skrive og filme, kan man måske agere sine film.
Der er først stor entusiasme, mens Jafar Panahi med tape på tæpperne giver en fornemmelse af scenografien fra den virkelige verden og beskriver situationer og karakterer. Efterhånden mister han imidlertid gejsten, og det er næsten smerteligt at se, hvor ondt det gør på ham ikke at have udsigt til at kunne skabe billeder til sine ord.
Da en ung mand kommer forbi for at hente skrald i ejendommen, ender Panahi med selv at tage kameraet på skulderen og følge med ham i elevatoren efter de andre beboeres affald. Det bliver er lille, spontant portræt af en ung mands dagligdag i Iran, som igen emmer af både humor, alvor og nødvendighed.
Små og store fængsler
This is Not a Film fremstår som en vital videodagbog fra en enkelt tilfældig dag, men som Mojtaba Mirtahmasb fortalte til The New York Times under Cannes, er den filmet over fire dage i marts. Spurgt om forholdet mellem virkelighed og fiktion beskriver han filmen som en slags improvisation, hvor han sammen med Jafar Panahi skridt for skridt diskuterede scener og så filmede dem.
Jafar Panahi overværede filmens pressekonference i Cannes via skype, men har ikke selv udtalt sig under festivalen. Inden har han bl.a. sagt, at når man som filmskaber ikke må lave film, er det som at være i fængsel. Når man er løsladt fra det lille fængsel, er det som at vandre i et større fængsel.
Politisk platform
Om den iranske regering mener, at This is Not a Film ikke er en film, må tiden vise. Mojtaba Mirtahmasb vender som planlagt hjem efter festivalen og har ikke hørt andet fra regeringen, end at filmen ikke officielt repræsenterer Iran.
Som dansker sad man efter premieren og pressekonferencen tilbage med en lidt mærkelig smag i munden, for Cannes er en vigtig platform for alverdens filmskabere, som det er ærgerligt at misbruge. Sideprogrammet Director's Fortnight har før hver film under festivalen vist korte sekvenser produceret af den franske instruktørforening, som klinger ud på, at man savner censurerede filmskabere fra hele verden forfærdeligt meget.
Cannes er ikke kun film. Som Peter Debruge skrev om This is Not a Film i Variety, er den et modigt eksempel på en ikke-voldelig protest. Forhåbentlig får den et langt internationalt liv efter Cannes.

