Stort underskud for JP/Politiken



 Aviskrigen har kostet mange penge for JP/Politikens Hus A/S, som kom ud af 2007 med et underskud på 134 mio. kroner. Udgivelsen af gratisavisen 24 timer og en større satsning på de digitale medier har kostet dyrt for JP/Politikens Hus. Mediekoncernen måtte i 2007 notere et underskud før skat på 134 mio. kroner. I 2006 var der et overskud på 112 mio. kroner. Bestyrelsen for JP/Politikens Hus A/S finder dog 2007-resultatet for "tilfredsstillende set i lyset af årets betydelige omkostninger", som det hedder i en pressemeddelelse. Koncernen forventer, at underskuddet i 2007 vil være vendt til et positivt resultat i 2008. Nettoomsætningen udgjorde 3,7 mia. kroner i 2007 mod 3,5 mia. kroner året før. Egenkapitalen er nu nede på 833 mio. kroner mod 943 millioner kroner i 2006. Udbyttet til aktionærerne er på 8 mio. kroner. 

