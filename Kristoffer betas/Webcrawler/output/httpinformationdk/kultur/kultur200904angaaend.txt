Angående aprilsnar
Det er efterhånden blevet virkelig vanskeligt at regne ud, hvad der er sjov og alvor, når man tjekker nyhederne den 1. april. Hvad der engang var en aprilsnar er nu en realitet, og hvad man tror er løgn, viser sig skisme at være den skinbarlige sandhed


 Er der virkelig en jurist, der har klaget over, at der i visse af politiets baglokaler hænger plakater med side 9-piger? Får landets biskopper nu en million-bonus? Er der politisk flertal for at indføre værnepligt til kvinder? Stiller Naser Khader op som overborgmester i København? 
Det er efterhånden blevet lidt en hjernevrider at regne ud, hvad der er sandt og falsk, når man åbner avisen sådan en 1. april. For mens medierne stadigt mere intenst forsøger at overgå hinanden i aprilsnars-spas, så er det alligevel virkelighedens absurde alvor, der pudsigt nok tager fusen mest på én.  
For eksempel er det på ingen måde en lårklaskende forårsbebuder, at et politisk flertal satser på at få flere kvinder til at gøre karriere i forsvaret. Ved altså at indføre tvungen session. Man ser det for sig: Danmark sender en eliteuddannet styrke af vore mest aggressive rødstrømper til close combat i Tora Bora-bjergene. Så skal de sørenfisme få på hattepulden, de langskæggede, chauvinistiske mørkemænd, der går rundt og mener, at kvinder blot er skabt for at klæde sig ud som kulsorte postkasser og i ny - og næ spytte små terrorister ud. 
Faktisk har Afghanistans præsident Karzai (som Danmark jo støtter) nu underskrevet en lov om, at kvinder ikke skal have ret til at afvise sex med ægtefæller (det støtter jeg personligt) eller forlade deres hjem uden mandens tilladelse (det støtter jeg også personligt). Den slags friske ideer er værd at gå i krig for. Godt, vi snart får en ny, hjemmestrikket udgave af Den Røde Hær. 
Og nej, det med Karzai og loven om sextvang er ikke en aprilsnar, selv om den stod at læse i onsdagsavisen.
Skat på de overvægtige
Historisk set er det faktisk svært at gennemskue, hvad er der er sjov og alvor i 1.april-nyhederne. Allerede i 1987 kunne Ekstra Bladet fortælle om en særlig skatteafgift for overvægtige. Blot ti år senere kunne man studere seriøse forslag fra eksperter, der argumenterede for BMI-afgift til de fede. Altså en særlig skat til landets voksende gruppe af overvægtige, målt ud fra det såkaldte Body-Mass-Index.
I 1991 drev britiske medier gæk med verdensbefolkningen ved at påstå, at vandet steg i Atlanterhavet. Øh! Mon ikke også nogen i sin tid har april-narret med, at isbjergene smeltede på Grønland? Den kategori af vandede vittigheder har virkeligheden vist overhalet.
I år 2000 spøgte TV-avisen med, at forskere havde gensplejset en grøn plante med en rødspætte og fået en (ha ha) grønspætte ud af forsøget. Nu kan man på nettet finde firmaet Bonsai Pets, der tilbyder gensplejsede kæledyr til private og erhvervsfolk. Bestem selv art, farve og temperament. 
Med andre ord, kan ungerne nu få sig en lyserød mini-giraf, der bare er såååå sød og kælen, når man skal have et puttedyr med i Juno-sengen. Skosælgerne fra Ecco har angiveligt haft en mini-tiger med på international messe. Den var rigtig god til at trække kunderne i snørebåndet, så de næsten helt automatisk troppede op i standen. Ja, det står at læse på the world wide web. Man tror, det er løgn, ikk? 
Obama, Knud og Fogh
Hvis magasinet ’En skør, skør verden’ spræller derude endnu, så gad jeg virkelig godt at gætte på, hvilken aprilsnar, de har trykt i år. At Obama er sendt til os fra det ydre rum? At Jorden rent faktisk blev skabt på 6 dage? At en århusianer ved navn Knud engang satte kloden i brand ved at tegne et billede af en profet, ingen ved, hvordan ser ud, og at det nu kan betyde, at vores statsminister ikke kan blive chef for Nato? 
Når de læser dén historie om 100 år, tror de helt sikkert, det er en aprilsnar. Hvis verden ellers er blevet en anelse mere tolerant.
Jeg hoppede selv på limpinden, da jeg læste Politikens historie (som åbenbart var en aprilsnar) om at rygeloven skulle afskaffes igen, fordi den i anledning af finanskrisen koster dyrt på landets barer og restaurationer. Tænk, jeg troede sundhedsminister Jakob Axel Nielsen var kommet til fornuft efter at truet alt fra marginaliserede værtshus-rotter til roulator-bevæbnede bankospillere med både bøder og politiopbud. Ej heller kom det bag på mig, at Margrethe og hele hendes kongehus nu slap for at være underlagt rygeforbudet. Vort royale udstyrsstykke lader sig jo kun gøre i disse moderne tider, fordi kongehuset netop er omfattet af den ene skrupskøre særregel efter den anden. Dronningerunde, tronfølgelov, you name it!   
J.R Ewing vs. Piet Hein
Nej, det kan godt være, at man ikke hopper på, at Storebæltsbroen skal graves ned under vandet (MetroXpress), og at Rundetårn nu hælder 8 millimeter efter sidste års jordskælv (Urban), eller at vindmøller får Jorden til at dreje langsommere (Dalarnes Tidningar via Ritzau). Men hvorfor skulle man nu ikke kunne blive gift på Facebook? (Berlingske Tidende). Og burde Fogh ikke for længst have været til fredagsbøn (B.T)? 
Og er det så urealistisk, at Naser Khader stiller op til overborgmesterposten (Ekstra Bladet). Det modsatte skyldes vel kun, at ingen har spurgt ham, da hans partifarve (for ikke at nævne hans politiske talegaver) ofte er så vildledende?
For der er jo en faktisk en jurist, der har klaget over politiets brug af bare damer (på billeder). Til gengæld har biskopperne ikke fået en millionbonus, selv om Kristelig Dagblad onsdag forsøgte at overtræde det 8. bud med denne lille spøgefuldhed. 
Jo, man bliver stærkt forvirret. For de tider er ovre, hvor folk gladelig valfartede til Haderslev Rådhus for at opleve J.R. Ewing fra Dallas på gennemrejse. Det var i 1982. Dengang man virkelig var for dum, hvis man hoppede på dagens aprilsnar. 
Blot fem år senere skrev indeværende avis (Information) om, at undervisningsminister Bertel Harder vil genindføre morgensangen i landets folkeskoler. Det forslag stillede Dansk Folkeparti for alvor for blot få måneder siden. I den tro, at vil gavne integrationen.
Man ihukommer Piet Heins gamle gruk: ’Den, der kun tager spøg for spøg, og alvor kun alvorligt; han og hun har faktisk fattet begge dele dårligt’. 
Man kunne også sige, at den, der tager en aprilsnar alvorligt, meget vel kan ende med at få det sidste grin.

