’Op i røven med dit klassehad’
På den anden side af Øresund skændes svenske kulturpersonligheder om klassehad, fattigdom, kulturradikalisme, leninisme og tolkningen af Socialdemokratiets historie. Centralt står Dagens Nyheters og Aftonbladets kulturredaktører
Fattigdom. Digter Johan Jönson har med sine digte om uforfalsket nutidigt klassehad skabt enorm debat blandt svenske kulturpersonligheder.


 Den svenske forfatter, litteraturvidenskabsmand og kritiker Jens Liljestrand var egentlig i færd med at anmelde Hadets sange af en gammel anarkistisk arbejderdigter, Leon Larson (1883-1922).
Larson drømmer ifølge Liljestrand om at sætte ild til det hele, men dette er på en måde forståeligt, synes han. »Digtene er skrevet før demokratiets indførelse, i et land hvor folk levede under frygtelige omstændigheder, indtil de sultede ihjel eller arbejdede sig til døde.«
Sådan er det ikke længere, mener han. Og Jens Liljestrand har været i Dramaten til et arrangement om klasse, hvor han chokeret har påhørt digteren Johan Jönson oplæse digte om uforfalsket nutidigt klassehad, så derfor kommer resten af artiklen til at handle om den samtidige digter Jönson.
»Han beretter om en ’meget modbydelig’ (nyrig) familie i Äppelviken, hvor han fantaserede om at gokke den af og sprøjte spermen i vasketøjskurven, når han lånte toilettet. Men i stedet ’tørrede jeg ved en bestemt lejlighed min herpessydende pik af i familiens, også børnenes, håndklæder’.«
Dét er for meget for Liljestrand. Jönsons seneste digtsamling med.bort.in er nomineret til Nordisk Råds Litteraturpris, bemærker han, og han har noteret sig tilhørernes reaktion:
»Publikum nøjes ikke med at applaudere artigt, som man plejer på Dramaten. De jubler. De skriger i falset, ’wuuu-hu!’ De kalder digteren frem igen, da han forlader scenen.«
»Sådan ser klassehadet ud i foråret 2012,« konstaterer Jens Liljestrand og understreger, at Leon Larson senere tog afstand fra sine hadedigte. »I stedet for revolution valgte han, og mange andre, reform. Takket være socialdemokrater og liberale er det modbydelige samfund, han levede i, nogle få generationer senere, blevet et af verdens rigeste og mest lige samfund,« konkluderer han.
»Jonas Jönson skriver: ’nittenhundredtallet er/ikke ovre; kan/aldrig gå over’, og jeg får lyst til at svare: ’du kan tage dit/skide klassehad og/stikke det op i røven’,« skriver Lilestrand.
Digterjegets organ
Liljestrands artikel stod at læse i det liberale Dagens Nyheter i anledning af 1. maj, men debatten raser stadig hinsidan. Aftonbladets socialistiske kulturredaktør, Åsa Linderborg, tog til genmæle i artikler og klummer.
»Uretfærdigheden sidder i tegnebogen, i tænderne, som ikke kan laves, i kroppen, som værker, i maden, man spiser, i sproget, som ikke slår til, i magten, man ikke har, og i selvtilliden som ikke findes. I skammen over ikke at have råd,« fastslår hun blandt andet.
Og:
»Jens Liljestrand er en litteraturvidenskabsmand, som ikke har lært at skelne mellem forfatteren og jeget i litteraturen. Han tror, at digterjegets ’herpessydende pik’, som vil trykke sig mod borgerskabets håndklæder er Jönsons eget organ ... Han er den liberale, der tror, at alle har det lige så godt som ham selv. Han orker ikke at høre Johan Jönson med mange års erfaring med aftalefastsat lav løn i servicesektoren sætte ord på, hvordan fattigdommen og fornedrelsen føles på den bare hud.«
Liljestrand svarer blandt andet ved at henvise til flere skribenter, der har fremhævet den selvbiografiske baggrund for Jönsons digte: Det er ikke ham, der ikke skelner mellem forfatter og digterjeg.
Men nu blander andre røster sig i debatten. Kulturredaktøren på Dagens Nyheter, Björn Wiman, er vred over, at Åsa Linderborg læser en linje ind i de artikler, han bringer på Dagens Nyheters kultursider.
»Portalartikler, de som udgør selve kultursidernes imperativ, vender sig imod venstrefløjen og dens påståede magt over bestemte kulturer,« har hun skrevet.
Og:
»De midaldrende mænd breder sig på Dagens Nyheters kultursider. Fire sider om venstrefløjens magtmonopol. Tre sider om deres egne romaner. To sider om den problematiske massekultur. En helside om, at Breivik inderst inde er marxist.«
Bizarre teorier
Det er ifølge Wiman »en egenartet oplevelse« at følge, »hvordan sådan en person påtager sig opgaven som en slags læserombudsmands for Dagens Nyheters kultursider, en position fra hvilken hun i godt to år har kastet om sig med bizarre konspirationsteorier om ’portalartikler’, ’kursændringer’ og artikler, der på mystisk vis skulle ’være langt vigtigere en teksten i sig selv’.«
Wiman definerer sin position som kulturradikal. Kulturradikalismens kerne er »en kritik af alle slags bombastiske utopier og dramatiske løsninger ... men også slendrianmæssige tankemønstre samt medie- og kunstneriske klicheer.« Centralt står for ham, at man på den ene side kan kritisere uretfærdige strukturer, men på den anden fastholder respekten for det enkelte menneskes frihed og ansvar.
Heroverfor står Aftonbladet, hvor nu også andre skribenter mener, at man skal se på klassetilhørsforholdet, på, hvad samfundet og kollektivet betyder for den enkelte.
Og forfatteren Susanna Alakoski, som slog igennem med debutromanen Svinestierne om sine egen fattige opvækst, skriver en kronik om, at der ifølge Røde Kors findes 248.000 fattige børn i Sverige 2012: »Man bliver meget let et barn fyldt af vrede.«
Nu kommer forfatteren Olle Svenning på banen. Han har en stor biografi om Hjalmar Branting, svensk socialdemokratisk statsminister i 1920’erne, på bedding og skriver et langt perspektiverende indlæg om det svenske socialdemokrati. Tidligere har Björn Wiman beskyldt Åsa Linderborg for at være »dogmatisk marxist« og leninist, og da Åsa Linderborg svarer med at fremhæve nogle af Brantings fejl, trækker også Olle Svenning Lenin af stald.
»Så snart de liberale konfronteres med spørgsmål om klasse, trækker de det russiske fipskæg frem. Men ok, lad os diskutere Lenin,« svarer Åsa Linderborg, der ud over kulturredaktør er doktor i historie.
Herfra drejer debatten sig om kulturradikalismen og socialdemokratiets historie. »Når Wiman med et pennestrøg skriver marxismen ud af den kulturradikale tradition, er han så original, at han reviderer hele den vesterlandske tradition,« mener Åsa Linderborg.
Hun slutter: »Det afgrundsdybe vræl, som høres i Dagens Nyheters irettesættelser i debatten om klassehad, afslører, hvor følsom selve sagen er, men frem for alt markerer det, at fronten i den offentlige samtale bestandig flyttes mod højre. Kun borgerlige humanister har ret til at komme til orde. Systemkritikere og utopister stemples som onde i hjertet eller dumme i hovedet; de skal hverken skrive, tale eller mene noget som helst. Med syngende bas forvandler man kulturradikalismen til et honnørord, der er drænet for magtanalyse, samtidig med at man fylder den med antikvariske, allerede kanoniserede referencer.«
Svenskerne kæmper en nutidig kulturkamp, men de perspektiverer den med historisk kompetence. Mon debatten kan svinge sig så højt op, at den når helt over på den anden side af Øresund?

