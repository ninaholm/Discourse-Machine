Ingen fortilfælde for Hyltoftsag i Danmarks Radio
Ole Hyltofts henvendelse om et Pia Kjærsgaard-fejlcitat er blevet behandlet som enhver anden henvendelse, hævder programdirektør Mette Bock, der dog ikke kan komme i tanke om en eneste sag, der er blevet behandlet på samme måde
Det, der er den helt normale procedure, er, at når DR begår fejl, så sørger vi for at rette dem, og vi sørger for at beklage det i forhold til de involverede parter, siger programdirketør Mette Bock fra DR, der ikke mener, at organisationen har ændret deres normale procedure i en sag, hvor DF- og DR-bestyrelsesmedlemmet Ole Hyltoft klagede. over en udtalelse i et radioprogram.


 Der hersker ikke kafkaske tilstande på Danmarks Radio. Det forsikrer direktør for programproduktionen i DR, Mette Bock, i dag i et læserbrev i nærværende avis. 
Forsikringen falder, efter Information i går kunne fortælle, hvordan DR har reageret på et fejlcitat i radioprogrammet Sproglaboratoriet på P1, hvor litteraturforskeren Isak Winkel Holm 17. april fejlagtigt hævdede, at Pia Kjærsgaard skulle have sagt, at indvandrere "formerer sig som rotter".
Ikke alene bragte DR en berigtigelse i en af de følgende udgaver af Sproglaboratoriet. Den ansvarlige redaktør sendte også en undskyldning til Pia Kjærsgaard, og generaldirektør Kenneth Plummer kom i et brev til partiformanden med en "uforbeholden undskyldning".
Desuden valgte DR at redigere fejlen ud af den udgave af radioprogrammet, der er tilgængelig på internettet, og kort efter valgte man også at bortredigere berigtigelsen. 
Kun halvandet år
Alt sammen stemmer der påfaldende godt overens med, at Dansk Folkepartis medlem af DR's bestyrelse, Ole Hyltoft, bad Kenneth Plummer give sin partiformand en undskyldning og brokkede sig over berigtigelsen, som han mente forvirrer billedet, idet studieværten tilføjede, at Pia Kjærsgaards tidligere partifæller Mogens Glistrup og A.T. Riemann fra Fremskridtspartiet begge havde sammenlignet nydanskere med rotter.
Og alt sammen er det ifølge Lytterne og seernes redaktør på DR, Jakob Mollerup, usædvanligt. Helt så grundigt plejer DR ikke at behandle et fejlcitat. Ifølge Mette Bock har DR imidlertid behandlet henvendelsen fra Ole Hyltoft "som enhver anden henvendelse", og der er således tale om "fuldstændig sædvanlig procedure".
Programdirektøren kan dog ikke nævne et eneste eksempel på, at generaldirektøren nogensinde før har sendt en personlig undskyldning til en person, der er blevet fejlciteret, efter DR allerede har undskyldt.
"Det skal jeg ikke kunne sige. For jeg har kun været i huset i halvandet år," siger Mette Bock.
Hun kan heller ikke huske et eneste eksempel på, at DR før har slettet et fejlcitat fra en gæst i netversionen af et radioprogram, eller at DR før har slettet en berigtigelse. Men som hun forklarer:
"Jeg har været i DR i halvandet år. Jeg kan ikke på stående fod give eksempler på det, men jeg kan ikke udelukke, at det har været tilfældet før."
- Hvordan kan du så påstå, at sagen er blevet behandlet efter helt normale procedurer?
"Det, der er den helt normale procedure, er, at når DR begår fejl, så sørger vi for at rette dem, og vi sørger for at beklage det i forhold til de involverede parter."
- Så når du skriver, at Ole Hyltofts henvendelse "er blevet behandlet som enhver anden henvendelse", kan du i virkeligheden ikke huske et eneste eksempel på, at I har behandlet en henvendelse på samme måde?
"Jamen, vi har ikke fået sådan en henvendelse i den tid, jeg har været her."
- Har I ikke fået henvendelser om et fejlcitat i halvandet år?
"Det her drejer sig om et konkret tilfælde. Og det nytter ikke noget, at du spørger om det samme fem gange. Jeg siger til dig, at hver gang vi får henvendelser, så forholder vi os til dem, og vi forsøger at behandle folk ordentligt. Og det har vi også gjort i det her tilfælde. Og det er den helt normale procedure."

Læserbrev af Mette Bock: "Kafka har ikke indtaget DR", side 19

