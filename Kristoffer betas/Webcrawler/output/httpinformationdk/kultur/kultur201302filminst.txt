Filminstruktører fra Mellemøsten i unåde
Den ene må ikke rejse ud, den anden ikke ind: En iransk instruktør hetzes efter Sølvbjørn i sit hjemland, mens en palæstinensisk oscar-nomineret instruktør nægtes indrejse i USA


 Der er langt til glamour, når man er filminstruktør fra og i Mellemøsten. Denne uge har iranske Jafar Panahi og palæstinensiske Emad Burnat fået at føle, hvor provokerende og mistænkeligt, deres arbejde er. Den ene hjemme, den anden i udlandet.
I lørdags tildeltes Jafar Panahi, in absentia, en Sølvbjørn for årets bedste manuskript ved Berlins årlige filmfestival. Panahi er i udlandet en af Irans mest lovpriste instruktører. Han vandt Camera d’Or ved filmfestivalen i Cannes i 1995. Landsmanden Kamboziya Partovi, hans medinstruktør på den netop præmierede film Closed Curtains, modtog prisen på Panahis vegne. Han kunne ikke selv være til stede.
I 2010 modtog han en dom på seks års fængsel og 20 års berufsverbot i Iran på grund af sine film og holdninger, der er stærkt kritiske over for Irans præsident Ahmadinejad. I 2011 skulle Panahi have siddet i Berlinalens jury, men han blev nægtet udrejse. Festivalledelsen lod demonstrativt og solidarisk hans plads i juryen stå tom med hans navn på et skilt på bordet. I dag sidder Panahi i husarrest.
Herfra er det i hemmelighed lykkedes ham at lave filmen Closed Curtains, hvor en forfatter forsøger at arbejde bag tildækkede vinduer. Panahi optræder også selv i filmen. På festivalens internationale pressemøde var der en tydelig ulyst hos Partovi og filmens kvindelige skuespiller Maryam Moqadam til at svare på spørgsmålet: »Hvad kan følgerne blive for jer og Panahi i Iran? «
Ifølge tirsdagens iranske aviser har landets kulturministerium nu betegnet filmen som en forbrydelse og protesterer imod visningen og udmærkelsen.
»I Iran laves film med tilladelse, og de bliver også sendt til udlandet med tilladelse, derfor er produktionen og visningen af denne film ulovlig og dermed en forbrydelse,« sagde vicekulturminister Dshawad Schamaghdari ifølge den tyske avis Süddeutsche Zeitung.
For Berlinalen var det et hit at få Panahis film med på festivalen, men nu vil det vise sig, om deltagelsen kommer til at betyde en forværring af instruktørens situation. Husarresten kan til hver en tid ændres til fængsel.
Roastbeef med Moore
Panahi har haft flere prominente støtter over årene, blandt andre Steven Spielberg, Robert Redford og dokumentarfilminstruktøren Michael Moore. Sidstnævnte stillede i denne uge op for en anden presset filminstruktør, palæstinensiske Emad Burnat.
På Moores hjemmeside kan man læse indlægget: »Hvordan min ven og aktuelt oscarnominerede Emad Burnat i går aftes blev tilbageholdt og truet med deportation i LAX (Los Angeles’ internationale lufthavn, red.)«.
Moore sad med Akademiet og ventede på Burnat. Akademiet inviterer i ugen før prisuddelingen alle nominerede på en middag. Burnat er nomineret til prisen for bedste dokumentarfilm for 5 Broken Cameras, der er den første oscarnominerede palæstinensiske dokumentarfilm nogensinde.
I sin hjemlandsby Bil’in på Vestbredden er Burnat også olivenbonde, og filmen handler om livet og den ikkevoldelige modstand mod den israelske regerings beslutning om at bygge en mur midt igennem landsbyen og folks gårde. Burnats medinstruktør er israeleren Guy Davidi. Men middagsselskabet i Beverly Hills ventede forgæves, for pludselig fik Moore en sms fra den fortvivlede instruktør. Han blev holdt tilbage i lufthavnen, der havde brug for »mere information«, før de ville lukke palæstinenseren, hans kone og deres otteårige søn, der er også er filmens ’stjerne’, ind i USA.
Myndighederne troede ikke på, at Burnat var oscarnomineret og på vej til de indledende festligheder. De ville sætte familien på det næste fly tilbage til Amman. Præsidenten for Akademiet, der uddeler oscarpriserne, blev underrettet af Moore, og efter et par timer blev familien Burnat lukket ind i USA, kom til middagen og spiste roastbeef med Moore og de øvrige nominerede. Roastbeef kommer Jafar Panahi næppe til at finde på menuen i de iranske fængsler.
 

