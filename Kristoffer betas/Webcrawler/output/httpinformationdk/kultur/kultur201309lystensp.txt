Lystens pionerer
Hvad sker der med kroppen, når mennesker dyrker sex? Det ved man meget mere om i dag end i de sexforskrækkede 1950’ere, hvor William Masters og Virginia Johnson lavede opsigtsvækkende laboratorieforsøg med mænd og kvinder som forsøgskaniner. En ny tv-serie, ’Masters of Sex’, fortæller historien
Det er William Masters nysgerrighed, der driver ham, og han nærer et oprigtigt ønske om at gøre op med et samfund, hvor man hellere sygeliggør og sender kvinder i terapi end forsøger at hjælpe dem med at forstå deres egen seksualitet.

William Masters er frustreret. Den anerkendte læge og gynækolog kan ikke overbevise hospitalschef Barton Scully om, at Masters skal have penge og tid til at udføre et omfattende studie i den menneskelige seksualitet.Vi lever i en verden, »hvor der er biblioteker om, hvordan babyer bliver født og ikke et eneste studie i, hvordan babyer bliver lavet,« siger Masters i tv-serienMasters of Sex. »Vi er for Guds skyld læger, og jeg er blot interesseret i at besvare spørgsmålet: Hvad sker der med kroppen, når man dyrker sex?«Serien kan fra søndag ses på amerikansk tv – og fra på mandag i Danmark på streamingtjenesten HBO Nordic.Masters studie vil blive opfattet som pornografi og ødelægge lægens blomstrende karriere, mener hospitalschefen, der ikke vil præsentere lægens undersøgelse for hospitalets bestyrelse. Masters’ vovede plan er at observere kvinder og mænd, mens de onanerer og dyrker sex, måle, hvordan deres kroppe reagerer, og endda placere et lille kamera inden i en glasdildo, så han ved selvsyn kan se, hvordan det indre af en kvindes vagina opfører sig, når hun stimulerer den og får orgasme.I modsætning til Kinsey og hans kolleger, der via interview med en masse mennesker små ti år tidligere dokumenterede amerikanernes seksuelle adfærd i to opsigtsvækkende bøger, vil William Masters observere adfærden i et laboratorium.Samfundet på hovedetMen året er 1956, og seksualitet er ikke noget, man taler om og da slet ikke forsker i. Det er noget, der foregår bag lukkede døre og kun kommer ægtefolk ved. Og så skulle man ellers tro, at den diskussion var lukket. Men William Masters fortsætter sine studier på egen hånd, og på et tidspunkt får han endda – blandt andet takket være trusler om at forlade det hospital, han er så vigtig for – overtalt Barton Scully til økonomisk at støtte sin forskning.I virkelighedens verden resulterede William Masters’ forskning i to bøger, som gav et revolutionerende indblik i, hvordan mennesker dyrker og oplever sex, hvilket var med til at flytte datidens opfattelse af sex som noget, der mest handler om reproduktion til noget, man også godt kan nyde uden skam eller skyld. Og i sit arbejde fik han uvurderlig hjælp af sin sekretær og assistent, Virginia Johnson, der siden blev hans kone.Den første af parrets bøger,Human Sexual Response, udkom samtidig med, at p-pillen blev opfundet, og kvindefrigørelseskampen tog fart, og »sammen fik de tre ting vendt samfundets normer på hovedet,« siger Michelle Ashford, der står bagMasters of Sex, om William Masters og Virginia Johnsons arbejde, til New York Times.Og kedeligt bliver det – at dømme ud fra første afsnit – ikke. Det er sex heldigvis sjældent, og den skulle der være rigeligt af i serien.William Masters (Michael Sheen) er en dedikeret, tør og alvorlig mand, der har en meget videnskabelig tilgang til sex, men reelt ikke ved så meget om det. Det er hans egen nysgerrighed, der driver ham, og han nærer et oprigtigt ønske om at gøre op med et samfund, hvor man hellere sygeliggør og sender kvinder i terapi end forsøger at hjælpe dem med at forstå deres egen seksualitet.Masters’ har et ukærligt, lidt anstrengt, ja, næsten videnskabeligt forhold til sin egen kone, Libby (Caitlin FitzGerald), som ikke kan blive gravid – eller er det ham, der ikke kan gøre hende gravid? – og deres ægteskab er ikke ligefrem lykkeligt.Sex og tabuerTil at begynde med er William Masters henvist til at observere prostituerede, når de har sex med deres kunder. I en morsom scene i begyndelsen af filmen står han i et klædeskab iført smoking, mens en luder, han har betalt, betjener en mand; det er også her, at han for eksempel finder ud af, at kvinder kan finde på at simulere en orgasme for at få fred.Men så får Masters en ny sekretær, Virginia Johnson (Lizzy Kaplan), en tidligere natklubsangerinde med to børn og to ægteskaber bag sig. Hun har et ganske lystfyldt og afslappet forhold til sex – hun vil også gerne nyde det, det er ikke kun manden, der skal have lov – og hun får overtalt flere ’almindelige’ mennesker til at melde sig som forsøgskaniner i Masters’ forsøg, som altså handler om at onanere og dyrke sex, mens Masters og Johnson ser på og måler, hvad der foregår.Folkene bagMasters of Sex– og blandt dem er der flest kvinder – håber, at serien vil sætte gang i en diskussion om sex og de tabuer og emner, som William Masters og Virginia Johnson beskæftigede sig med, og som for en god dels vedkommende stadig er aktuelle i dag.Som en af seriens producere, Sarah Timberman, siger, også til New York Times: »Hvordan passer seksualitet ind i folks liv, og hvad betyder det, og kan man frigøre sex fra følelser?«’Masters of Sex’ er skabt og skrevet af Michelle Ashford baseret på en bog om Masters og Johnson af Thomas Maier. For instruktionen står blandt andre Michael Apted og Michael Dinner. Serien kan ses på hbonordic.dk fra på mandag
