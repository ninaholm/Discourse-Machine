Øjebliksbilleder er kommet for at blive
Det sociale fotodelingsmedie Instagram har nu over 100 millioner brugere, har større fremgang end Facebook og anvendes mere flittigt end Twitter. Vi er blevet ivrige hobbyfotografer, tager billeder af mad, kæledyr og bare tæer på sandstranden, og fotogene unge gør hinanden til Instagram-idoler. Alt dette er kun første stadie for det visuelle internet, mener ekspert


 Glædelig Valentine’s Day, Mike. Som et Instagram-filter gør du min verden smukkere,« skriver Kaitlyn Trigger under et billede af sig selv og ’tagger’ sin kæreste, Instagram-medstifteren Mike Krieger. Sekundet efter kan 2.494 følgere se billedet på deres nyhedsfeed.
En sådan simpel fotodeling er det slidstærke koncept bag den nu fire år gamle fotoapplikationen Instagram. Man tager et billede med sin smartphone, lægger et farvefilter på, man skriver måske en forklarende tekst, tilføjer et par emnemarkerende ’hashtags’ og deler så resultatet med verden via Facebook, Twitter eller Instagrams eget netværk. Og så strømmer anerkendelsen i form af hjerteformede likes ind – hvis man har gjort det godt.
Mike Krieger og medskaberen af Instagram, Kevin Systrom, samt deres 13 medarbejdere solgte sidste år Instagram til Facebook for en milliard dollar. Undersøgelser viser, at folk er mere aktive på Instagram end på Twitter – og at Facebooks popularitet er dalende, mens Instagrams vokser måned for måned.
Det typiske Instagram-billede for den almindelige bruger er selvportrættet i badeværelsesspejlet, nuttede børn, der spiser noget, et café latte-glas med kunstnerisk skum eller smukke solnedgange. De steder, der oftest optræder på Instagram-fotografier, tæller Disneyland i Californien, Hong Kong International Airport og baseballstadionet AT&T Park i San Francisco. Det mest brugte ’hashtag’ er »#love«, som folk har skrevet under 143.817.139 Instagram-fotografier. Det tredje mest hashtaggede ord er »#me.«
På forsiden af New York Times
Til trods for at mange professionelle fotografer ser ned på kvaliteten af de fotografier, som brugerne tager med app’en, kom sportsfotograf Mike Lahams Instagram-portræt af baseballspilleren Alex Rodriguez i marts på forsiden af New York Times – en avis, som i øvrigt er vurderet til at være mindre værd i kroner og øre end Instagram.
Og de billedbårne sociale medier er kommet for at blive, vurderer ekspert i sociale medier Trine-Maria Kristensen:
»Det er faktisk lidt et paradoks, at vi i så mange år har brugt internettet til at kommunikere tekst. Der er utroligt mange områder af vores liv, som er lettere at beskrive ved at bruge billeder,« siger hun via en Skypeforbindelse til Italien, hvor hun holder orlov fra tilværelsen som foredragsholder og selvstændig rådgiver i sociale medier.
Instagrams stjerner
Instagram har også udviklet sig til at være meget mere end den almindelige brugers dagligdags selviscenesættelse. Popstjernen Justin Bieber etablerer en oplevelse af nærvær for sine fans, når han dagligt uploader fotografier af sin kæleabe, sin trutmund eller sin nøgne overkrop.
Den 12-årige dansker Benjamin Lasnier er blevet en kendis på Instagram blot for hver dag at poste nye billeder af sig selv. I løbet af den første måned, han var på Instagram, fik han 30.000 følgere fra hele verden på at ligne sit idol, Justin Bieber. Nu har han fundet sit eget look, har 881.000 følgere og har fået en pladekontrakt med Sony uden endnu at have demonstreret sangtalent. Hans dalmatinerhund, BatmanLasnier, har 50.000 følgere.
»I like nice things,« brander danske Ida Lærke sig på sin profil. Hun er blevet Instagram-ikon med omkring 200.000 følgere på grund af sit blik for den type æstetiserede opstillinger af hverdagsting, som folk elsker at se på Instagram. Og hun høster snildt 10.000 likes på et opstillet billede af sin morgenmad.
Teenagere med mange følgere undrer sig selv over, at de får så meget opmærksomhed. Jeppe Lauge West på 15 år har over 117.000 følgere. Han er venner med Benjamin Lasnier og gør sig, som han siger, i selvportrætter med nyt tøj og voks i håret. Det giver ham 100 nye følgere hver dag.
»Følgerne er bare kommet stille og roligt inden for det seneste halve år. Jeg har egentligt ikke rigtigt gjort noget. Jeg blev bare spredt på en eller anden måde, jeg ved ikke hvordan. Mine klassekammerater synes også, det er mærkeligt, jeg er jo bare en normal dreng. Jeg forstår det heller selv,« siger Jeppe Lauge West og fortsætter tøvende: »Måske er det fordi, de synes, jeg er pæn? 80 procent af mine følgere er i hvert fald piger.«
Informations fotoredaktør, Sigrid Nygaard, har svært ved at begribe fascinationen af Instagram-ikoner som Benjamin Lasnier og Ida Lærke:
»Det er jo helt langt ude, at folk kan holde ud at se på noget så ensformigt. Det er jo så megakedeligt. Men sådan har jeg det jo også med folk, der hitter, når de tager billeder af deres iscenesatte liv. Morgenmadmorgenmadmorgenmad. Der fatter jeg ikke Instagram. Overhovedet.«
Den visuelle æra
Clive Martin, der er skribent på det trendy kulturmagasin Vice, er også forundret over det nye medie, som har over 100 millioner brugere på verdensbasis.
»Vi er alle blevet fotografer i vores eget liv – og det ligner lort. Det er en filtreret og iscenesat version af den virkelige verden, og det er fint, hvis du hedder Tim Burton (filminstruktør, red.), men Instagram tror derimod, at det er borgerjournalistik.« (Her kan alle deltage i den journalistiske dokumentation, red.)
Trine-Maria Kristensen mener, vi er på vej ind i en æra af ’visuelt internet’, og at vi må være en smule tålmodige med folks afprøvning af mulighederne. I hvert fald så længe vi er i en overgangsfase.
»Når vi får nye redskaber, bruger vi dem altid på dårlige måder, fordi vi er i en læreproces. I starten deler vi alt, bare fordi vi kan. I løbet af processen lærer vi, at alt ikke er så relevant, at det skal deles på Instagram. Lige nu skal vi lære mange nye sociale medier at kende, og vi må tilgive hinanden for ikke at kunne styre os i begyndelsen,« siger hun og fortsætter:
»Jeg tror, vi vil se tilbage på den teksttunge tid på nettet, ligesom vi ser på stenalderen. Tekstalderen var den, hvor man skrev alenlange tekster i én spalte og brugte pdf-filer. Man kommer til at grine af, hvor dårlige vi lige nu er til at bruge internettet visuelt,« siger hun.

