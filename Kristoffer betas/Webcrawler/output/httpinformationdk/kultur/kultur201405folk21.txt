Folk



 
	Tabloidchefer

	BT, rekordindehaver af pressenævnspåtaler i 2011, og Ekstra Bladet (der roder i andre menneskers skrald) kan for tiden opleves i en sjælden rolle som dydens vogtere. ’Sikke dog en syg journalistisk kultur hos Se og Hør’, raser begge blade.

	Sladderjournalister

	Er det mest begrædelige ved Se og Hør-skandalen måske, at det journalistiske udbytte af så uortodokse og ulovlige researchemetoder kun bringer de mest ligegyldige afsløringer om brystoperationer og deslige for dagen?

	Casper Christensen

	Komikeren, der hørte til Se og Hørs yndlingsofre, slår igen: Hans næste tv-sitcom kommer til at handle om et skandaleblad, der bruger paparazzifotografer og overvåger kendte og kongelige med it-eksperter som meddelere.

	Rasmus M. Pedersen

	’Det er den værste skandale i dansk pressehistorie’, og Journalistforbundet må gøre op med de brodne kar, der spolerer branchens anseelse, siger denne journalistformand. I klartekst betyder dette: Ekskluder de formastelige.

