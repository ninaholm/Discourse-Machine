Sikke noget pis
Det viser sig, at Information er mere optaget af de nedre regioner end noget andet dansk dagblad


 Som moderne læser, kære læser, har De måske fornemmet, at Dagbladet Information er en moderne avis. Dagens gode nyhed er, at Deres fornemmelse har fået videnskabeligt belæg.
Det er Dansk Sprognævns forsker Marianne Rathje, der har tildelt Information en plads i kategorien »moderne« i sin opgørelse af brugen af bandeord i de danske dagblade. Ved gennemsøgning af 961.249 artikler fra de danske aviser har Rathje nemlig etableret, at Information langt fra er den avis, der bander mest - her vinder Ekstra Bladet stort, efterfulgt af Politiken og gratisaviserne. Til gengæld er vi den avis, der har størst andel af bandeord med reference til kroppens nedre regioner.
»Sikke noget pis,« tænker De måske, »man bliver da ikke moderne af at henvise til kroppens nedre regioner.« Men en anden videnskabelig undersøgelse, som Marianne Rathje har foretaget, har faktisk etableret, at det især er karakteristisk for unge at bruge bandeord fra tabuområdet »kroppens nedre funktioner«. Og en tredje undersøgelse har vist en eksplosiv vækst på området: I 1995 udgjorde den slags bandeord 24,8 procent af de unges eder, mens deres andel var sprunget op på hele 41,5 procent i 2005.
Denne tendens har ikke givet helt så stort udslag i de andre aviser. Således kalder Marianne Rathje Ekstra Bladets bandeordforråd for »traditionelt«: Flest bandeord med religiøs reference som »sgu« og »fanme«; færrest med den moderne reference til de nedre regioner. Og de »pæne« bandere med sygdomsbandeord som »pokkers« og »kraftedeme« er Berlingske Tidende, Jyllands-Posten og lokalaviserne.
Fuck fra hjertet
Når hele 38,3 procent af Informations bandeord derimod udgøres af »fuck«, »fucking«, »shit«, »pis«, »crap«, »kusse« og »scheisse«, er det altså ikke kun, fordi, som vore debattører ofte påpeger, vores normer er i skred; det er også, fordi de er det på en moderne måde. Det ses også, anfører sprogforskeren, af, at vi ikke kun citerer vore kilder for brug af bandeord; Information er også den danske avis, der procentuelt indeholder flest artikler med »fuck« fremstillet som skribentens eget udtryk.
Et tjek på avisens arkiv viser, at fuckeriet ikke er begrænset til de alleryngste skribenters tekster - f.eks. beskrev avisens musikkritiker Klaus Lynggaard (f. 1956) for et nylig »klassiske sangstrukturer, som så fuckes up på den fede måde«, ligesom vor Mellemøstkorrespondent og tidligere chefredaktør Lasse Elle- gaard (f. 1944) et par uger før beskrev sit møde med en israelsk paskontrollør med ordene »fuck, den mands navn er 'Problemer'«.
Selv om bandeordene over hele linjen er i voldsom vækst - andelen af artikler med bandeord i den samlede presse er næsten fordoblet fra 1994 til 2009 - er der dog stadig håb for de sarte. Hvor Information i 2009 bandede i 9,1 procent af avisens artikler, og Ekstra Bladet bandede i hele 21,2 procent, optrådte de grimme udtryk i 2 procent af artiklerne i Jyllands-Posten.


