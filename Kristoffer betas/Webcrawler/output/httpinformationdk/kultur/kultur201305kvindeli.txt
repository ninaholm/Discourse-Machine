Kvindelighed for fuld skrue
Kirsten Justesen forsøger at beskrive, hvor kønnet blikket er i kunsten. Og hvad der sker, hvis man vender blikket? Vi har mødt billedkunstneren til en snak om kroppen i kunsten
 
	Kirsten Justesen er uddannet klassisk billedhugger fra det Kongelige Danske Kunstakademi i 1975.


 
	Mænd ser, og kvinder ses. Det er dét gamle, kulturelt indgroede skisma, Kirsten Justesen forsøger at løsne op på i sit liv og sine arbejder.

	»Jeg skammer mig, når jeg tager mine sønnesønner med ind på Statens Museum for Kunst, fordi alt, hvad de kan se, har referencer til mænd og mænds blik. Det er faktisk ubehageligt,« fortæller hun.

	Trods flere bølgers feminisme og utallige kvindelige kunstneres kamp mod omstændighederne er kvinderne stadig underrepræsenterede i det hvide rum. »Det er da begyndt at rykke i den rigtige retning med kønsfordelingen på udstillingerne. Men nu vi må lige hjælpe det lidt på vej, ikke?«

	Jeg er på besøg i Kirsten Justesens stuelejlighed over for Botanisk Have i København. I hendes stue er det store, hvide bord i midten af rummet dækket af stabler af kunst-bøger, kataloger og udklip. Hun er ved at forberede sig til en artist talk på Statens Museum for Kunst. Hun er blevet inviteret til at fortælle om hendes inspirationskilder i deres samling, og hendes valg er faldet på en række kvindelige kunstnere, der blev født på hendes bedstemødres tid: Olivia Holm Møller, Ebba Christensen, Astrid Noack, Franciska Clausen og Anna Klindt Sørensen. Men i virkeligheden handler det ikke så meget om inspiration for Kirsten Justesen – det vigtige er i hendes øjne, at disse kvindelige kunstnere får deres plads på museet og i kunsthistorien. At holde dem en lille smule i live. For ganske få af disse kvinder bliver nævnt i de nyeste udgivelser om dansk kunsthistorie. Derfor har hun kaldt sit oplæg Før Usynligheden.

	At se og blive set

	Kirsten Justesen var som en del af rødstrømpebevægelsen med til at sætte kønnet på dagsordnen i 1970’erne. Hun var medredaktør af tidsskriftet Kvinder og medlem af kunstnergruppen Kanonklubben. Et centralt spørgsmål, hun har udforsket i sit omtrent 50-årige kunstneriske virke, er, hvem der ’har’ blikket i kunsten, og hvem blikket falder på.

	»Jeg forsøger at beskrive, hvor kønnet blikket er. Hvad der sker, hvis du vender blikket, så det bliver kvinder, der ser? Hvordan ville verden have set ud, hvis det var kvinderne, der altid havde været de monumentale billedkunstnere?«

	Der figurerer en nøgen kvindekrop i mange af Kirsten Justesens arbejder, nemlig hendes egen, men dens funktion er en helt anden end kunsthistoriens mange tavse kvindeobjekter, modelleret eller malet af mandlige kunstnere: »Når det er kunstneren selv, der optræder i arbejdet, så er du fuldstændig ude over objekt-subjekt,« siger hun.

	»Jeg bruger min krop, fordi den er lige ved hånden. Og så har jeg i øvrigt 1800-tallets former. Det er næsten en joke, at jeg har de mål. Det vil sige 10 kilo for meget! Men de er anbragt på dén der 1800-tals måde,« siger hun.

– Der er ingen forfængelighed, når du bruger din krop i dine arbejder?

	»Nej, for det er ikke mig. Jeg bruger aldrig mit ansigt, jeg bruger kun min form, min overflade. Jeg sidder her, jeg har altid tøj på – jeg knapper ikke engang ned. Det betyder så ikke, at jeg ikke kan finde på at spænde en muskel, så det bliver et bedre billede. Du kan se det billede bag dig,« siger hun og peger på Melting in Time #4, hvor man fra siden ser hendes nøgne krop siddende i en kamin. I sine behandskede hænder holder hun en aflang isblok.

	»Jeg anstrenger mig jo for, at isen skal dække de rigtige steder. Det er jo ikke noget pornografisk, jeg er ude i – selvfølgelig er det sanselige størrelser, men du skal lige dække kønsdimmerne.«

– Hvad sker der så, når en kvinde afbilleder en anden kvinde?

	»Det kan du jo sagtens gøre, hvis du alene er optaget af rum og form og udtryk. En smuk krop, nogle gode former. Men det er jo så kedeligt – det er meget sjovere hele tiden at gå i dialog med kunstbegrebet. Kunst, det er jo det, kunstneren siger. Vi bestemmer selv, hvad det er. Det spændende og udfordrende er, hvordan man kan slå hul på det. Fordi man får øje på nogle andre ting, nogle mellemrum.«

– Hvordan gør man det?

	»Det har vel noget at gøre med at være født udenomsparlamentarisk. Adfærdsvanskelig. Det tror jeg. At du hele tiden får øje på nogle andre sammenhænge, der ikke er rationelle. En stor, overflødig irrationalitet.«

	Nede i 1970’erne

	For Kirsten Justesen giver det ikke mening at tale om inspiration i forbindelse med hendes kunstneriske arbejder: »Inspiration findes ikke i min ordbog. Billedkunst er håndværk og hårdt arbejde. Det gælder om at udvikle dit blik eller din tilstedeværelse i det der irrationelle, som der grundlæggende slet ikke er brug for. Jeg taler i øvrigt om arbejder og ikke om værker,« pointerer Kirsten Justesen.– Hvorfor ikke?

	»Værk … Det ligger lidt op af hele den der terminologi, som gør det til noget helligt eller noget fremmed. Jeg taler om arbejder. Det er faktisk temmelig konkret. Værker lyder for selvhøjtideligt.«

– Følte du dig som en del af en bevægelse dengang i 1970’erne?

	»Både ja og nej. Jeg har arbejdet meget i bevægelser. Det var et fantastisk diskussionsforum og en opdagelsesrejse. Og kvindebevægelsen rykkede blikket – så længe, den bevægede sig. Men mine egne arbejder og postkort ville de faktisk ikke sælge i Kvindehusets bogcafé, fordi de syntes, at de var for mangetydige. Vi arbejdede hele tiden i kollektiver, og man skulle endelig ikke træde ud, og man måtte endelig ikke signere sine ting – hvilket jo var lidt hårdt ved businessen ... Kunst var lig med borgerskab i ’70’erne.«

– Fulgte du de regler?

	»Jeg gjorde det hele! Vi var jo faktisk temmelig mange i kvindebevægelsen, der selv med arbejdshænder som mine havde rød neglelak og bedstemors sølvræv på. Som aldrig er gået ind for at købe tøj, der er to numre for stort og dække de kvindelige attributter og ligesom gøre sig til et intetkøn som et værn og en protest mod først og fremmest at være et scoreobjekt. Men skønhed er jo ligesom kommet for at blive. Vi var en del, der ikke ville afstå fra det kvindelige. Og jeg bliver til stadighed irriteret over hele den der emblematiske lilla ble-ting.«

– Der var måske for meget æstetiker i dig?

	»Nej, jeg vil ikke kalde det æstetik. Det er politik. Min kvindelighed skal have fuld skrue – men i min vejrtrækning.«

– Så måtte mændene vel også lære at opføre sig lidt anderledes?

	»Ja, hvad skete der med de mænd? De måtte jo bare vise lidt manhood, ikke? Der er en masse ting, mænd er skidegode til. Men det kunne man ligesom ikke tage sig af. Kunne de ikke lige fikse, altså ... Nu havde de jo kunnet alting hele tiden. Det var ikke tiden til at tage sig af mænd. For der dukkede et rum op sammen med kvinder, ikke?«

