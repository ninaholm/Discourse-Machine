I Gothams midtby, ikk’ å?
En gennemgang af de danske undertekster til ’The Dark Knight Rises’ afslører graverende jyske ordvalg. Men manden bag underteksterne afviser alle anklager om bevidst jydificering


 Mandag skriver manuskriptforfatter Anders Frithiof August begejstret på sin facebookvæg: »’Downtown’ i The Dark Knight Rises er konsekvent oversat til ’midtbyen’. Sådan!«
Den slags spor er naturligvis værd at forfølge, for kan det virkelig passe, at den årelange sproglige beef mellem Jylland og København skulle være vandret hele vejen ind i den seneste batman-film? Enhver, der kender bare en anelse til den nationale rivalisering mellem jyder og københavnere, ved, at kampen om den ’rigtige’ dialekt udgør krigens frontlinje. Hedder det nedtur eller noller? Hedder det slik eller snoller? Den slags. Og altså også, om man kalder en bys geografiske kerne for ’centrum’ eller ’midtby’.
For at få det faktuelle på plads først, ringer jeg til Dansk Sprognævns spørgetelefon, hvor Marianne Rathje sidder klar med ordbøgerne. Jeg vil vide, hvornår det er rigtigt at bruge hvilken betegnelse.
»Ifølge ordbogen betegner midtbyen ’midten af en by, især i provinsen’. Så det har altså noget med størrelsen af byen at gøre,« oplyser Marianne Rathje.
– Det er med andre ord faktuelt forkert at skrive midtbyen om Gotham City?
»Nu ved jeg ikke lige, hvor stor Gotham er ...«
– Den er vist i omegnen af ti millioner.
»Ja, så virker det unægtelig underligt«.
– Men er det også forkert?
»Det er forkert, ja.«
–Så når nu oversætteren tilsyneladende alligevel har skrevet Gotham midtby, så ...
»Ja, så er der noget, der kunne tyde på, at han er fra Jylland,« siger Marianne Rathje.
Gør jeg virkelig det?
Det er der naturligvis kun én måde at finde ud af, så jeg ringer til SF-film, der står for distributionen af filmen i Danmark. De oplyser, at oversætteren er Peter Bjerre Rosa og at han bor på Frederiksberg – og altså ikke i Jylland. Men kan han være eksiljyde? Jeg ringer op.
– Det er Rasmus Bo Sørensen fra Information ...
»Desværre, det har ikke nogen interesse.«
– Nejnej, jeg ringer ikke som sælger – jeg er journalist.
»Er du sikker?«
– Ja, jeg er sikker. Jeg ville bare høre, om du har tekstet den seneste batman-film?
»Ja, det er mig.«
– Er du jyde?
»Ja, fra Aalborg.«
– Er det derfor, du skriver ’midtby’ i stedet for ’centrum’ i filmen.
»Gør jeg virkelig det?«
–Det gør du, og ifølge Dansk Sprognævns spørgetelefon er det forkert. Det har noget med størrelsen af byen at gøre, siger de. Metropoler har ikke en midtby – de har et centrum ...
»Har jeg virkelig skrevet midtby? Byen hedder jo Gotham City med stort G og C, så det kan jeg slet ikke forstå. Men jeg kan jo lige slå det efter,« siger Peter Bjerre Rosa og finder en elektronisk version af oversættelsen frem på sin arbejdscomputer.
»Jaeh,« siger han lidt efter, tydeligvis overrasket over sine egne ord.
Både ’downtown’ og ’center of the city’ er i Peter Bjerre Rosas version blevet til ’midtbyen’: ’Han er på vej ind til midtbyen’, siger en betjent for eksempel et sted – og senere lyder det: ’Tunnelen i midtbyen er blokeret!’
– Hvordan forklarer du det, Peter Bjerre Rosa?
»Det er jo nok, fordi det aalborgensiske stadig ligger ret dybt i mig«.
– Så du hævder, det er ubevidst?
»Ja, jeg ved jo godt, man ikke siger midtbyen om en millionby. Så det må være de jyske aner, der er løbet af med mig.«
– Det er ikke et bevidst forsøg på at jydificere Batman?
»Nej, jeg kunne have læst korrektur på min oversættelse ti gange og stadig ikke have fanget fejlen. Det er bare helt naturligt for mig at skrive midtby.«
– Det er genialt.
»Ja.«

