Ulovlig skjult reklame betaler sig
Når virksomheder boltrer sig uden for reklameblokken er det ulovligt. Bøder og inddragelse af sendetilladelser er en mulighed, men 'ikke praksis', oplyser Radio- og TV-Nævnet, så Camilla Plum reklamerer videre
-Manipulation- og -skjult reklame- lyder dommen over tv-kokken Camilla Plum fra medieforskere og -jurister.


 Melproducent og selvlært kogekone Camilla Plum står på sin mark ved sin gård, Fuglebjerggård.
"Det kan ikke nytte at købe billigt importeret mel, siger hun til DR's tv-hold. 
"Lige nu er min mand, Per, ved at høste en mark på vores gård, Fuglebjerggård, hvor der står ølandshvede. Ølandshvede er en urhvede, og en af de hveder i verden, der smager aller, aller bedst!" siger Camilla Plum.
Camilla Plum er også tilrettelægger af udsendelsen, 'Boller af stål', og derfor er medieforsker Klaus Kjøller og mediejurist Oluf Jørgensen ikke i tvivl. Indslaget er "manipulation". Der er tale om skjult reklame, og det betyder, at radio- og fjernsynsloven er overtrådt, mener de. 
Alligevel ælter Camilla Plum fortsat dej af ølands- og 'emmer-hvede' henover sommerens programrækken. 
"Jeg gør utrolig meget ud af at reklamere for ordentlig mel i det hele taget. Hvis du taler med de andre økologiske mel-producenter, som er meget større end os, så vil du vide, at deres salg er gået grotesk i vejret efter mine programmer. Hvis det er konkurrenceforvridende, så er det fedt!" siger Camilla Plum.
Ingen bøder
I mediesekretariatet hos det sommerferieramte Radio- og TV Nævn har de skam hørt om 'Boller af stål', oplyser specialkonsulent Jette Fievé, og de har også modtaget en klage over programmet, som behandles efter ferien. 
Radio- og TV Nævnet kan give Danmarks Radio en påtale eller en bøde, men det ender sjældent i politianmeldelser.
"Den normale praksis er, at nævnet vil komme med en påtale. Hvis der bliver fremturet fra en bestemt stations side, vil man gå videre. Det er dog ikke noget, der er praksis for," siger Jette Fievé.
"I yderste konsekvens kan sendetilladelsen kortvarigt eller helt inddrages. Radio Holgers tilladelse blev eksempelvis inddraget, fordi de nægtede at udlevere informationer til Radio og Tv-Nævnet," fortæller Jette Fievé. Radio Holger blev i første omgang anmeldt, fordi de opfordrede til had på grund af race, nationalitet og religion.
Camilla Plum og hendes mand behøver ikke være bekymret for reklamebudgettet på Fuglebjerggård. Forbrugerombudsmanden, der skal forvalte Markedsføringslovens § 30, stk. 3, har endnu aldrig givet bøder til virksomheder for skjult reklame. 
Camilla Plum lyder nu heller ikke bekymret.
- Får vi mere reklame for ølands-hvede på DR?
"Ja. Hvis jeg ikke fortalte, hvor man kunne købe tingene, så ville det være helt vildt dårlig service, men jeg fortæller jo også om andre produkter."
Reklame på P1
I løbet af det første halve år af 2008 har Radio- og tv-nævnet modtaget ti klager om skjult reklame på tv eller i radioen, hvoraf fem af sagerne har udløst et retorisk rap over nallerne.
På P1 i november 2007 udstrakte public serviceforpligtelserne sig ulovligt langt i programmet 'Vinmagasinet'. Lytterne fik oplyst navn og druesort, producent, kvalitet og pris. Da både forhandler og tilbudsperioden gik i luften, besluttede Radio- og TV-Nævnet, at der var tale om 4 minutters skjult reklame. 
I december 2007 besluttede Olav Willadsen dog "af redaktionelle årsager at stoppe med 'Vinmagasinet' på P1, da det er meget konkret forbrugerinformation (...) der ikke stemmer overens med (...) den normalt kritiske og perspektiverende indgang, som kanalen har til behandlingen af emnerne," står der i Radio- og TV-Nævnets afgørelse.
Redaktionelt samarbejde
Udover navnet havde modemagasinet Costume på TV2 News og modemagasinet Costume fra Forlaget Benjamin i januar 2007 lidt for mange ligheder, mente Radio- og tv-nævnet.
Programværten Annette Kirk bød velkommen på skærmen i et studie, hvor væggene var dekorerede med forstørrede forsider fra modemagasinet Costume. TV-programmet og magasinets fælles titel, fremvisningen af bladet flere gange i programmet og konsekvent brug af stylister og eksperter fra modemagasinet: Skjult reklame! Afgjorde Radio- og TV-Nævnet.
Men TV2 Danmark hævdede, at der var tale om et "redaktionelt samarbejde" mellem Forlaget Benjamin og TV2 News, selvom de ikke kunne fremlægge en skriftlig samarbejdsaftale. 
I det redaktionelle samarbejde skabtes også 'Bilmagasinet', der var et trykt magasin og et tv-program. På skærmen medvirkede eksperter fra bladet Bilmagasinet, som alle har jakker med logoet fra bladet, og bilerne, de kører i, har påklistret logoet for bladet. Begge programmer fik en påtale for skjult reklame, men det var ikke grunden til, at de ophørte i juli 2007, fortæller tidligere redaktør på 'Bilmagasinet', Søren Søltoft:
"Jeg forstod aldrig 'skjult reklame', der var intet, der var skjult! Der var logoer overalt... men Per Mikael Jensen (tidl. adm. direktør red.) sagde, at det skulle vi ikke bekymre os om, så det lod jeg være med," siger Søren Søltoft.


