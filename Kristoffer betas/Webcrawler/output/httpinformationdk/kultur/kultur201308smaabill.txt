Småbilleder fra virkelighedens verden
To fotografier og en fagforeningsplakat er den smule kunst, som Enhedslistens gruppeværelse kan byde på. Det burde skiftes ud, og ambitionerne om at få hængt mere kunst op er til stede, siger kulturordfører Jørgen Arbo-Bæhr
Enhedslisten har ikke kunnet blive enige om at hænge kunst op i deres gruppeværelse. De har i stedet faglige plakater  af bl.a en kvinde fra Nicaragua. Det handler om fra 3F’s side at gøre opmærksom på de hårdtarbejdende bananplukkere, der forsøger at organisere sig til bedre arbejdsforhold.


 
	Jørgen Arbo-Bæhr fik et lille bid i låret af en politihund under Ri-Bus-konflikten. Politiet gav hundene lige lovlig lang snor over for nogle af blokadevagterne under den flere hundrede dage lange konflikt. Men vagterne var også indimellem selv voldsomme, erkender han.

	Sådan ser det ikke ud på fotografiet i partiets mødelokale, der er fra samme konflikt i 1994. Selv om politiet skubber de protesterende, så nærmest smiler aktivisterne lidt af hele situationen. Og politiet ser ud til at opføre sig helt reglementeret. En kvinde og en mand i den lille gruppe på billedet virker næsten begejstrede, mens de bliver gennet væk.

	»De vidste jo godt, at de ville blive skubbet væk. Men hvis der var mange nok, kom der hunde. Så blev det lidt voldsommere, men politiet vandt næsten hver gang,« siger Jørgen Arbo-Bæhr, der er partiets kulturordfører.

	Stridens kerne var dengang, at busdriften i Esbjerg skulle privatiseres, og det førte til store protester, som i dag er en vigtig flig af fagbevægelsens historie.

	På væggen hos Enhedslisten hænger også et billede fra HT-konflikten, hvor bryggeriarbejdere holder med deres lastbiler og laver blokade på Hans Knudsens Plads i København et årti tidligere end Ri-Bus-konflikten.

	»Småbilleder fra virkelighedens verden,« som kulturordføreren kalder fotografierne i gruppeværelset.

– Men er billederne ikke minder fra en svunden tid, hvor den fagbevægelsens kamp stod noget stærkere, og hvor kampene havde en helt anden karakter end i dag?

	Egentlig ikke, mener Jørgen Arbo-Bæhr:

	»I dag er der lige så meget arbejderkamp i Danmark som dengang. Det mener jeg helt ærligt,« siger han og nævner lærernes faglige konflikt.

	»Jeg har det sådan, at jeg nærmest blev lidt misundelige på den måde, som lærerne kørte deres konflikt på. Den var meget mere sprælsk og i flere farver. Men det var også en anden tid. Og nogle andre arbejdere,« siger han om de ældre konflikter.

	Selv om det er for en vigtig sag at organisere sig i en fagforening ifølge Jørgen Arbo-Bæhr, så ser han helst, at billederne i rummet blev taget ned og udskiftet. I stedet for fotografier af faglige aktioner, vil han gerne have noget kunst, der er mere farverigt.

	»Som udgangspunkt vil jeg gerne have noget kunst, som man bliver glad af. Det bliver man jo ikke af at kigge på det dér,« siger han.

	Siden seneste folketingsvalg har partiet haft et udvalg, der har til opgave at udsmykke gruppeværelset med nyt kunst. Og Jørgen Arbo-Bæhr så gerne, at det blev billeder af multikunstneren Leif Sylvester, der kom til at pryde gruppeværelset.

	Men udvalgets arbejde er endnu ikke mundet ud i noget, selv om der vistnok er sat penge af til projektet.

	»Det går langsomt. Det går rigtig langsomt. Jeg tror sgu, at udvalget har travlt med alt muligt andet. Det er ærgerligt, for jeg synes, det ville være godt at have et rigtigt kunstværk, der er vores,« siger han og udpeger en endevæg i rummet som en god plads til et billede af Leif Sylvester.

	Lidt farver er der dog i gruppeværelset. På et whiteboard er der skrevet »kærlighed & socialisme« med en sprittusch sammen med et orange hjerte og en blå blomst.

	Helte i det små

	Indtil udvalget får gjort de kunstneriske ambitioner til virkelighed, må Jørgen Arbo-Bæhr nøjes med de to fotografier og en enkelt fagforeningsplakat fra 3F, som partiet også har hængende.

	På den er en kvinde fra Nicaragua, og kampagnen handler fra 3F’s side om at gøre opmærksom på deres internationale arbejde i landet, hvor de støtter bananplukkere, der forsøger at organisere sig til bedre arbejdsforhold.

	Kvinden på billedet holder et barn ved sit bryst og spejder, mens hun kniber øjnene sammen. Jørgen Arbo-Bæhr fortæller, hvordan de ansatte arbejder under kummerlige forhold, når plantagerne skal sprøjtes med gødning fra flyvemaskiner.

	»De bliver oversprøjtede med napalm, stort set. Det er tæt på i hvert fald. De sprøjter jo plantagerne, mens de render rundt dernede. Det er altså hardcore,« siger han og forklarer, at de forsøger at oprette beskyttende shelters, så de ansatte kan søge ly, når flyverne sprøjter. Plakatens slogan er ’Globale helte’.

	Er det kunst eller propaganda?

	»Det handler om folk, der gør en forskel. Folk, der kæmper imod og gør en forskel i deres verden og omkring dem. Folk, der ikke har nogen penge, men gør meget for dem, der er omkring dem. Jeg synes godt, at man kan kalde dem for helte i det små,« siger han. »Det er kunst. Det er et fantastisk godt billede. Uanset om der var tekst på den, ville det være et flot billede. Men selvfølgelig er det også propaganda, når der er den tekst, der er. Som udgangspunkt er det kunst. Det er præcise billeder fra specielle begivenheder,« siger Jørgen Arbo-Bæhr.

– Hvad er det specielle?

	»Hendes øjne og den måde, hun kigger på. Og barnet ved hendes bryst. Det er jo en dejlig unge. Så selvfølgelig er det kunst.«

