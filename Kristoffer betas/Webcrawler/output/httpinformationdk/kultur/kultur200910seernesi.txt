Seerne sidder med fjernbetjeningen
Det er afgørende for tv-stationer i dag, at de lancerer segmenterede kanaler, mener Lasse Jensen


 Det er en tilbagevendende diskussion, hvorvidt en public service-kanal er forpligtet til at forsyne en bred seerskarer med programmer af en vis tyngde som for eksempel kulturprogrammer. Redaktør på radioprogrammet Mennesker og medier, Lasse Jensen, mener, at en tv-kanal i dag ikke på den måde kan påvirke, hvad folk skal se.
»Det er en misforstået opfattelse, at hvis bare man viser et program på en bred kanal, så ser alle det. Tv-publikummet, som det er nu, vil have fjernsyn, der er rettet direkte mod dem, og folk er jo udstyret med en fjernbetjening. Alternativet til en nichekanal som DR K er, at helt smalle kulturprogrammer slet ikke bliver vist,« siger Lasse Jensen og understreger, at netop deri har DR som public service-station sin fortsatte berettigelse.
»Der er virkelig et behov for en public service-station, som kan satse på nichekanaler som DR K. Derfor er det på sin vis også et meget positivt tiltag fra DR's side med de nye kanaler. Det betyder jo netop, at der kommer mange flere valgmuligheder,« siger Lasse Jensen og tilføjer:
»Og hvem andre end DR skulle kunne lave sådan en kanal?«
Lasse Jensen afviser, at nye kanaler som DR K er en undergravning af DR som en tv-station, der kan samle folk. Ifølge ham bygger DR's status som samlende i forvejen på at besidde et bredt udbud af forskellige, segmenterede kanaler.
»For eksempel kan DR kun sige, de har 70 pct. af radiomarkedet, fordi de netop har flere forskellige radiokanaler. Hverken P1, P2, P3 eller P4 har alene en samlende kraft,« forklarer Lasse Jensen og understreger:
»Ingen stationer, der baserer sig på en stor omnibuskanal som for eksempel DR1 eller TV 2, vil klare sig på sigt. De skal lave nichekanaler for at overleve.«


