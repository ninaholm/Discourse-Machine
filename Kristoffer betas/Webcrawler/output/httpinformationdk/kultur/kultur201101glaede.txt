Meget at glæde sig til
Et rent overflødighedshorn. Nye film af Lars von Trier, David Fincher, Steven Spielberg og Peter Jackson, John Lasseter, Terrence Malick og Lone Scherfig. Her er en guide til nogle få af de film, Informations filmredaktør har flest forventninger til i 2011


 For en filmelsker - og filmanmelder - er der altid en særlig fornøjelse ved at træde ind i et nyt år. Hvor godt det forgangne filmår så end har været, er det altid med forventningen om, at det næste bliver endnu bedre. Og har det været et dårligt filmår, ja, så glæder man sig blot endnu mere til at komme videre.
Det er, som om nytåret giver én mulighed for at glemme alle de dårlige filmminder fra året før og i et par dage - meget længere varer det trods alt ikke, før man har set de første film i det nye filmår, og hverdagen begynder at melde sig - gå en lys og bedre fremtid i møde.
Lad mig derfor, inden jeg igen mister alle illusionerne, se lidt fremad og præsentere en halv snes af de film, jeg ser mest frem til i 2011. Det er film, jeg endnu ikke har set - nogle af dem, jeg allerede har set og gerne vil se igen, står til sidst i artiklen - og som jeg af forskellige grunde har store forventninger til. Og husk, at det kun er et fåtal af de mange film, danske såvel som udenlandske, det næste års tid har at byde på.
The Beaver
I USA har man udskudt premieren på Jodie Fosters nye film som instruktør på ubestemt tid. Hvorfor? Fordi Mel Gibson har hovedrollen. Den amerikanske skuespiller og instruktør er takket være sin alt andet end rationelle og stuerene opførsel blevet en paria ikke mindst i Hollywood, og man frygter velsagtens, at The Beaver ikke vil kunne sælge billetter. Jeg er dog nysgerrig efter at se filmen, der er et komediedrama om en mand med problemer, som begynder kun at kommunikere med en bæver-handskedukke. Det kan da ikke blive kedeligt - især ikke når man kender til Mel Gibsons egne problemer - og så er Foster altså også en glimrende instruktør med Little Man Tate (1991) og Home for the Holidays (1995) bag sig.
Premiere den 31. marts

Illusionisten
Sylvain Chomet, der debuterede med den charmerende og musikalske animationsfilm Trillingerne fra Belville (2003), har denne gang kastet sig over et aldrig realiseret manuskript skrevet af Jacques Tati. Den ligeledes animerede Illusionisten handler om en aldrende tryllekunstner i en verden, som ikke længere gider se ham hive kaniner op af hatten. I Trillingerne fra Belville, der ikke rummede megen dialog, men masser af musik og lydeffekter, viste Chomet sig at være en åndelig broder til gag-mageren Tati, og det er ikke svært at forestille sig Illusionistenvære en nostalgisk, melankolsk, visuelt opfindsom og morsom film i den franske mesters ånd.
Premiere den 7. april

The Tree of Life
En ny film fra Terrence Malick er altid en begivenhed af de store. Den amerikanske billedmager dyrker spiritualiteten og tager sig tid til at fortælle sine ofte store historier om mennesker under eksistentielt pres. The Tree of Life, hans første film siden The New World (2005), skildrer en drengs rejse fra barndom og uskyld til voksenliv og desillusion. Brad Pitt og Sean Penn spiller hovedrollerne i filmen, som den notorisk pressesky Malick selv har beskrevet således: »Historien ender håbefuldt og anerkender skønheden og fornøjelsen i alle ting, i hverdagen og frem for alt i familien - vores første skole - stedet, hvor de fleste af os lærer sandheden at kende om verden og os selv eller lærer livets allervigtigste lektie, den fordringsløse kærlighed.«
Premiere den 19. maj

Melancholia
»Ikke flere lykkelige slutninger,« erklærede Lars von Trier, da han skulle i gang med Melancholia, sin næste film efter Antichrist (2009). Han har selv beskrevet Melancholiasom en »psykologisk katastrofefilm,« og det lover jo alt sammen godt for instruktøren, der sjældent gør noget halvt og aldrig som de andre. To meget forskellige søstre står i centrum af filmen, der har en sand perlerække af internationale skuespillere på rollelisten: Kiefer Sutherland, Kirsten Dunst, Charlotte Gainsbourg, Jesper Christensen, John Hurt, Charlotte Rampling, Udo Kier m.fl.
Premiere den 26. maj
Cars 2
Det kan godt være, at Cars (2006) ikke er den mest fantastiske af Pixars efterhånden mange og meget fantastiske animationsfilm. Men det er nu stadig en pokkers fin film, som tilmed har noget på hjerte: Husk at tage det roligt engang imellem og vær sammen med andre mennesker - og biler. Og så gør den det, som er selve animationens inderste væsen: Giver liv til 'døde' objekter. Så derfor glæder jeg mig til et gensyn med Lightning McQueen, Mater og alle de andre sjove, seje og søde biler i Cars 2, der igen er instrueret af Pixars cheftroldmand, John Lasseter.
Premiere den 4. august

Dirch
Holdet bag Applaus, instruktør Martin Zandvliet, manuskriptforfatter Anders August og producer Mikael Chr. Rieks, har fundet sammen om at fortælle en del af historien om Danmarks vel nok mest folkekære komiker og skuespiller, Dirch Passer. Det er et modigt projekt, når man tænker på, hvor meget der kan gå galt: Dirch var så markant en personlighed, og alle har et forhold til og en mening om ham og hans nærmeste venner og kolleger. Hatten af for Nikolaj Lie Kaas, der har påtaget sig den umiddelbart umulige opgave at spille titelrollen. Teasertraileren for Dirch viser hovedpersonens silhuet på et scenetæppe i færd med at opføre den berømte hoppegynge-sketch. Der er noget melankolsk og foruroligende over traileren, som mere end antyder, at filmen - som foregår i 1950'erne, hvor Dirch var på toppen af sin karriere - også handler om skyggesiderne af den store komikers personlighed.
Premiere den 29. september
Tintin: Enhjørningens hemmelighed
Med underholdningsauteurerne Peter Jackson og Steven Spielberg som det kreative makkerpar bag denne første filmatisering af to af Hergés populære tegneserier burde det ikke kunne gå galt.
De er begge erklærede Tintin-fans, har valgt et godt og elementært spændende album at begynde med, og de bevæger sig hjemmevant rundt i den slags eventyrlige, kulørte verdener, Hergé også dyrkede. Men det kan det selvfølgelig sagtens alligevel, gå galt, altså. Ingen af de to instruktører er ufejlbarlige - det har de vist i indtil flere film - og alt afhænger af, om man køber det computeranimerede univers, Jackson og Spielberg har besluttet at placere Tintin, Kaptajn Haddock og de andre figurer i. Det er faktisk intet mindre end nervepirrende.
Premiere den 27. oktober
The Girl with the Dragon Tattoo
Handlingen kender man jo både fra Stieg Larssons storsælgende bog og Niels Arden Oplevs ikke mindre succesfulde film, men jeg glæder mig nu alligevel til at se, hvordan den mørke spændingsfilms mester, David Fincher, har valgt at fortolke historien og ikke mindst Lisbeth Salander-figuren. Filmen er til dels optaget i Stockholm, hvor historien jo også foregår, og mon ikke Fincher får noget visuelt interessant ud af det skandinaviske vinterlys eller mangel på samme!?
Premiere den 21. December

Hugo Cabaret
Den er godt nok først premieresat til begyndelsen af 2012, men jeg må bare nævne Martin Scorseses næste film, der tilmed bliver hans første i 3D. Filmen er baseret på en populær børnebog, Opfindelsen af Hugo Cabaret af Brian Selznick, og den handler om en forældreløs dreng, der bor i en mur på en banegård i 1930'ernes Paris og ernærer sig som tyv. Hugo Cabaret involverer også den da aldrende filmpionér Georges Méliès, som bliver venner med drengen og hjælper ham med at opklare et mysterium. Scorsese, Méliès, 1930'erne, Paris - jeg er på. 3D - lad os se, om Scorsese formår at omvende skeptikere som mig.
Premiere den 19. januar 2012
Tinker, Tailor, Solider, Spy
Jeg ved ikke, hvornår den kommer til Danmark, men jeg ser virkelig frem til svenske Tomas Alfredsons filmatisering af John le Carrés berømte roman om spionen George Smiley, der under den kolde krig må droppe pensionisttilværelsen for at afsløre en sovjetisk muldvarp hos MI6. Miniserien fra 1979 med Alec Guinness som Smiley var storartet, men mon ikke Alfredson - hvis seneste film var det fremragende og usædvanlige vampyrdrama Lad den rette komme ind - kan få noget (lige så) godt ud af forlægget og sin Smiley, Gary Oldman!?
Premieredato endnu ikke fastsat
One Day
Anne Hathaway og Jim Sturgess har hovedrollerne i Lone Scherfigs nye, engelsksprogede film, en romantisk komedie, der er baseret på en bog af David Nicholls. Med ikke mindst instruktørens forrige film, den vidunderlige, bittersøde An Education, i tankerne er det svært ikke at glæde sig til One Day, der handler om Dexter og Emma, som første gang mødes i 1988 og gennem de næste 20 år genforenes én dag om året. Det er materiale, der er som skabt til Lone Scherfig og hendes sans for mennesker, følelser og spændingsfeltet mellem komik og dramatik.
Premieredato endnu ikke fastsat.
Alle de andre
Og til sidst en række film med premiere i 2011, som jeg allerede har set og gerne snart vil se igen: Darren Aronofskys Black Swan, Xavier Beauvois' Guder og mænd, Mike Leighs Another Year, Coen-brødrenes True Grit, Ole Christian Madsens Superclasico, Davis Guggenheims Waiting for Superman, Pernille Fischer Christensens En familie, Gareth Edwards' Monstersog Stephen Frears' Tamara Drewe.
Find endnu flere kommende film og premieredatoer på www.scope.dk

