Vintervine ved midsommertid
Vejrliget frister til at smage på kraftige og varmende vine, der leder tanken hen på gryderetter og ild i pejsen. Det har vi gjort - og alligevel fundet et godt bud på dette års terassevin


"Temperaturen ned mellem 5 og 10 grader", "spredte byger" eller "udbredt regn". Nogenlunde sådan lyder den senere tids vejrudsigter, og man kunne tilføje: "Ja, og det blæser en halv pelikan, og i vinden er det koldt som en brøndgravers ...nå ja". Det er ikke nemt at være ferieklar dansker og endnu ikke have sikret sig domicil under sydens sol.Det er selvfølgelig banalt, tenderende til det patetiske, allerede at jamre over vejret, men når nu Skt. Hans-bålene blæser ud, og vejret lugter af efterår, har man vel lov til at skumle lidt. Ugens vinsmagning, der skulle have bestået af fine roséer og liflig hvidvin, blev i al fald kasseret til fordel for kraftigere varer.En kraftkarlH.J. Hansen har været betænksomme og sat et af de faste trumfkort, chilenske Errazuriz, på sommertilbud, denne gang i en Merlot Estate udgave fra 2007. Det var en klog beslutning, for den kraftige vin leder tankerne hen på gryderetter og ild i pejsen, og den slags er der ved at være brug for. Egetræet er tydeligt og ville måske nok forekomme lidt voldsomt ved andre temperaturer, men pyt. Der er masser af mørk frugtsmag, bløde tanniner og lang eftersmag, og tænderne holdt op med at klapre.Skal have luftFra Duero-flodens bredder er der også trøst at hente i Prado Rey 2002, der i hovedsagen er lavet på Tempranillo-druer eller Tinto Fino, som de siger på de kanter og så tilsat et solidt skvæt Merlot. Nyoptrukket har den en lidt ubehagelig bouquet, men dekanteret eller bare åben en times tid bliver duften helt fornuftig. Smagen er til gengæld flot med fint præg af turen på både amerikanske og franske egetræsfade, og for Duero-fans er det en ægte spansk oplevelse.EleganceNår der er dømt rødvin med smag, er Gigondas altid et godt bud. En veloplagt Château de Montmirail 2005 var nærmest det perfekte svar på surheden over sommerkulden, for det er en meget flot vin. Bønderne i Gigondas har over de seneste 10-15 år fortjent scoret mange point i internationale smagninger, og priserne er efterhånden også nået højt op - med denne som en rimelig undtagelse. Der er noget helt særligt over vine, der på den ene side er solide og kraftige og på den anden side lader elegancen flyde frit. Der er smukt på egnen - og sikkert også varmt - men her i kulden bragte den smilet frem.Årets terassevinFør de tre vine, der var afpasset vejret, gjorde vi et forsøg med noget, der kunne have været årets sommervin. Prisen på 49,95 for en velturneret rød bordvin fra Bourgogne er mere end rimelig, for der tale om et fint eksempel i kategorien. I modsætning til dens brødre og søstre i samme prisleje fra f.eks. Australien, er den ikke tilpasset den kedelige, internationale fællessmag, men repræsenterer et klassisk stykke Frankrig. Ofte skal man højere op i pris for at finde områdetypiske vine, men her er man aldrig i tvivl. Var den blevet drukket på den varme sommerdag, som både vinen og vi andre kunne have fortjent, havde den været en perle, nu var der bare ikke kræfter nok. Optimister bør imidlertid købe stort ind, til når sommeren kommer tilbage; årets terrassevin er fundet.I mellemtiden lyner vi andre pessimister så fleecetrøjen op og bladrer febrilsk i rejsekatalogerne; der må da være en enkelt rejse til sydens sol tilbage?Errazuriz Merlot 2007.49,95 kr. til 15. August (normalt 75 kr.) Vinspecialisten/Magasin (63 12 82 00)Prado Rey 2002.100 kr. www.holtevinlager.dkChâteau de Montmirail 2005.100 kr. (normalt 139 kr.) www.holtevinlager.dkAlbert Ponelle.Rød vin de table. 49,95 kr. Vinmonopolet (87 20 08 88)
