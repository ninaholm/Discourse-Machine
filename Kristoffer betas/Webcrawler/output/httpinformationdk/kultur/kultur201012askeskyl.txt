Askesky over Louisiana
Anselm Kiefers kæmpestore lærreder fik mine associationer til at gå retning af massegrave i Normandiet. Han maler blandt andet med bly og afbrænding


 Det gode ved kunstudstillinger ud over selve værkerne er, at man kan gå ud igen, når man selv vil, hvis man ikke synes om billederne, eller når man rammer mæthedsmuren. Det er lidt vanskeligere, når man sidder i teatret og ser et kedeligt stykke. At gå igen hurtigt, var imidlertid ikke det, jeg havde mest lyst til på Louisianas store udstilling af 90 værker af tyske Anselm Kiefer, tværtom. De er skabt gennem 10 årtier, og der er tale om den største præsentation hidtil af tyskeren i Norden.
Vi, min kunstelskende ledsagerske og jeg, gik netop og talte om Asger Jorns malerier, og hvorfor de har gjort danskeren til så stort et navn. Det kan mange nemlig godt komme i tvivl om, men jeg mumlede et eller andet kryptisk om det originale formsprog og de små, levende væsener, der kan spottes i billederne.
Vinterdragt
Tvivl har man ikke, når man træder ind i det første rum med Anselm Kiefers kæmpelærreder. Den er med ét slag borte med blæsten, så overbevisende og visuelt slående er de, og jeg iler med at udnævne dem til årets kunstoplevelse, fordi de kan bære karakteristikken, og mens de endnu er i frisk erindring. Udstillingen kan stadig ses.
Min første association gik til massegravene fra Anden Verdenskrig ved Normandiets kyst i vinterdragt. Nuvel, associationer er et individuelt anliggende, ikke nødvendigvis rigtige og slet ikke nødvendige ved abstrakt kunst. Som den entusiastiske kvindelige kustode sagde med en kendt kliché: Der er mange lag i de billeder. Det gælder bogstaveligt talt malingen, men også i overført betydning.
Associationen er dog heller ikke nødvendigvis forkert.
Nazihilsner
Anselm Kiefer, født i 1945, har talrige henvisninger både i værkerne og sin teoretiske overbygning til krigen, og i nogle af dem optræder mennesker med hånden hævet til heil, men ikke helt stramt opadgående, som om der i det også er noget halvhjertet, en stille protest. Tysk skyld og fortrængninger i efterkrigstiden har optaget Kiefer fra hans første værker som akademielev.
Materialerne er et kapitel for sig. Kiefer maler med bly, strå, hår, jord, aske og planter som supplement til oliemalingen. Han har nogle gange betjent sig af en teknik med afbrænding af malingen undervejs i processen, og alt i alt giver det alle billederne og de få skulpturer et fælles præg af noget kuldslået, koksgråt, et lag af aske, som henviser til død og historie, noget som har været, men ikke er mere. Dette års nye modeord, askesky, får her en helt særlig betydning. Det er storartet og sine steder Wagnersk storslået.
Der er ikke ét eneste dårligt værk på denne udstilling, som vises indtil den 9. januar.


