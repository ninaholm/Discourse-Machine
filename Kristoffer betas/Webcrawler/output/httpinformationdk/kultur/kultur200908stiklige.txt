Stik mig lige pornoen, mand
Kvinden som offer i porno passer dårligt med det faktum, at 70 pct. af danske kvinder selv bruger porno


 Forleden blev jeg antastet af et af de ivrige unge mennesker på Købmagergade, godsagspiraterne, der bevæbnet med clip-board, kuglepen og komplet grænseoverskridende adfærd forsøger at få én til at melde sig ind i Amnesty eller afskaffe dyrplageri.
Hende her passede mig op og spurgte overjovialt: 'Hej! Vil du skrive under på den her underskriftsindsamling imod pornografi?' Hvortil jeg svarede: 'Jamen pigebarn - hvad har dog givet dig den idé, at jeg skulle være imod pornografi?'
Hun bladrede hurtigt fra underskriftsarket op på nogle billeder, der tydeligvis havde til formål at chokere mig. Ét viste en mærkelig slatten/brugt/viljeløs ung pige, der lå i midten af en gruppe mænd og blev ejakuleret på.
Et andet viste en kvinde, der sad på knæ og holdt om to peniser, der begge pegede mod hendes ansigt, mens hun sendte et forskræmt blik op i kameraet. Hele siden var en collage af billeder i samme dur (som efter clipboard-holderens mening nok nærmere var i mol).
De stakkels kvinder
Jeg var stoppet op, hvilket selvfølgelig var hendes cue til at udrulle sin argumentation. Jeg vil her kun citere hende for ét argument: Pornoen fremstiller og fastholder et stereotypt billede af kvinden som undertrykt.
Det tog lidt tid, før jeg fik samlet mig sammen til at ryste på hovedet og gå videre. Jeg er stadig lidt rystet. Det er en forfærdelig tanke igen at forbyde pornografi, og noget af det mest dumpuritanske, jeg længe har hørt. En typisk antagelse i hendes offertankegang omhandler forbrug - og ikke kun indhold. Man antager, at porno på bekostning af kvinder produceres for mænd. Men nej. Mænd bruger mere og hyppigere, men også kvinder finder glæde i porno.
En undersøgelse i 1969, året for frigivelsen af billedpornoen, viste, at 73 procent af de adspurgte kvinder i en københavnsk interview- undersøgelse inden for det seneste halve år havde læst mindst ét pornoblad. En stor dansk undersøgelse, lavet af Webpol i 2008, viste, at 82 procent af de adspurgte danske kvinder har set pornofilm på tv, nettet eller dvd. 70 procent af dem gør det jævnligt.
Og de ser ikke blød erotik. De ser hard core porno, dog med den forskel fra mændenes valg, at der er færre cum-shots i de film, kvinderne foretrækker. Kvinderne foretrækker generelt også mere historie og mindre direkte til fadet. Men når de når frem til fadet, skal der altså være det samme på - sex!
Tag den, din luder
Hvad er det, der går galt, så kvinden altid i debatten fremstilles og ynkes som et offer? Hvor er kvinders ansvar og aktive parttagen overhovedet i hele den verden, der er fyldt med kvinder og som også forbruges af kvinder?
Porno er den dyriske side af sex, og når man regner alt det utroligt morsomme og kedsommelige fra, som også foregår i pornoverdenen, så er det netop det dyriske, det afstumpede, det grimme, der kan gøre porno frækt. Det er selvfølgelig også netop det psyko-primitive kvindebillede, som mange tager afstand fra, nemlig det, der spiller på et luder-madonna-kompleks, hvor kvindens seksualitet er smudsig og fornedrende.
Kvinden er enten den dydige oppe på piedestalen, hende, der svarer til den 'gode mor-figur' - eller hun er den perverse, der vælter sig i smuds, og som man kan tillade sig at behandle som et rent objekt - gerne aggressivt, da hun svarer til den 'onde mor-figur'.
Hende der i pornoverden-en fortjener at blive kneppet som straf, som det er rigtigt at udnytte, ydmyge, smække og pule.
Puha, hvor er det ikke politisk korrekt.
Vold og sex
Netop sammenføjningen af seksualitet og aggressivitet er et af de elementer i pornoen, mange automatisk tager afstand fra. Seksualdrift og aggressionsdrift er analoge eller i det mindste parallelle drifter i pornografien.
Ofte omtales manden som overlegen, og kvinden trygler om at blive taget. Destruktions-potentialerne er dominerende; pikken skal udblokke kvinden. Pikken associeres direkte til et destruktionsapparat. Og kvinden er det onde, der skal destrueres: »Fucking is penetration, murder is penetration,« sagde Norman Mailer.
I det meste pornografi identificeres kvinden med en trussel mod manden eller mandligheden, hvorfor hun må elimineres.
Hvad der nok også er med til at provokere, er, at kvinden ofte er den aktive giver, mens manden er den passive nyder. At kvinden er den aktive og manden den passive ligger til dels i herre-slave-logikken, hvor kvinden er den tjenende, men samtidigt farlige, mens manden er herre. Igen, ikke skide korrekt.
Stereotypier virker
I den her forsimplede analyse af det spil, som ligger under den slags mand-dominerer-kvinde-porno, er kvinden ikke som sådan entydigt offer; tværtimod er hun i en meget magtfuld position. Man kan være uenig og synes, det er en helt forskruet udlægning af rollerne. Men den giver mulighed for en anden forståelse end den, der fastholder kvinden i porno som det evige stakkels offer.
Det forklarer også de 70 procent af danske kvinder, der jævnligt gider at se porno. De ser sikkert noget andet, end pigen med offerblikket på Købmagergade gør. De ser et seksuelt spil levet ud i en forenklet, urealistisk, stereotypiseret, stiliseret ramme. Ikke ét, der skal afskaffes. Ikke ét, de er ofre i. Men ét, de tænder på. En anden typisk indvending er, at porno ikke har noget med virkelighedens sexliv at gøre. Professor i kriminologi, Berl Kutchinsky, som forskede i de folkesundhedsmæssige konsekvenser af porno, sagde: »Pornobladene er stereotype. Men det er onanifantasierne også ... Der er kvinder og mænd, hvis onanifantasier næsten rituelt følger det samme mønster: gentagelsen dominerer, variation er kun tilladt inden for meget snævre grænser. Det skyldes ikke, at mennesker er fantasiforladte, men at de har fundet ud af lige præcis, hvilke elementer, hvilke toner, der får dem til at tænde.«
Kutchinsky fortsatte:
»Og er dette i grunden så anderledes end det, der sker, når gnisten springer mellem to mennesker, der foretager sig nogle stereotype, lidt kluntede eller ligefrem komiske bevægelser sammen, mens de stønner og vrider sig? ... Der er derfor ikke den modsætning, som mange har villet hævde, mellem den seksuelle virkelighed, de seksuelle fantasier og pornobillederne.«
Forbrugerne af pornografi er helt almindelige mennesker, der både synes, det er skønt at elske med deres mænd og koner, og også at dyrke at se den dyriske, primitive kønsakt udspillet i technicolor. Hvorfor være imod det?
Det kunne være interessant med en debat om porno, der tager positivt udgangspunkt i, at 70 procent af nutidens danske kvinder bruger porno, og at det er skønt, at de dyrker og udfordrer deres seksualitet. En debat baseret på den indstilling, at fri pornografi er nødvendigt og naturligt, og at det overhovedet ikke handler om, at onde mænd udnytter stakkels kvinder.
Den debat er mulig, men vil nok forudsætte en holdning om, at kvinders frigørelse ikke handler om at frigøre sig fra mænds undertrykkelse, men om at frigøre sig fra kvinders påberåbelse af offerstatus.

