Habermas: Europa har kurs mod overfladisk demokrati
Angela Merkels krisepolitik er ’en-dimensional’ og lader nationale interesser blokere for en afgørende løsning på eurokrisen, mener den tyske filosof Jürgen Habermas, der efterlyser politisk vilje og mod til at skabe et forenet og demokratisk Europa
Det er lederen af Tysklands socialdemokratiske parti, PSD, der har opfordret filosoffen Jürgen Habermas til at give et indspark til SPD’s politik.


 Europa har brug for et seriøst kursskifte, der skal rette op på det truende demokratiske underskud i Den Europæiske Union. Sådan skriver den aldrende tyske filosof og supereuropæer Jürgen Habermas i et nyligt publiceret indlæg med titlen Indvending mod facadedemokratiet i den tyske avis Frankfurter Allgemeine Zeitung.
Habermas mener, den tyske kansler Angela Merkel har et væsentligt ansvar for krisens forværring, fordi hun savner politisk mod.
»Forbundsregeringen mangler mod til at overvinde en status quo, der er blevet uholdbar. Det er grunden til, at eurozonens situation trods omfangsrige redningsplaner og utallige krisemøder er blevet kontinuerligt forværret i de forgangne to år,« skriver Habermas og hans to medforfattere, økonomen Peter Bofinger og filosoffen Julian Nida-Rümelin.
Europa risikerer af samme årsag at stagnere i et »facadedemokrati«, skriver de tre forfattere, der i utilslørede vendinger bebrejder Angela Merkel og hendes regeringskabinet, at krisen er blevet forværret. Først og fremmest fordi den konservative Merkel fejlagtigt har diagnosticeret den manglende finansdisciplin i de kriseramte lande som krisens egent–lige årsag og følgelig har forsøgt at bekæmpe den ved at gennemtvinge drastiske sparetiltag i lande som Grækenland.
Ny europæisk forfatning
Ifølge Habermas har Merkels strenge sparepolitik karakter af en »en-dimensionel terapi«, hvis eneste resultat er at forhøje kriselandenes budgetomkostninger.
»Denne selvforstærkende destabilisering kan i al væsentlighed spores tilbage til, at strategierne for at tæmme krisen ikke har været tilstrækkeligt vidtrækkende med henblik på at styrke de europæiske institutioner,« lyder analysen hos Habermas.
I løbet af krisen har politikerne med en vis resignation indrettet krisestyringen på markedets præmisser, men det er politikerne selv, der har svigtet, mener Habermas, der opfordrer de folkevalgte til at »generobre magten«. Situationens alvor taget i betragtning er det derfor på tide at skrotte provisoriske løsningsmodeller i form af stadigt højere krisepakker og i stedet styrke den europæiske integration på afgørende vis. Som det største donorland bør Tyskland i stedet indkalde til en forfatningskongres i EU-regi med henblik på at udarbejde en europæisk forfatning med tilstrækkelig demokratiske legitimation.
»Med et positivt møderesultat kan de europæiske befolkninger genvinde den suverænitet, som for længst er blevet stjålet af ’markederne’«, lyder anbefalingen fra Habermas.
Spøgelsesagtigt parallelunivers
Kun ved at allokere yderligere magtbeføjelser til Bruxelles, kan Europa for alvor gøre op med det »spøgelsesagtige parallelunivers« i skikkelse af de investeringsbanker og hedgefonde, det indtil nu af egennyttige hensyn er lykkedes at inddæmme tilløb til demokratiske beslutningsprocesser. Hvis markedernes dominans skal indskrænkes, er det imidlertid nødvendigt med en udvidelse af EU’s magtbeføjelser. Nationale parlamenter har vist sig at være ude af stand til at arbejde sammen om en gangbar krisepolitik.
For Habermas har krisens forværring i de seneste par måneder således atter tydeliggjort, at nationale interesser i de enkelte medlemslande, herunder Tyskland, udgør den væsentligste forhindring for en snarlig løsning på krisen. I store stræk udebliver de nødvendige tiltag, fordi kriseregulering og europæisk integration vurderes negativt i de enkelte medlemslande. Både kreditor- og gældsramte lande har ladet hensynet til Europa feje bort af nationale interesser. Dermed sættes hele kontinentets politiske fremtid på spil.
»En økonomisk magt i EU’s størrelsesorden eller i det mindste eurozonen kunne i den henseende overtage en avantgardefunktion. Kun med et betydeligt skridt mod mere europæisk integration kan fællesvaluta overleve uden en endeløs række af hjælpetiltag, der set over længere tid vil overbelaste solidariteten mellem valutazonens europæiske folkeslag, både hos donor- og modtagerlande,« skriver Habermas og vender sig samtidig mod ideen om Europas forenede stater.
»De europæiske befolkninger må lære, at deres socialstatslige samfundsmodel og den nationalstatslige mangfoldighed af kulturer kun kan opretholdes i fællesskab. De må forene deres kræfter, hvis de overhovedet ønsker indflydelse på verdenspolitikkens dagsorden og på løsningen af globale problemer. At give afkald på europæisk enhed vil være ensbetydende med en afsked med verdenshistorien.«
Valgkamp i Tyskland
Med sit opråb om yderligere europæisk integration på demokratiske præmisser befinder Habermas sig atter på velkendt territorium. I en række tidligere skrifter har Habermas gjort sig til talsmand for en udvidet europæisk forfatning, der kræver tilsidesættelse af nationale interesser. Denne gang har den 83-årige frankfurter-filosof imidlertid valgt at blande sig i debatten om eurokrisen på direkte opfordring fra den socialdemokratiske formand Sigmar Gabriel.
Som et led i forberedelserne til næste års valgkamp har Gabriel bedt SPD-medlemmet Habermas om at levere et programmatisk indspark til det kommende socialdemokratiske regeringsprogram. Gabriel har blik for, at Europas fremtid utvivlsomt vil blive hovedtemaet ved næste års tyske valg. Om Habermas’ opfordring til at sætte sig udover de nationale interesser vil vække genklang hos hans landsmænd, er imidlertid mere tvivlsomt.

