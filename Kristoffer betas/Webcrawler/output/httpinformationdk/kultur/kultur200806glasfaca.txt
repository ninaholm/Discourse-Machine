Glasfacade og økologi til Tivoli



 Endnu en gang forsøger forlystelsesparken i København at forny sit udseende med en spektakulær konstruktion. Sidste gang, Tivoli forsøgte at udvikle sig i form af et højhusbyggeri tegnet af stjernearkitekten Norman Foster, blev projektet mødt af en storm af protester. Nu har Tivoli fremlagt en vision for udviklingen af havens vestlige kant, der skal revitalisere området og forene Tivoli med byen - dette gennem en bugtende tre-etagers glasfacade toppet med alsidige økologiske taghaver. Direktør Lars Liebst håber, at det nye projekt vil være med til at udvikle helårsaktiviteter i Tivoli. Tivoli Kanten vil i første fase komme til at strække sig fra hjørnet af Vesterbrogade til Nimb, men meningen er, at det skal nå hele vejen langs Bernstorffsgade og rundt om hjørnet i Tietgensgade indtil Koncertsalen, når det er endeligt færdigt.

