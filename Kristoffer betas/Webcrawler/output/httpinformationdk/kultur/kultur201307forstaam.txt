For at forstå mig må du sluge en verden
Salman Rushdie gjorde litteraturen multikulturel og ændrede europæerens måde at tænke om sig selv og verden på
Foto: INDRANIL MUKHERJEE/Scanpix

Lad os vove en påstand:Indisk-britiske Salman Rushdie er den første egentlig multikulturelle eller postkoloniale forfatter i vestlig – hvorefter vi straks må tilføje i vestlig-østlig – litteratur. Og vil man endelig pege på andre i hans generation, så har han i kraft af sin succes og forfatterskabets enorme gennemslagskraft æren for, at den multikulturelle eller postkoloniale litteratur blev bredt kendt og fik indflydelse på, hvordan europæere tænker gennem litteraturen.Forfattere før Rushdie har været påvirket udefra, det er reglen, ikke undtagelsen. Forskellen er, at der hos Rushdie netop ikke længere er et udefra og endnu mindre et indenfor, men at kulturerne – religionerne, fortælleformerne, sjofelhederne, lavkulturens argeste platheder – flyder sammen som dråber i det samme hav for ikke at sige stemmer i det samme litterære spektakel. Man kan også sige, at forskellen er, at Rushdie ikke selv hører mere til det ene sted end det andet, men er alle sine romaners mange steder og tilbøjeligheder lige meget, dvs. lige så meget Bombay og Kashmir som London og Cambridge. Og lige så meget under indflydelse af indisk mundtlighed som af sydamerikansk magisk realisme, foruden alt det andet: James Joyce, Günter Grass,Tusind og én nat, U2, Monty Python, Gandhi, Freud, Shiva, Marx og Muhammed.You name it– og han har lidt af det i sig.SkæbnefællesskabMan skal være i god form, både mentalt og fysisk, for at hamle op med Rushdie. Hans fortællekunst ligner en overvældende kraftanstrengelse, og det kan kræve én at møde den. Det gælder ogsåMidnatsbørn.Hovedpersonen og fortælleren Saleem Sinai bliver født i midnatstimen den 15. august 1947, skilt fra sin moders liv i samme sekund, som hans indiske fædreland skilte sig fra den britiske kolonimagt. Så aner man, hvor det bærer hen, og man fornemmer størrelsen på den målestok, romanen måler med. Som Saleem – forfatterens alter ego – selvbevidst udbryder mod romanens slutning: »For at forstå mig må du sluge en verden.«Saleem SinaierIndien eller i hvert fald så tæt bundet til landet, at de to udgør et skæbnefællesskab. Det samme gælder de andre såkaldte ’midnatsbørn’, hvis eksistens Saleem 10 år gammel kommer under vejr med. Tusind og én er de alt i alt, dermed er skæbnefællesskabet også indholdsbestemt. Gennem Saleem får vi Indiens historie, 31 år bagud og 31 år frem. Politisk historie blandet med den personlige erindrings løsøre, slægtshistorie vævet sammen med mytologi.Et plot i almindelig forstand opererer Rushdie ikke med, dertil er fortællingens digressioner og motivernes konstant krydsende baner for mange og for komplekse. Men noget er på spil, en trussel fra mørkets kræfter, der skal forvandle Saleem og dermed hans unge fædreland til atomer, hvis ikke – ja, hvis ikke hvad? Hvis ikke det lykkes at redde denne ’støjende og udisciplinerede’ flok af midnatsbørn, hver især udstyret med en bemærkelsesværdig, i flere tilfælde overnaturlig egenskab, fra udslettelse.Samme tema driver hele Salman Rushdies forfatterskab. Det var også temaet – og konflikten – iDe sataniske vers, der syv år efterMidnatsbørngjorde ham til hovedperson i en fortælling om religiøs fundamentalisme og storpolitikkens 1.001 spegede hensyn. Også den bizarre, men højst virkelige fortælling er del af kulturernes hinanden krydsende spor, forviklinger og sammenstød, som Salman Rushdies forfatterskab har gjort synlige. I det tilfælde ufrivilligt, men uundgåeligt skulle det vise sig. I et større perspektiv sandsynligvis også nødvendigt.
