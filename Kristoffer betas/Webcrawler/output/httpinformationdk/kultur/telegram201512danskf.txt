Dansk Folkeparti støtter ny kulturel facitliste
Kulturministerens idé om at lave en ny Danmarkskanon over danske fænomener og strømninger, vækker glæde i DF.


 Kulturminister Bertel Haarders (V) idé om at udarbejde en liste over kulturelle fænomener og strømninger, der er er definerende for dansk kultur, falder i god jord hos Dansk Folkeparti.
- Jeg synes, det er alletiders idé, som vi bakker op om. Jo mere vi kan styrke vores nationale rammefortælling og historie, jo bedre, siger DF's kulturordfører, Alex Ahrendtsen, til Ritzau.
- Det giver god mening af minde os om, hvor vi kommer fra, og hvorfor vi gør tingene som vi gør i Danmark. Det er godt for danskerne selv, men det er også godt for dem, som kommer hertil. De får nogle pejlemærker, så de bedre kan forstå, hvorfor vi er, som vi er.
Alex Ahrendtsen mener samtidig, at et projekt som en Danmarkskanon er godt, fordi det skaber en diskussion af, hvad der er dansk kultur.
- Man skal blive ved med at diskutere kultur, for den udvikler sig hele tiden. Hver generation skal tage den diskussion. Derfor synes vi, det er fint, at der er sat gang i dette her projekt, siger kulturordføreren.
Dansk Folkeparti mener ikke, at danskerne generelt er blevet mindre vidende om dansk kultur og historie, men at befolkningen er ved at miste sin identitet.
- Den store udfordring i dag er internationaliseringen og globaliseringen. Det er tabet af selvstændighed på grund af EU og de internationale konventioner. Der er det ekstra vigtigt, at man har et kulturelt beredskab, siger Alex Ahrendtsen.
- Man skal vide, hvad der er dansk, og hvorfor vores kultur er værd af forsvare.
Kulturminister Bertel Haarder lancerer sin idé om en ny Danmarkskanon i fredagens udgave af Jyllands-Posten. Til Ritzau forklarer ministeren, at han forestiller sig en liste over kulturelle strømninger og bevægelser der er definerende for danske værdier.
Det kunne være andelsbevægelsen, højskolebevægelsen eller arbejderbevægelsen.
- En Danmarkskanon skal fortælle, hvad der er vigtigst af det gods, vi som danskere bringer ind i fremtiden, siger Haarder.
