Ekstremt få film med nydanskere i hovedrollen
Siden 1988 er der kun produceret 10 spillefilm med en nydansker i hovedrollen. Det er for få, mener både kulturministeren og oppositionen, som vil lave målsætninger på området – dog skal kvalitet stadig være det afgørende kriterium for at uddele filmstøtte


 Danskproducerede film med nydanskere i hovedrollen er ekstremt sjældne. Det fremgår af et nyt speciale fra Københavns Universitet, som er skrevet af Ida Johannessen. Specialet har gennemgået de knap 500 danske spillefilm, der er blevet produceret fra 1988 til 2010 – og ifølge Ida Johannessens definitioner af ordene ’nydansker’ og ’hovedrolle’, er der i perioden kun produceret ni film med en nydansker i hovedrollen: »Det er forholdsvis beskedent, og det er en skam, synes jeg, for det er især fra film, vi får vores billeder af indvandrere og nydanskere,« siger Ida Johannessen. Flere film ligger på grænsen til Ida Johannessens definitioner, og tallet ni er derfor ikke »den endegyldige sandhed,« understreger hun.
Kulturminister Uffe Elbæk (R) er ikke i tvivl om, at branchen har et problem:
»De her tal understreger, hvad jeg hidtil har sagt i den aktuelle debat. Nemlig, at det er vigtigt, at vi får fortalt historier, der afspejler det samfund, vi er en del af,« siger Uffe Elbæk, som henviser til sagen om Filminstituttets afslag på at give støtte til filmen MGP Missionen, med den begrundelse, at »film med et cast med anden etnisk baggrund ikke har vist sig at være specielt salgbare i provinsen«.
Afspejle samfundet
Også Venstres kulturordfører, Michael Astrup Jensen, mener, at der bør ske noget:
»Jeg synes at de her tal er dybt problematiske. Jeg har allerede kaldt ministeren i samråd om sagen om MGP Missionen. Der vil jeg også spørge ind til, hvad vi kan gøre for at sikre, at vores skattekroner bliver brugt til at støtte film, som belyser vores samfund i 2012,« siger Michael Astrup Jensen, som selv mener, at man bør opstille nogle generelle mål for filminstituttet om, at filmene skal afspejle samfundet i dag. Det samme mener kulturminister Uffe Elbæk:
»Det vil være muligt at lave nogle strategiske mål for instituttet – det har vi lige gjort for Det Kongelige Teater,« siger Uffe Elbæk. Ingen af de to politikere vil dog være med til at indføre kvoter:
»Man skal ikke opstille for skarpe krav, når det kommer til kunstnerisk produktion. Hvis vi laver rigide procentsatser for, hvor mange nydanskere, kvinder, jyder osv., der skal være med i film, vil det gå ud over kreativiteten. Det skal være den kunstneriske kvalitet, der skal vurderes ud fra,« siger Uffe Elbæk
Gode nok?
På Filminstituttet er områdedirektør Claus Ladegaard enig i, at der er for få film med nydanskere i hovedrollen:
»Det er ikke imponerende. Set ud fra samfundsmæssig betragtning, så er det for få,« siger Claus Ladegaard
– Har I været gode nok til at vurdere, hvilke film, der skal have støtte?
»Vi tager stilling til de projekter, der kommer ind. Og der mener jeg, at vi har været gode nok til at vurdere, hvilke der har været de bedste. Se eksempelvis hvor stærkt dansk film står i dag – og den udvikling, der er sket over de seneste 20 år. Men hele branchen har en opgave at løfte, når det drejer sig repræsentationen af nydanskere i filmene,« siger Claus Ladegaard, som ikke ønsker for stor detailstyring fra politisk side:
»Vi har heldigvis den kunstneriske kvalitet som vores eneste kriterium, når vi udvælger film i konsulentordningen. På den måde har vi undgået at støttesystemet har lagt hindringer i vejen for dansk films succes.,« siger Claus Ladegaard.

