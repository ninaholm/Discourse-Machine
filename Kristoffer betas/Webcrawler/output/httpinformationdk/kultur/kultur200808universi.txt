Universitetsboglader truet
De akademiske boghandlere i landets næststørste universitetsby er kommet under pres, efter Aarhus Universitet har udliciteret indkøbet af bøger til boghandlere i USA, England og København. Til oktober drejer den første boghandel nøglen om
Når en underviser på Aarhus Universitet vil have en ny bog, må han ikke længere købe den i den lokale universitetsboglade. Universitetet har udliciteret samtlige bogindkøb til boghandler i udlandet og i København.


 Når en underviser på Aarhus Universitet vil have en ny bog, må han ikke længere købe den i den lokale universitetsboghandel. Aarhus Universitet har nemlig tilsluttet sig en rammeaftale, der betyder, at alle bogindkøb skal foretages via centrale indkøbsaftaler. Konkret indebærer det, at engelsksprogede bøger skal bestilles hjem fra USA, franske og tyske bøger skal flyves ind fra England, mens skandinaviske bøger skal bestilles i København. Aftalen har til hensigt at spare universiteterne penge, men kan samtidig komme til at betyde døden for den lokale universitetsboghandel på Aarhus Universitet, Stakbogladen: 
"Ordningen har allerede revet flere millioner kroner ud af vores omsætning," siger direktør for Stakbogladen Jens Viltoft-Hansen.
"Det er i længden en uholdbar situation. Så hvis ikke der kommer en snarlig løsning, må vi finde på noget andet," siger Jens Viltoft-Hansen, der oplyser, at han dog i øjeblikket er i dialog med universitetet.
Men Stakbogladen er ikke den eneste akademiske boghandel, der er ramt af indkøbsaftalen. 
Efter i 37 år at have forsynet studerende og undervisere ved de århusianske læreanstalter med videnskabelige bøger, drejer Århus Bogcafé den 1. oktober nøglen om. Selv om de centrale indkøbsaftaler ikke er hele forklaringen på bogcafeens økonomiske problemer, lægger den daglige leder Arne Hald ikke skjul på, at den har kostet kunder: "Den har ramt os alle hårdt," siger han.
Jens Viltoft-Hansen fra Stakbogladen kalder ordningen for "grotesk":
"Der er rigtigt mange biblioteker og undervisere rundt om på institutterne, som er trætte af det her system, fordi det hæmmer dem i deres forskning. De går ned til os for at finde de bøger, de gerne vil have. Men i stedet for at købe dem, hvilket de ikke må, skriver de oplysningerne på bøgerne ned, så de kan gå hjem og bestille dem via det centrale indkøbssystem. Det er jo grotesk".
'Vi bliver provinsielle'
På Københavns Universitet er de enkelte institutbiblioteker endnu ikke underlagt en central indkøbsordning. Alligevel har den internationale boghandel Atheneum i København også kunnet mærke, at universiteterne i stigende grad køber ind fra boghandlere rundt om i verden.
"Vi mærker det ved, at vi ikke længere lagerfører de bøger, vi plejer, fordi vi ikke længere kan regne med ordrer fra de forskellige universitetsbiblioteker og -institutter," siger direktør Sidsel Brun Saugman.
"Det gør, at boghandlerne bliver kedeligere og kedeligere, for man tager jo ikke en masse akademisk litteratur hjem, uden en forventning om, at det bliver solgt".
- Men er det ikke meget rimeligt, at universiteterne vil købe deres bøger så billigt som muligt?
"Det ved jeg ikke. Skal universiteterne være interesserede i det? Skal de ikke først og fremmest være interesserede i at få skabt et aktivt akademisk miljø? Det sidste forudsætter, at studerende og undervisere kan gå hen og kigge på akademisk litteratur i deres lokale boghandel. Ellers bliver vi provinsielle."
Det var i går ikke muligt at få en kommentar fra Aarhus Universitet.

Læs reportage fra Århus Bogcafé i BØGER s. 4-5

