Det vigtigste er, at mine værker fremkalder genkendelse
Hans kunst koncentrerer sig om hverdagen og han ser det som sin opgave at få beskueren til at grine eller nikke genkendende. HuskMitNavn er aktuel med udstillingen "København Søges" på Galleri V1


 Kunstnerens poesibog interviewer hver uge en ny kunstner, som er aktuel med en udstilling og giver til slut et bud på weekendens spændende ferniseringer.
Hvad er din største styrke?
Der er nok et par ting, som jeg sætter pris på i mit arbejde – jeg ved ikke hvad andre synes min styrke er.. Jeg har en god arbejdsdisciplin, det vil sige at jeg har en stram arbejdsdag og det er jeg god til at overholde. Det betyder at jeg er effektiv i arbejdet med mine værker og det er glad for – så en af mine styrker må være min produktivitet.
Hvad er din største fejl?
Jeg vil egentlig sige at mine største svagheder ligger uden for mit arbejdsliv, men inden for arbejdslivet er svagheden nok noget der følger med dét at være billedkunstner, nemlig at man arbejder i en slags selvvalgt isolation, hvor man ikke ser så mange andre – det kan blive lidt for meget navlepilleri somme tider.
Hvordan arbejder du bedst?
Efter jeg begyndte at arbejde på fuld tid fandt jeg ud af at den optimale arbejdssituation aldrig rigtig opstår – der er altid lige en opvask eller et eller andet, som forstyrrer, så derfor har jeg fokuseret på at blive i stand til at arbejde under alle slags forhold. Så jeg kan arbejde i de fleste situationer, for eksempel sidde og tegne i et tog. Men hvis det skal være optimalt arbejder jeg bedst om formiddagen.
Hvem er din vigtigste samarbejdspartner?
Jeg bruger meget min kæreste som sparringspartner. Jeg har en skitsebog, som jeg skriver ideer og skitse ned i, og så kan hun se om de er forståelige for andre end mig selv. Hun hjælper mig også med at rette stavefejl når jeg skriver. Når jeg har siddet med en idé i lang tid og er kommet langt ind i den, kan min kæreste redde mig fra at ende ud med noget rigtig vrøvl, fordi hun kan se mine tanker og mit arbejde udefra.
Hvad er din største kunstneriske inspirationskilde?
Mine værker handler meget om hverdagen. Jeg arbejder med at mine værker skal have et element af genkendelse, at de måske berører noget, som er en fælles oplevelse for dem der ser værkerne. Det kan  være en oplevelse, som mange har haft – for eksempel at ens bukser sidder fast i cykelkæden. Det er mine rent indholdsmæssige inspirationskilder.
Kunstneren Keith Haring er én af dem som har haft stor indflydelse på mit formsprog. Da jeg begyndte at arbejde overtog jeg noget af hans formsprog og arbejdede videre på det.
Hvilket udstillingssted er dit foretrukne?
Nu er det jo mest dét, som bliver udstillet der interesserer mig og ikke så meget stederne. Men hvis jeg skal nævne nogle klassiske udstillingssteder, som har nogle gode rammer, som også giver noget tilbage til udstillingerne og hvor jeg mere end én gang har oplevet en god udstilling, så kunne det være Malmö Kunsthal   og  Serpentine Gallery i London.
Hvilken nulevende dansk kunstner sætter du mest pris på?
Jeg sætter mest pris på Ib Spang Olsen. Han er i 80’erne nu og har haft en lang karriere. Han har sit helt eget udtryk, og gennem hele sin karriere har han haft et meget højt kvalitetsniveau. Jeg fik læst hans bøger op som barn, og jeg er blevet inspireret af ham senere. Jeg har haft to forskellige måder at tegne på, hvor den ene minder om hans; Dén steg er lidt krøllet og løsere end den anden, som er mere stram og robotagtig. Jeg er nu begyndt at blande de to streger, men det er noget helt nyt.
Hvad savner du på den danske kunstscene?
Jeg tror, jeg savner lidt vildskab, men sådan er det jo inden for alle genrer: Der er lidt, som man godt kan lide og en masse, der ikke rigtig siger én noget.
Men det handler også om at hvis jeg går ud for at få en oplevelse, så er det sjældent kunstscenen jeg går til, fordi her tager jeg hurtigt fagbrillerne på, og så bliver det ikke så mystisk. Men generelt ville jeg synes det var fedt, hvis folk var lidt mere tossede og spyttede crazy værker ud. Det ville da være sjovt.
Hvad værdsætter du på den danske kunstscene?
Jeg sætter pris på at arbejdsforholdene er så gode. At samfundet har overskud til at støtte den kunst, som ikke nødvendigvis sælger af sig selv på kommercielle præmisser. I Danmark går langt de fleste kunstnere ikke sultne i seng, ellers er det i hvert fald fordi de har glemt at spise aftensmad.
Hvad er den største bedrift i din karriere?
Jeg håber at have den til gode. Det ville være lidt ærgerligt hvis man havde det sådan at den lysende fremtid var ens fortid... Men jeg er glad for at jeg har været i stand til at hoppe fra genre til genre i mit arbejde. Jeg har lavet både graffiti, gadekunst, illustrationer, møbler og meget andet. Det er en god variation og en kilde til selvtillid at jeg ved, at jeg kan arbejde inden for så mange forskellige genrer – at jeg er i stand til at oversætte mit billedsprog til andre former.
Hvad var dit første kunstværk?
Jeg har tegnet siden jeg var lille, med pauser ind i mellem selvfølgelig. Og jeg er ikke rigtig klar over hvornår det er blevet til kunst – jeg prøver at undgå at definere hvad det er jeg laver, det vigtige er, at mit arbejde har en virkning – at det kan få folk til at grine eller føle genkendelse for eksempel.
Hvad er din største kunstoplevelse?
Mine forældre tog mig med til en graffitiudstiling på Overgaden i 1987. Den hed ’Unge Graffitikunstnere’ og den står meget klart for mig stadigvæk. Og så har der været en udstilling med en kunstner som hedder Daniel Richter på Hamborg Kunsthal. Den gjorde stort indtryk på mig, fordi det er sjældent at jeg synes at udstillinger kun med maleri fungerer. Men fordi malerierne var så gode fungerede denne her udstilling rigtig godt.
"København Søges" på galleri V1 intil d.9. marts 2008
Ferniseringer i weekenden
Galleri Specta
Peder Skrams Gade 13, 1054 København K
www.specta.dk
"Havens begyndelse"
Eva Steen Christensen
d. 1. februar -  5. april 2008
Fernisering fredag d. 29. februar kl. 17-19
Senko Studio
Sct. Matthiasgade 35D, 8800 Viborg
www.senko.dk/
"Eleven"
Alexandra Sviatchenko
d.1. marts - 22. marts 2008
Fernisering lørdag d. 1. marts kl.12-15
Alexia Goethe Gallery
7 Dover Street, London W1S 4LD
www.alexiagoethegallery.com
"Bernd Behr and Mie Olise Kjaergaard"
Mie Olise Kjærgaard, Bernd Behr
d. 29. februar -  7. april 2008
Fernisering fredag d. 28. February kl. 18-20

