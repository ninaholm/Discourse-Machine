Monstre, pot og stædige unger
Moderne børnebøger kan sagtens læses af voksne. Ja, faktisk skal nogen af dem slet ikke læses af børn. Det virker forvirrende, men sammensmeltningen mellem de to universer er udtryk for, at grænserne mellem børne- og voksenkultur er ved at forsvinde


 Når småbørn rykker ind, rykker litteraturen ud. Det kan Per Vers, rapper og far til to, skrive under på.
»Som småbørnsforældre har man ikke tid til at læse for sin egen fornøjelses skyld. Man får aldrig læst hele avisen; man får bare skimmet nogle artikler og pludselig vågner man op og tænker: ’Fuck mand, hvad skete der? Tidligere læste jeg Tolstoj, nu læser jeg kun Rasmus Klump,’« siger han.
Men hverken Per Vers eller andre nybagte forældre skal fortvivle, for vi rammes netop nu af en ny bølge, cross-over-litteratur, der kombinerer børnelitteratur med voksenlitteratur. Det fortæller lektor Åse Marie Ommundsen, som forsker i børnelitteratur ved Høgskolen i Oslo, og som har skrevet ph.d. om grænserne mellem børne- og voksenlitteratur.
»Vi har at gøre med et nyt fænomen, som på indholdssiden låner fra både børne- og voksenuniverset, men som i sin form fremstår barnlig. Det er billedbøger, der umiddelbart ligner børnebøger, men som langt hen ad vejen henvender sig til voksne læsere,« siger hun.
Blandt disse nye cross-over-titler er It’s Just a Plant af Ricardo Cortés, som netop er blevet genoptrykt i USA. Det er en billedbog, der advokerer for legalisering af marijuana, og som har til formål at hjælpe forældre med at fortælle deres børn, hvad hash er. Hovedpersonen Jackie vågner en nat og studser over en sær, sødlig lugt i huset. Hun går op til sine forældres soveværelse, hvor hun opdager, at de sidder og ryger hash. Og i stedet for at forklare, hvad de laver, tager de hende med på en rejse, der — temmelig ukritisk — fortæller barnet, hvad hash er. Bogen lå allerede nummer ét på Amazons bestsellerliste før udgivelsen.
Et andet eksempel på en billedbog fra cross-over-genren er Go the Fuck to Sleep af Adam Mansbach. Den bliver markedsført som en børnebog for voksne og er en ironisering over, at småbørn kan være så forbandet svære at få til at sove. Bogen er henvendt til trætte forældre, og den er nu udkommet i en dansk version, Sov nu for satan, som Per Vers har oversat. Han læser selv børnebøger højt for sine børn og fik også selv læst børnebøger op, da han var barn.
Det kan være svært at definere bøgernes målgruppe, men sikkert er det, at Per Vers og andre forældre, der føler sig intellektuelt understimulerede, kan få afløb for deres litteraturhunger gennem moderne børnelitteratur.
»Lige nu ser vi en tendens til, at billedbøger også er for voksne,« fortæller Anna Karlskov Skyggebjerg, der forsker i børnelitteratur i et litteraturanalytisk og didaktisk perspektiv på DPU.
»Vi har blandt andet fået begrebet graphic novels, som er en mellemting mellem tegneserier og billedbøger, og som kommer i bogformat. Deres målgruppe er svær at bestemme, men det er tydeligt, at de ikke primært er tiltænkt børn,« siger Skyggebjerg. Hun suppleres af centerleder og lektor ved Center for Børnelitteratur, Aarhus Universitet, Nina Christensen:
»Helt fundamentalt vil jeg sige, at børnelitteratur aldrig kun er for børn. I udgangspunktet er der en dobbelt henvendelse til barnet og den voksne, og den kan gradueres på forskellige måder,« siger hun og henviser til klassiske tekster af for eksempel H.C. Andersen og Astrid Lindgren, som kan læses på mere end et niveau. Hun påpeger dog, at der i bøger som Go the Fuck to Sleep kun er én henvendelse, nemlig til den voksne.
Samme tendens i film
Ikke desto mindre er det typisk for vores tid, at man ’låner’ fra børnelitteraturen. Lektor Åse Marie Ommundsen fra Høgskolen i Oslo er ikke i tvivl om, at tendensen skyldes, at vi udvikler os imod det, hun kalder billedsamfundet.
»Visuelle tekstkompetencer er vigtigere end nogensinde, og i dag behersker vi mere avancerede billedindtryk, end vi tidligere har gjort. Helt små børn bliver bombarderet med billedindtryk på en ganske anden måde end bare for én generation siden. En naturlig konsekvens heraf er, at billedbøger, tegneserier og film med en central billedside har fået en vigtig plads i moderne kultur,« siger hun og påpeger, at hun som barn blev oplært i at tolkte tekster, mens børn i dag oplæres i at tolke ikoner og billeder.
Og det er ikke kun i litteraturen, at man ser værker, der er pakket ind som børneprodukter, men som i mindst lige så høj grad henvender sig til voksne. På det store lærred har Guillermo del Toros Pans Labyrint, Spike Jonze’s Where The Wild Things Are og ikke mindst Zhang Yuans Little Red Flowers, der handler om den forældreløse 4-årige Quang, som har svært ved at leve op til børnehavens mange regler, alle eksperimenteret i feltet mellem voksenfiktion og børnefiktion. Ifølge Nina Christensen er det ikke så underligt·
»Der er en stor interesse for det ’barnlige’ i vores samfund. Vi ser nogle grænser, som opblødes i forhold til vores opfattelse af at være barn og vores opfattelse af at være voksen. Det afspejles ikke kun i børnelitteraturen, men i mange kulturprodukter,« siger hun og nævner blandt andet den fremherskende japanske tegneseriekultur manga, hvor unge piger klæder sig ud i en stil, hvor det kan være svært at vurdere, om de tilhører et voksent erotisk univers eller et legende børneunivers. Samtidig påpeger hun, at voksne i stigende grad går i biografen for at se tegnefilm.
»Det er ikke længere så suspekt at beskæftige sig med det, der tilsyneladende er barnligt,« siger hun.
Denne forklaring tilslutter Åse Marie Ommundsen sig.
»I vores samfund er grænserne mellem børn og voksne så småt ved at blive visket ud. Børn og voksne tilbringer mere og mere tid sammen; de bevæger sig i høj grad på samme arenaer, og man ser ikke længere, at nogle ting eksklusivt er for børn, mens andre ting eksklusivt er for voksne,« siger hun og giver det eksempel, at man i dag ikke har samme iver efter at forskåne børn for nyheder om krig, som man havde tidligere. Og Anna Karlskov Skyggebjerg er enig i Ommundsens analyse:
»Det er et udtryk for, at man er fælles om mere. Store børn og voksne deler kultur i højere grad, og grænserne er ikke så skarpe som tidligere.«
Et nyt samfund
Men det er ikke udelukkende nogen ny tendens. I russisk litteratur har man traditionelt udnyttet børnelitteraturen som et rum for nogle ting, som man ikke har kunnet udtrykke andre steder.
I 1920’erne efter revolutionen var man i Rusland meget optaget af at skulle opbygge en ny verden; et nyt samfund. Og den bedste måde, hvorpå man kunne gøde denne ny verden var gennem barnet, for barnet var jo fremtiden.
»Derfor eksperimenterede man både i form og indhold med børnebøger. Da Stalin kom, blev det lidt vanskeligere, men nogen forfattere fortsatte med at skrive til børn. Når man i dag læser denne børnelitteratur er det tydeligt at se, at det ikke er børnelitteratur, men snarere voksenlitteratur, der leger med børneuniverset,« fortæller Nina Christensen.
Det samme er tilfældet i ’The Story of Colours’ fra 1996, skrevet af den mexicanske zapatistleder Marcos. En børnebog om mexicanske guder, der maler farver på en grå verden, og som vakte forargelse i USA, da den indeholder både sex og rygning.
Både Nina Christensen og Anna Karlskov Skyggebjerg understreger dog, at det er en myte, at børnebøger traditionelt har været moraliserende.
»For mig er det skarpe skel mellem, at noget er et æstetisk udtryk, og at noget er opdragende, kunstig, når det gælder børnelitteratur. For bag al børnelitteratur ligger der en forestilling om, at litteraturen kan bidrage til at danne eller udvikle barnet. Der er stort set altid nogle karakterer, som foretager nogle valg, og som begår sig i en social sammenhæng. Dermed er børnelitteraturen i høj grad en dannelsesfortælling, men det er ikke det samme som at sige, at den er opdragende,« siger Nina Christensen.
»Børnelitteraturen er moralsk, men den er ikke moraliserende. Den diskuterer nogle etiske spørgsmål, men den pådutter ikke børnene noget,« siger hun.
I de nye cross-over-værker er det også iøjnefaldende, at forfatterne ikke forsøger at censurere eller idyllisere verden. »Det er ikke noget ukendt fænomen, at der bandes og tales grimt i børnelitteratur. Men det er under den paraply, at det er eksperimenter med sproget. Det kan man få lov til i børnelitteraturen. Ligesom der emnemæssigt er vide grænser,« siger Nina Christensen.
»Børnelitteraturen kan være en legeplads, og der hersker en ret stor frihedsgrad,« siger hun.
Den store frihed til trods er der alligevel grænser for, hvor meget man som forældre skal dele med sine børn. Og selv om den markedsføres som en børnebog for voksne, så holder Per Vers Go the Fuck to Sleep langt væk fra børneværelset derhjemme.
»Den må man ikke læse for sine børn. Nej, fy for helvede da. Det står også eksplicit på bagsiden. Mine børn har ikke brug for at vide, at de kan være irriterende. Det kan de få at vide, når de bliver voksne,« siger han.

