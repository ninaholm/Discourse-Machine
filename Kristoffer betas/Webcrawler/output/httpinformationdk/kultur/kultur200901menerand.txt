Hvad mener andre om ARoS?
Information har talt med  personer fra tre forskellige områder i kunstbranchen, og bedt dem forholde sig til ARoS og museets kunstneriske profil


 Hans Edvard Nørregård-Nielsen, formand for Ny Carlsbergfondet:
"Da vi valgte at støtte kunstmuseet i Århus, mente vi, at det var væsentligt, at der kom en modvægt til den koncentration af museer som findes i Københavnsområdet. Vi er meget tilfredse med det, som museet er blevet til. ARoS har fået en meget vigtig profil, og museet har en stor grad af selvstændighed. Jens Erik Sørensen og hans folk har lagt en energisk kunstnerisk linje," siger Hans Edvard Nørregård-Nielsen og fortsætter:
"Fremover bliver det en udfordring for museet, at administrere deres succes og deres ambitioner. De har valgt at lave ting, som har været meget krævende økonomisk i forbindelse med de faciliteter, der skal til. ARoS har generelt været meget dygtige til både at præsentere en dansk samling i det jyske område, som de er en slags overmuseum for, og at tage nye, ekstraordinære ting ind, siger formandenog tilføjer et enkelt kritikpunkt: 
"Jeg er dog ikke den store tilhænger af racerbiler som kunstudstilling. (ARoS havde i 2006 en meget besøgt udstilling af racerbiler, red.) Jeg synes ikke, man skal stå ude foran et museum og lokke folk ind på nogle præmisser, der ikke er karakteristiske for stedet."
Per Kramer, billedkunstner:
"Det er selvfølgelig fantastisk at have et internationalt kunstmuseum i Århus, som vi har haft det siden 2004. Men der mangler en balance mellem de internationale udstillinger og den lokale kunst. Sådan var det også på Århus Kunstmuseum, inden det blev til ARoS, og det er noget, jeg har kritiseret de sidste 20 år," siger Per Kramer og uddyber kritikken:
"ARoS promoverer ikke den lokale kunst og de mange kvaliteter, der ligger her. Hvorfor kan man ikke gå på ARoS og se udstillinger med lokale kunstnere som Hans Krull, Jørn Rønnau eller Gudrun Steen-Andersen? Folkene på ARoS vil have prestige, og det får man ved at lave internationale udstillinger. Men det er først, hvis ARoS bruger byen, hvor museet ligger, at det får en identitet. Ellers bliver det bare et plagiat af andre museer, siger Per Kramer.
Han mener, at problemet er politisk.
"Kommunen, der betaler for en del af museet, burde forlange, at man i højere grad viste og promoverede det bedste lokale kunst."
Mette Sandbye, lektor på Københavns Universitet og kunstanmelder ved Weekendavisen:
"ARoS satsede fra starten på bl.a. nyere medier som video og installationskunst. Det var her, man kunne profilere sig og lave noget anderledes end Louisiana og Arken. Den linje har man fulgt i museets indsamlingspolitik, og det kan ses i afsnittet 'De 9 rum' i kælderen. Man har også skabt en stærk profil ved løbende at have store retrospektive udstillinger med nulevende danske kunstnere som Michael Kvium og Erik A. Frandsen. De andre store danske museer har været mere tøvende med at lave den slags soloudstillinger, men her har ARoS markeret en form for mod i deres valg, siger Mette Sandbye, som vurderer, at museet i Århus står foran en udfordring:
"Man har haft overraskende dårlige besøgstal til noget af det mere provokerende og avancerede kunst. Det opvejes af en udstilling som Racing Cars, som til gengæld ikke har den tyngde, som ARoS burde stå for. I disse år, hvor entreindtægter og sponsoraftaler spiller en kæmpe rolle, og hvor de statslige kulturbudgetter i hvert fald ikke er voksende, er det en stor udfordring for museet at få skabt den rigtige balance mellem smalle og populære udstillinger."

