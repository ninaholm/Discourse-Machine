Ånden fra '68 er tilbage



 Oprørsånden fra 1968 er blevet udstillingsværdig. På Whitney-museet i New York kunne man i sommer opleve en særudstilling om året 1968. I Danmark blomstrer det frem med bogudgivelser, og i London har man valgt at markere ikonåret 1968 med en hel festival. All Power to the Imagination er navnet på en tre måneder lang kulturel begivenhed, som med teaterforestillinger, udstillinger og filmvisninger vil sætte fokus på året 1968. På Southbank vil der blive vist film af Jean-Luc Goddard om studenteroprøret i Paris, og på Hayward Gallery vil en udstilling vise propagandaplakater produceret af parisiske studerende. 

