Hvad ville Lars sige?



 
	Lars von Trier har ikke villet sige noget til os siden Cannes 2011. Ergo vil han ikke fortælle os noget om sin nye film, Nymphomaniac. Hvor krukket, sukker vi. Men så føles det pludselig uudholdeligt vigtigt at vide, hvad ’Lars’ (når ikke han er der, er alle på fornavn) har at sige.

	Normalt tager vi ellers ikke drille-Lars’ egne udsagn for gode varer. Vi er idioterne i hans iscenesættelse, når vi lader os belære eller forarge. Et af mantraerne for BBC’s stjerneanmelder Mark Kermode er, at von Trier aldrig siger, hvad han mener. Men nu savner vi alligevel at høre ham sige det.

	Sidste torsdag er undertegnede og 80 internationale filmjournalister rejst til København for at se pressevisningen af Nymphomaniac – og for, i mangel på geniet himself, at høre filmens tre charmerende stjerneskuespillere ytre sig om det monumentale værk. Lars er i godt humør under optagelserne, kan Stellan Skarsgård, Charlotte Gainsbourg og unge Stacy Martin fortælle. Trier giver dem plads, siger de, han diskuterer ikke manuskriptet med dem. Gainsbourg kan godt lide at være »Lars’ brik«.

	Ekstra Bladets udsendte spørger Skarsgård, om han og ’Lars’ lystfisker sammen i fritiden. Det gør de ikke. En franskmand spørger ind til Lars’ referencer til Antichrist. »Jeg skulle have spurgt ham, før jeg kom her,« svarer Gainsbourg. En australsk journalist spørger ind til filmens dybe, eksistentielle tematikker om matematik og kunst, som Skarsgårds karakter, Seligman, bringer på bane. Men Skarsgård banaliserer bevidst svaret – og filmen – og peger dermed på Triers forunderlige enkelthed:

	»De intellektuelle tanker er egentlig ikke så højpandede igen. Det er mere små diskussioner om forskellige ting. Alt, hvad Seligman snakker om, er udtryk for den mere nørdede side af Lars, han ved al den slags og har så skrevet det ned.«

	Der er det ligefremme, og så er der det mystiske hos Lars von Trier. Kunst efterlader os altid lidt alene, med eller uden kunstneren i hånden. Og uden drille-Lars må vi atter selv se, hvad filmen siger os. Siger Lars. Meget klart.

