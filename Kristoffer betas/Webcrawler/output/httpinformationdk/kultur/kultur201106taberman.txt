Tabermanden er vor tids neandertaler
Mens kvindelige singler omtales som et 'powerbrand', er der på samfundets bund en anden single, der er sat af både økonomisk og uddannelsesmæssigt. Tabermanden, som han kaldes, er blevet et samfundsproblem, og det ville hjælpe os alle, hvis han fik sig en kæreste


 De har ingen uddannelse, intet job og ingen kæreste. 'Tabermændene' er blevet et begreb i den danske samfundsdebat, ikke mindst fordi problemet er veldokumenteret.
»En række studier viser, at kvinder hovedsageligt gifter sig med folk, der har samme eller højere uddannelsesniveau eller indkomst som dem selv, og dermed opstår der et problem,« fortæller Martin D. Munk, der er professor i sociologi på Aalborg Universitet og leder af Center for Mobilitetsforskning, som snart offentliggør ny evidens for det voksende problem.
Mændene er nemlig ikke i stand til at følge med kvinderne, der får højere og højere uddannelsesniveau. En undersøgelse, som Arbejderbevægelsens Erhvervsråd foretog i 2009, viste således, at hver fjerde af de adspurgte mænd ikke havde mere end den folkeskoleuddannelse, han færdiggjorde 25 år tidligere, mens færre end fire ud af ti mænd havde taget en videregående uddannelse.
»Så når højtuddannede vil giftes med højtuddannede, bliver der logisk set færre at gifte sig med, når man er en lavtuddannet mand,« siger Martin D. Munk, som understreger, at problemet er mændenes i langt højere grad end kvindernes.
»Både mænd og drenge klarer sig dårligere end kvinder, hvis de er fra lave klasser i samfundet. De dør tidligere, kan ikke få et job eller en partner. Der tegner sig et lidt dystert billede, og det betyder en stor udgift for samfundet. Uddannelse ligner vejen frem for de her mænd.«
En nedadgående spiral
»Mændene har tabt kapløbet i det moderne samfund, de er blevet tykke, dumme, dovne og fattige, og nu vil vi kvinder ikke have dem længere.«
Citatet ovenfor stammer fra programmet Deadline 2. sektion på DR 2 den 29. maj, hvor værten Alberte Clement Meldal spurgte fire højtuddannede kvinder: Vil du have en tabermand?
Debatten var kommet i stand på baggrund af et læserbrev i Information den 20. maj, hvor førtidspensionist Johannes C. Jensen anklagede S og SF for at være ligeglade med enlige mænd fra lavindkomstgruppen. Johannes C. Jensen skrev blandt andet:
»Hvorfor må jeg ikke få en kæreste? Hvorfor er der ingen, der vil have mig, og hvad gør I ved det?«
»I lader mænd i stikken! I satser på kvinderne. I tror, ligestilling stadig drejer sig om, at kvinder skal have bedre vilkår. Men det er mændene på bunden, som trænger til ligestilling. velfærds-Danmark diskriminerer lavindkomstmænd, og SF og S er ligeglade. Vi finder os bare i tingene og drikker os ihjel i stedet for at klage.«
Skal man tro Martin D. Munk, er det nye krav til parforholdet, der holder mange af de ressourcesvage mænd uden for parforholdets paradis.
»Udviklingen af det moderne menneske har betydet, at samtaler, dialog og refleksion er kommet meget i spil. Det er måske ikke de kvaliteter, der kendetegner de her mænd,« siger Martin D. Munk.
Problemet er selvforstærkende. For når man ikke kan finde sig en kæreste, er der længere vej til et lykkeligt liv. Forskning, som lykkeforskeren Christian Bjørnskov fra Aarhus Universitet har lavet, viser, at 95-99 procent af de, der ikke har en partner, ikke er lige så lykkelige, som de, der har. Og det gør det igen sværere at få et job og en dagligdag til at fungere.
Men hvordan samler vi ham op, den arbejdsløse, usunde, uuddannede mand? Tænker man kynisk, kan man forestille sig, at problemet løser sig selv.
»Hvis mændene ikke gør noget ved deres placering, vil de svinde ind, for de får ingen partnere, og man kan så sige, at de ikke bliver ført videre,« siger Martin D. Munk og understreger, at det nok kun er hardcore darwinister, som tænker sådan.
Den stærkeste overlever
Professor i evolutionsstudier ved Harvard University, Peter Kjærgaard, ved en hel del om darwinisme. Han er enig i, at udviklingen på mange måder kan kædes sammen med begrebet survival of the fittest, men han understreger, at der er tale om en kulturel og socialt betonet tendens og ikke en biologisk udvikling. Derfor tror han heller ikke på, at tabermændenes gener vil uddø af sig selv.
»Så er vi ude i et science fiction-scenarie, hvor alle kvinder lige pludselig fjerner sig fra de her mænd, og det er helt utopisk,« forklarer han.
»Det er jo ikke en gruppe, der er fuldstændig kvindeforladt, og hvis der er noget, den menneskelige art er god til, er det at reproducere sig selv under alle mulige forskellige forhold,« siger han og nævner menneskets omgang med neandertalere som et eksempel på det.
»I evolutionshistorien er der eksempler på, at mennesket har parret sig med neandertaleren, som ellers opfattes som primitiv og noget af det mest uattraktive, man kan forestille sig.«
Ikke desto mindre mener Peter Kjærgaard, at udviklingen af en tabermand åbner for nødvendig diskussion.
»Det er godt og vigtigt at diskutere social og kulturel arv, og hvordan vi sikrer, at folk ikke sidder fast i den. Men vi kan ikke bruge biologien til hverken at forklare, forstå eller løse problemstillingen. Det er et spørgsmål om kulturelle og sociale faktorer, og det er noget, politiske beslutninger kan gøre noget ved,« siger han.
Ikke råd til mandetab
Ligestillingsminister Lykke Friis (V) ser med stor alvor på det voksende proletariat af lavtuddannede mænd.
»Vi har ikke råd til at tabe 'de vilde drenge'. Vi kommer til at mangle arbejdskraft i fremtiden, og derfor er det her en essentiel problemstilling, hvor kodeordet for mig er kompetence, mere end det er køn,« siger hun.
Hun peger på globaliseringen som en af synderne.
»Drengene taber med hensyn til uddannelse, og samtidig opdager vi, at mange af de job, de så kunne have fået, rykker til de nye økonomier ikke mindst i Asien. Derfor har vi en udfordring, hvad angår drenge og unge mænd i uddannelsessystemet.«
Lykke Friis mener imidlertid ikke, at staten skal blande sig i mændenes problemer.
»Man kan ikke lovgive og sige, at nu skal drenge i højere grad søge ind på sosuuddannelserne. Det er et spørgsmål om at bearbejde normer og traditioner gennem blandt andet kampagner, men også om at analysere, hvorfor drengene ikke får en uddannelse,« siger hun og tilføjer, at hun som liberal er af den overbevisning, at vi hver især har ansvar for vores egen tilværelse.
»Men vi skal selvfølgelig hjælpe dem, der falder igennem, og den hjælp skal især fokusere på at gøre folk selvhjulpne. En socialist vil nok nærmere sige, at det er fællesskabet og staten, der har ansvaret, og det er så der, vi har skillelinjen i debatten.«
Der er dog noget, mændene kan gøre for at få en fast partner og en nemmere tilværelse, siger ligestillingsministeren.
»Mænd er det ekstreme køn. Der er flest mænd i toppen af samfundet, men samtidig også flest, der synker mod bunden. Der kan uddannelse spille en central rolle for at undgå, at vi skaber et nyt proletariat af drenge. Dermed ikke sagt, at alle mænd eller kvinder for den sags skyld skal have en videregående uddannelse,« siger Lykke Friis.
Mændene skal på banen
Som konsekvens af de stadig større udfordringer for mandekønnet har Foreningen Mand set dagens lys. Formand Lucas Alexander mener, at kvinder styrer debatten om ligestilling, og han efterlyser, at mændene i højere grad blander sig og markerer sig. Både i debatten om samfundet og i, hvilket liv de skal leve.
»De mænd skal gå ind i sig selv og lære at sætte grænser. Kvinden vil gerne besejre manden, men hvis det lykkes, vil hun altid se ned på ham. Derfor skal han altid vide, hvad han gerne vil,« siger han.
Omvendt mener Lucas Alexander også, at kvinderne skal overveje, hvilke forventninger de har til deres drømmemand.
»Kvinderne skal ikke have vanvittigt høje forventninger. Det handler om at skabe samhørighed, en god kerne. Hvis det handler om løn, hvordan to mennesker kan være sammen, så er vi gået væk fra noget meget centralt, nemlig kærligheden,« siger han og tilføjer:
»Vi er blevet offer for en singlekultur, hvor kvinden vil have noget urealistisk. Det ligger vi under for både politisk, i medierne og arbejdsmæssigt.«
Som den liberale karrierekvinde Anne Sophia Hermansen sagde i førnævnte Deadline-udsendelse:
»Jeg har prøvet at date nedad, og det fungerede simpelthen ikke for mig.«'

