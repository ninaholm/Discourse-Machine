FOLK



 Elektrisk stød
Køge Bugt er under angreb! Fire gange har kabeltyve stjålet kobberkabler fra DSB. Fagbladet Ingeniøren har efterspurgt løsninger fra læserne. En bruger foreslår at hæve strømspændingen til 20 kilowatt. Så vil ’problemet løse sig selv’. ZAP!
Fritidssoldater
Onsdag nat skulle ’et hold soldater’ ifølge DR beskytte Køge Bugt-banen. Der er tale om Hjemmeværnet. Tyvene stjal godt nok 70 kg kobberkabler samme nat, men operationen var ikke spildt, understreger oberstløjtnant Lars Fog over for DR.
Tøjklunsere
Der er ikke tale om tøjtyveri i TV3’s nyeste undskyldning for at vise bryster på tv – undskyld, ’reality-program’. I datingshowet ’Adam og Eva’ er alle deltagerne nemlig frivilligt nøgne. Undtagen værten Julie Zangenberg. Det er hun for kendt til.
Fredsduen Rose
Norges Høyre-partiformand Michael Tetzschner vil indstille JP’s Flemming Rose til Nobels fredspris på grund af Muhammed-tegningerne. Helt i tråd med Alfred Nobels ønske om at belønne den, der ’fremmer nationers forbrødring’ og skaber fred i verden …

