Forskudt barre og forbudte følelser
Arven fra Olga Korbut med rottehalerne og Nadia Comaneci med det rene 10-tal præger stadig redskabsgymnastikken ved OL. Men det samme gør skræmmehistorien om Elena Mukhina, der brækkede nakken. Alligevel er øvelserne kun blevet hårdere og farligere, og gymnastikkroppene i London kan antageligt  kun holde til dette ene OL


Olga Korbut var ikke den første OL-gymnast, der smilede. Men hun var den første russer, der åbenlyst græd ind i kameraerne, da hun kiksede en øvelse i forskudt barre.Dette følelsesudbrud i 1972 blev OL-gymnastikkens første mediestunt. Ved næste øvelse smilede Olga Korbut dog fortrøstningsfuldt, inden hun lagde sig i split oppe på bommen – og hun endte med at vinde guld. Men tårerne blev et stærkt billede på gymnastikkens minikvinder, der kaster sig ud i hasarderede bevægelser hen over et gulv, på en bom, over en hest og i en forskudt barre.Det olympiske motto: ’hurtigere, højere, stærkere’ har altid passet glimrende på gymnastikken. Men i 2012 burde man også tilføje ordene ’farligere, farligere, farligere’. For kvindernes bedrifter i redskabsgymnastikken er i stigende grad præget af muskeloptimerede teenagepiger med selvmordsagtige spring og manipuleret smidighed.Tilskuernes fascination er dog ikke blevet mindre. Ifølge Danmarks Idræts-Forbunds undersøgelse vil 17 pct. af seerne følge gymnastikken – og det er flere end til både tennis og badminton!Tårer og baglæns saltoOL-historiens mest elskede ’gymnastikdarling’ er nok Olga Korbut. Siden tårerne i 1972 har hun fastholdt sit charmeimage. I den forskudte barre overrumplede hun alle, når hun skubbede fra på den lave barre med sin overkrop – og på bommen gennemførte hun den skrækindjagende baglæns salto uden dikkedarer. Den 17-årige Olga Korbut fik sine tre guldmedaljer i 1972, men døjede med mange skader og måtte stoppe som gymnast. For nylig præsenterede BBC den nu 57-årige kropsdiva på skøjter i tv-programmet Dancing On Ice Goes Gold. Hendes eneste problem var, at hun er meget hurtig – og at alt på skøjter skal gå langsomt … Men Olga var bare ét stort smil.Olga Korbut tilhører dog ’den gamle verden’. For i 1976 blev den olympiske gymnastik revolutioneret af en hestehalepige i hvidt: den rumænske Nadia Comaneci. Ingen havde set noget lignende. Hendes krop var som en elastik. Hun kunne springe op uden noget synligt afsæt – stærk som en mand, men med en hvid hårsløjfe flagrende efter sig.Comaneci optrådte næsten chokerende fejlfrit. Og hun strakte sig stolt bagover med sejrsarme, hver gang hun havde præsteret endnu en perfekt landing. Det fik dommerne til at uddele den famøse topkarakter 10.00; også selv om karakterskiltene i Montreal godt nok kun havde tre cifre, så der stod 1.00.I 1976 var Comaneci en 14-årig lillepige uden former – og udsat for rygter om, at hendes trænere holdt hendes udvikling nede med hormonpiller. Men de næste rygter handlede om, at hun selv protesterede over sin tvangstræning og havde taget på i vægt. Hvorom alt er, så dukkede Comaneci op til Moskvas OL i 1980 i ny krop: som en kvinde af voksenhøjde med bryster og lår – og pagehår. Væk var letheden fra 1976. Til gengæld havde hun endnu mere styrke og erobrede flere OL-medaljer. Men i 1981 trak hun sig tilbage som aktiv gymnast.Resten af Comanecis historie falder sammen med østblokgymnastikkens opløsning. Få uger før Murens fald i 1989 hoppede hun af til USA under stor mediebevågenhed. Siden er hun blevet gift med den amerikanske gymnast Bart Conner – og har fået barn som 44-årig. Og da den olympiske fakkel begyndte sin London-vandring sidste lørdag, var den nu 50-årige Comaneci en af fakkelbærerne oppe på taget af North Greenwich Arena.Det sørgmodigste blikMen lad mig lige dvæle ved 1979. Her deltog Comaneci i EM, der blev afholdt i Brøndbyhallen. Og her stod jeg som teenagetilskuer ved rækværket. Alligevel var det den russiske Elena Mukhina, som betog mig mest. Hun lignede en danser, der bare havde forklædt sig som gymnast. Men måske var det allermest hendes blik, der tændte mig: Det sørgmodigste, russiske blik.Jeg husker Mukhina, når hun omhyggeligt duppede hænderne med talkum. I forskudt barre frygtede jeg allermest det øjeblik, hvor hun rejste sig op på den øverste barre og balancerede et alt for langt sekund, inden hun kastede sig bagud i en ’Korbut’-salto med drejning – og alligevel fik fat i den underste barre i sidste øjeblik. Pyha.Mukhina virkede, som om hun gik ind i sig selv. Også selv om hun bagefter vinkede til tv-kameraerne, mens hun gik hen for at få en lynlåsjakke hen over sin langærmede lycratrikot.Nogle måneder senere forlød det, at Mukhina havde brækket benet. Alligevel trænede hun frem mod næste OL i 1980. To uger inden OL trænede hun på en såkaldt ’Thomas Salto’ – et uhyrligt gulvdrejningsstunt, som ellers kun udføres af mænd. Men her faldt hun fatalt og brækkede nakken. Hun blev lammet på livstid, bare 20 år gammel.»Jeg blev skadet, fordi alle omkring mig ikke ville blande sig og ikke sige noget. De kunne se, at jeg ikke var parat til at udføre den øvelse, men de sagde ikke noget,« udtalte hun i 1988. Mukhina fik opkaldt sin bagudsalto efter sig – og hendes ulykke fik fjernet ’Thomas Saltoen’ fra listen over tilladte øvelser for kvinder. Men selv blev hun siddende i sin kørestol, til hun døde af sine lammelser, bare 46 år gammel.For tynde og for ungeArven fra Korbut og Comaneci – og Mukhina – udgør stadig kernen i gymnastikkens image. Pigerne er stadig tynde. Dels er det svært at blive rund, hvis man træner 25-30 timer om ugen. Dels kan spiseforstyrrelser næppe helt forhindres i æstetiske sportsgrene, hvor kroppens linjer betyder alt. Men da Comanecis vægt fløj op og ned i 1970’erne, var der ingen, der kendte til begreberne anoreksi og bulimi. Det er almenviden i dag, hvor idrætsklubber har diætister tilknyttet – og hvor trænerne ikke længere kan beordre pigerne til bare at tabe sig. Dopingreglerne har også gjort deres.Den nye gymnasttype kommer imidlertid ikke fra Vesten, men fra Asien. Ved OL i Beijing i 2008 bestormedes sejrspodierne af bittesmå kineserpiger på 140-150 cm – med blå øjenskygge, men uden skyggen af bryster og det, der ellers kunne vise, at de var fyldt de obligatoriske 16 år.Alderen er en væsentlig beskyttelse af gymnasterne. Frem til 1970’erne var kvinderne faktisk rigtige voksne. Den russiske gymnast Larisa Latynina var mellem 21 og 29 år, da hun vandt sine ni olympiske guldmedaljer i 1956, 1960 og 1964 – og undervejs vandt hun endda et VM, mens hun var gravid i femte måned!Ved OL i 2008 Beijing var der ingen gravide gymnaster – og ikke mange, der overhovedet havde kysset. Guldvinderen He Kexin med de bedårende, skråsmalle øjne, (og splitsaltoer i den forskudte barre til 17,250 point), blev af udenlandske kilder anklaget for kun at være 14 år.En intern undersøgelse endte dog med at konkludere, at den 152 cm høje He Kexin var gammel nok … Men He Kexin har haft flere uheld for nylig, så hendes OL placering i London betvivles allerede. Er hun så gammel, at hun allerede er slidt op?Sundhed står i vejenTeenagepigernes kroppe kan simpelthen ikke holde til redskabsgymnastikkens brutale slid. Et enkelt OL pr. krop er blevet standarden.Den 16-årige amerikaner Shawn Johnson vandt guld i bom og sølv på gulv i Beijing. Ved hjemkomsten til USA blev hun inviteret ind til David Lettermans tv-show iført klipklapper og guldmedalje som friskeste bud på en US-gudinde. Men i 2010 skadede hun sit knæ, og hun har måttet droppe gymnastikken.Det samme gælder Nastia Liukin, der vandt sølv i forskudt barre og bom i Beijing. Hun var indstillet til at deltage i OL i London, men for nogle uger siden faldt den 22-årige publikumsyndling pladask ned fra den forskudte barre. Farvel, OL.I dette felt kan de danske gymnaster slet ikke være med. Ved EM i maj 2012 blev Michelle Lauritsen nr. 26 i hest og nr. 56 i forskudt barre – og Mia Furu blev nr. 72 i gulv og nr. 74 i bom. Danmark er foreningssportens land, og den slags fører ikke til den olympiske gymnastikelite.Tvangsspagat er ikke livretten i Danmark, hvor de fleste synes, at Det Kongelige Teaters Balletskole er rigeligt elitær. Men ærgerligt er det alligevel, at de danske gymnasters præstationer knap findes på nettet.Det svenske smilDen danske usynlighed vil antageligt kun få danske tilskuere til at heppe endnu mere på den 17-årige svensker Jonna Adlerteg under OL. Tiden flyver bare. Jeg elsker at være i hallen og virkelig kæmpe, sagde Jonna Adlerteg sidste år i et interview. Jeg bliver altid inspireret, når jeg rejser til konkurrencer. Dermed fremstår Adlerteg også som en ny, selvstændig gymnasttype, der drives af egne ambitioner – og ikke af trænerens, klubbens eller fædrelandets.Men Adlerteg skal ikke bare præstere vild gymnastik i London. Hun skal også kunne koncentrere sig i den olympiske kaosæstetik. Den glitrende overflade fra OL’s åbningsceremoni fordufter nemlig typisk, når gymnastikkonkurrencerne begynder, og hallen fyldes med højttalerskratten og ufokuseret lyssætning.Alligevel vil Adlerteg og de andre gymnaster nok smile, når de gør starttegnet. Forventningsfulde smil, der måske ligner Olga Korbuts.
