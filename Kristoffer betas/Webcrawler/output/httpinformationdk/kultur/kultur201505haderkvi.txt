Vi hader alle kvinder
Man behøver ikke tro det, men kvindehad – eller foragt – forekommer at være en ret god hypotese for, hvordan fordeling og vurdering af kvinder i toppen af verden fortsat tager sig ud


 Vi kan lige så godt se det i øjnene: Ubevidst hader vi kvinder. Og her menes ikke kun mænd. Også kvinder hader kvinder. Det er jo en voldsom påstand. Ofte er det da i øvrigt det omvendte, folk siger, med den ret mystificerende bemærkning: »Jeg elsker kvinder.« Så lad det derfor blot være en arbejdshypotese, at der findes et skjult kvindehad. Alle steder. Eller måske bare foragt. Lige her behøver ingen tro det. Men lad os lige se, om det ikke kunne være en hypotese, som kunne forklare en hel del?
Kvindehad sås i al fald i nærmest ren version i litteraturforsker Mette Høegs indlæg i Weekendavisen for to uger siden. En lang hadsk smøre om det kvindelige, der siden er blevet diskuteret vidt og bredt, og hvor ordet »kvindehad« for en gangs skyld dukkede helt op til overfladen i kommentarer, om det var hos Politikens Jes Stein, Informations Peter Nielsen eller Weekendavisens Johanne Mygind.
For selvfølgelig kan man kritisere en vis litteratur for at være navlebeskuende. Det mærkværdige er, at knytte det an til kvinder. Det er her, vor lille kvindehadshypotese måske kan hjælpe. At skrive om sig selv, om kroppen og det intime, det kan på en måde kun være kvindeligt, ikke? Den virkelige, alvorlige og voksne verden, den er uden for, og den tager mænd sig af. Åbenbart også i litteratur ifølge Mette Høeg.
I de sidste par uger har den ene litteraturforsker efter den anden imidlertid påpeget, at dette er lodret forkert. Mænd har stor tradition for introspektiv litteratur, ja faktisk har de opfundet den. Fra Rousseau til Proust, fra Kierkegaard til Knausgårds efterhånden verdensberømte bleskift. Man kan elske eller hade autofiktionen, men kvinders særlige domæne er det ikke. Til gengæld vurderes det afgjort anderledes, når det er mænd, der skriver, så man helt glemmer, hvor ækelt og barnligt og teenageagtigt det er. Forfatteren Siri Hustvedt er ikke den eneste, der har hævdet, at Knausgårds værk – som hun i øvrigt godt kan lide – nok ville være blevet vurderet anderledes, om Knausgård havde været en kvinde.
For møder man nogensinde nogen, der indrømmer, at de kønsdiskriminerer? Næ næ. I den vestlige verden, hvor køn er lige for loven, kan alle bare ’komme ind i kampen’, som det hed i mange år. Alle vurderes på kvalifikationer. Så piveri er ’offerdiskurs’.
Den anden side af kærlighed
Når der derfor er en overvægt af mænd i danske bestyrelser, når kvinder ikke bliver professorer på universiteterne, når der fortsat købes langt mere kunst af mandlige kunstnere end af kvindelige, må grunden være, at kvinder bare ikke er dygtige nok. Eller ikke vil. For hvem vil indrømme, at de vælger nogen, bare fordi det er en mand? Nope, det gør vi ikke. Aldrig i livet indrømmes det.
Inden for psykoanalyse ved man lidt om, hvorfor alle hader kvinder. Det er fordi, had er den anden side af kærlighed, når den er allermest narcissistisk. Dér, hvor man er fuldkommen afhængig af en anden, kort sagt af: Mor. Vi skal ud af hendes kød, og det er jo slemt nok, for kødet er som bekendt svagt. Vi skal også ud af hendes magt over os. Og det, som for alvor frelser os, er, at hun elsker noget andet end os. Det er vi lidt vrede over selvfølgelig. Dybt frustrerede faktisk. Men eftersom hun – og læseren må undskylde den ekstremt skematiserede forklaring – elsker farmand mere end os selv, tja, så må han jo virkelig være fantastisk. Mere fantastisk end os selv. Og det er jo ikke så lidt.
Kvinder er for meget. Og samtidig ikke helt nok. Det er dette, der fortrænges, hævdede gamle Freud. Og hypotesen er så, at det er denne så fortsat ukendte faktor, der tikker i de ubevidste regnskaber. Også lige meget hvor meget loven foreskriver, at alle burde vurderes ens.
Eftersom ingen bevidst diskriminerer, må grunden til skingrende kønsubalancer selvfølgelig være noget helt andet. At mænd er dygtigere for eksempel. Mere kvalificerede. At de for eksempel langt oftere er geniale?
Tallene taler for sig selv
I sin roman Den flammende Verden lader Siri Hustvedt en forbitret ældre kvindelig kunstner udstille sine værker under mandepseudonymer. Og pludselig får hun den succes, hun aldrig fik i sit eget navn. Undervurderes kvinder vitterlig inden for kunst, eller er det blot Hustvedst forbitrede feministfantasme?
Tja, tal kunne jo tale for sig selv. Så sent som sidste år viste en optælling af kunsthistoriker Hans Dam Christensen, at den danske kunstverden fortsat er »a mans world«. I tiden mellem 2002 og 2012, købte Arken 120 værker af mænd – og 27 af kvinder. Statens Museum for Kunst viste i samme periode 31 særudstillinger med mænd og fem af kvinder. Kan vi virkelig tro, at det blot er et kvalitetsspørgsmål?
Filmbranchen er også lige begyndt at gribe i egen barm. At der findes så få kvinder, der instruerer, må, hvis man bare holder hovedet lidt koldt, simpelthen betragtes som en statistisk anomali,
De steder i verden, hvor man har taget hypotesen om kvindeforagt alvorligt, er der for alvor kommet skred i ligestillingen. Inden for videnskab, har ingeniørstudiet på MIT i Boston været foregangsinstitution, siden en mandlig rektor i 1994 omsider tog fat i diskriminationsproblemet videnskabeligt. Det fik antallet af kvindelige forskere op på det samme niveau som mænds, at man i det mindste holdt op at fornægte fakta. Og professorer, som ikke selv anede, at de diskriminerede, måtte indrømme at tja... det gjorde de så alligevel.
Inden for kunst er det især i klassisk musik, at denne ’bias’ har kunne omgås. Ved blot at gøre noget så nærmest latterligt som at lade musikere, der søgte stillinger i symfoniorkestre, spille bag en skærm ved auditions, er antallet af ansatte kvinder i store amerikanske symfoniorkestre steget markant fra omkring 10 procent til 45 procent. Indtil da svor alle, at de blot valgte den mest kvalificerede ansøger. Man må koldt og kynisk konstatere, at geni ikke kan høres, hvis det har bryster.
Meget tyder på, at kvindeforagt m/k også rammer kvinder selv som en boomerang. Utallige undersøgelser viser, at mænd har langt større og til tider overdreven tillid til egne evner, udover at andre altså også har det. Så er det, at statistikkerne begynder at give mening.
For kvinder er kommet ind i kampen. Men når de så vinder, og til tider er dygtigere end mænd, kaldes det ups, og med Høeg skete det igen, for »dominerende«. Så er det sandelig ikke, fordi der helt tilfældigt er flere ’kvalificerede’ kvinder end mænd.
I 1970’erne kaldte man det, som skal til for at forandre en sådan situation for ’bevidstgørelse’. Problemet med kvindehad er så, altså hvis det findes, at den ifølge vor lille beretning vil opstå igen og igen. I al fald så længe små væsner m/k skal slippe væk fra den drage, mor er og derfor med fryd knæler for den sværdsvingende mand, som frelser dem.
Selv den bedste mor er for meget. Måske er hun en ulv, derude i den virkelige verden, som er så langt mere alvorlig end vort indre mudder?
Og det er det sidste, vi vil vide af.

