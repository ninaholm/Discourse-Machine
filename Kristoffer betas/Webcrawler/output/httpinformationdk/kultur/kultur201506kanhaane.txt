Man kan ikke håne angst
Der er kun én ting som er fuldkommen sikker her i verden: Angst. Men hvad hvis angstens genstand ikke er udenfor, men lige midt iblandt os?


 Dagene derpå. Og med baggrund i psykoanalysen trækker man vejret dybt og tænker: Jamen, det er jo sådan det er. Det dybeste i os er at være bange. Man kan nogle gange glemme det. Man kan forfalde til at tro, at verden dybest set er rationel. Rationalitet er jo også langt mere betryggende, når nu de fleste af os ikke længere kan tro på det gudgivne gode. Men det er så også bare endnu en rigtig god fortælling, som holder angsten ud i strakt arm.
Dagen derpå, og også som kulturmenneske ved man det jo godt. Der er to grundfortællinger: Den om Paradiset. Og så den om Kain og Abel. Det er to dybt paranoide fortællinger og så er vi tilbage i det: Grundlæggende er vi paranoide. Ikke kun de andre, nej, os alle. Nogen af os kan være så heldige ikke at vide det og har lykkeligt fortrængt det der med angsten og det paranoide. Ofte tror man så, det er fordi, man selv er så meget bedre. Det er også en rigtig god historie, sådan en heltehistorie, hvor man selv har sejret.
Men ærlig talt kan man lige så lidt gøre for, at man ikke er bange, som at man er det. Man er bare heldig, hvis man ikke er det.
Og så er der jo mange måder at håndtere angsten på. Det er den slags, som litteraturen og kunsten ved bedre end såkaldt fornuftige mennesker. De fleste af os er nemlig gode til at sublimere og med god hjælp fra kunsten og medierne. Det er sådan set derfor, det hedder medier, de medierer mellem jeget og angsten. Det meste af det, som underholder os, har med angst at gøre. Hver aften nyder vi andres lidelser i tv-avisen og derpå mord og voldtægter i primetime. Eller går i seng med en krimi, når vi sådan rigtig skal slappe af. Game of Thrones’ blodige univers var en redning for alle de, der trods alt synes, at Harry Potter var for børn. Og hvad er den egentlige pointe med krimier? At man finder ud af det. Til sidst. I al fald indtil den næste massemorder dukker op, så man fortsat kan fryde sig.
Angsten svigter aldrig
Der er kun én ting som er fuldkommen sikker her i verden. Som er fuldkommen uimodsigelig, og det er angsten. Den svigter aldrig. Den er total. Enhver, der kender til angst, ved det: den lammer. Den standser alt. I Begrebet angest lokaliserer Kierkegaard angsten: Den opstår, når vi forlader paradiset. Når vi skal til at handle, når vi skal blive os selv. Derfor er paradisets have en af grundfortællingerne, et sted hvor vi kan være trygge. Lukke os inde. Med alt det velkendte.
Frygt er så allerede lidt bedre. Den adrenalin, der i angsten vender sig mod jeg’et, så alt i kroppen værker i nærmest uudholdelig smerte, kan her i det mindste vende sig mod noget andet. Det er den andens skyld. Hvis der er en grund til, at man er bange, kan man gøre noget ved det. Så er man tilbage i en form for rationalitet. Man kan handle. Gøre noget ved det. Når angsten får et objekt, bliver den til frygt, og det er simpelthen lettere at håndtere. Det, den så oftest retter sig imod, er en anden, og så har vi historien om Kain og Abel. De sloges om Guds kærlighed, og det var Abel, han elskede mest. Men det er som bekendt Kain, vi alle nedstammer fra.
Identitet som medicin
Der er nu et kæmpestort flertal af mennesker i Danmark, der mener, at fremmede skal holdes ude. At vi skal lukke os inde, beskytte os. Her taler vi ikke kun om Dansk Folkeparti. Der er ikke engang kun tale om en højre-venstre problematik. Var det ’populistisk’, at Socialdemokratiet plastrede landet til med plakater, som lovede stramninger på udlændingedområdet, og at de gik frem, da mandaterne blev talt op? Ja, det var det – og hvad så? Åbenbart er en del af populus, folket, bange. En del af os. Paradis har taget form af et »Danmark vi kender«, og Kain og Abel-myten har taget form af, at vi risikerer, at nogen stjæler det fra os. De fremmede. For lige at løfte blikket fra egen navle, kan man roligt sige, at billedet i for eksempel Frankrig ligner meget. Angsten bliver simpelthen i visse sammenhænge for tydelig. Når der opstår en følelse af usikkerhed, er fremmedfrygt det første, man griber til, for den er simpelthen lettere at håndtere. Og lige som i Danmark er det såmænd ikke i de byområder, hvor man til dagligt køber grøntsager fra Ahmed og Abdul, men i de forsømte landområder, hvor der er langt mellem shawarmaerne, at frygten er størst. Og hvad gør man så?
Noget af det, som hjælper på angst, er identitet. Først er der angsten, og så er der identiteten. Vi spejler os i andre og elsker os selv gennem det, vi ser hos de andre. For vi må ikke være narcissister. Til gengæld er det helt legitimt at elske nogen, som ligner os selv. Sådan bliver vi til. Og her i Danmark er vi sindssygt gode til at blive danske. Vi synger det og spiller det og dyrker det. Vi danskere er i den forstand vidt og bredt nationsfreaks. Om det nu tager form af stegt flæsk med persillesovs eller ’vi vil have Danmark tilbage’ er vi et land, der har et rødt og hvidt flag som tegn på fødselsdag. Altså helt ærligt: Fødselsdagsflag? Findes det andre steder i verden? Men sådan er danskere såmænd meget imaginære. Vi har oven i købet vitterlig et lille Game of Thrones, med en dronning og en vinbondeprins, der en gang imellem laver en lille bitte smule ballade. Vi har et billedblad på idealhistorien om en familie. Med risiko for at få en samlet venstrefløj på nakken er det alle pengene værd. Billedblade er virkelig noget, som kan holde angsten på afstand. På den pæne måde. Opium for folket, ville Marx have sagt, som om han i øvrigt vidste noget om, hvad der skulle til for at være lykkelig.
For sagen er, at der ikke findes andet end falsk bevidsthed. Når vi sådan går rundt til hverdag og nogle gange føler os trygge, er det jo en form for løgn. Det er en måde, hvorpå vi har fået trøstet det lille barn i os. Så vi ikke hele tiden tænker over krokodillerne under sengen eller alt det andet, som vil æde os. At være såkaldt ’normal’ består i, at angsten er tøjlet, men løgn er det jo. For sandheden er jo, at dø det skal vi. Men hvis vi tænker over det hele tiden, kan vi ikke tage så meget som et skridt. Og det er jo ret upraktisk.
Det er derfor, at man skal tage det alvorligt, når folk er bange. Altid. Man kan ikke håne angst, så bliver den større. Og rationalitet hjælper heller ikke. Kom an med tusind statistikker og tal, der beviser, at åbne grænser og ’fremmede’ er godt. Sådan økonomisk set. I øjeblikket er det danske erhvervsliv ude og sige det. Men det er simpelthen lige meget. Et af de absolut mest rationelle mennesker, denne skribent kender i hele verden, er bange for edderkopper. Hun kender alt til Newton, Einstein og Bohr og er it-ekspert. Det er da lige meget. Hun freaker ud over edderkopper. Og den frygt, der nu præger så mange af os, kan man simpelthen ikke diskutere med.
I Lars von Triers film Epidemic lukker en hel befolkning sig inde for at undgå en dødelig sygdom. Modige mennesker vil ud og hjælpe de andre. Den grufulde og underfundige pointe (og her spoiler jeg) er så, at det viser sig, at det er indenfor, at pesten er. Så da de drager ud, tager de pesten ud til de andre. For ved man nogensinde på hvilken side af muren, det syge findes?
Nu går vi jo nok i Danmark i gang med at bygge mure op om vort lille paradis. Og måske gør det os lidt mere trygge for en stund, at holde de fremmede ude, det er en såre menneskelig reaktion. Men det går måske kun, indtil vi opdager, at vi har lukket os selv inde. Med angsten.

