Kunstnere til salg
I disse dage går afgangseleverne fra Det Kongelige Danske Kunstakademi og overvejer, hvordan deres kunstneriske levevej skal finansieres, alt imens galleriejere, museer og private fonde er på jagt efter de nye talenter


 24 mennesker kan i disse dage begynde at titulere sig selv som 'kunstner'. For det er i princippet det, man kan kalde sig, når man har tilbragt de sidste seks år på en af landets dyreste uddannelser: Det Kongelige Danske Kunstakademi.
Men titlen kaster ikke nødvendigvis arbejde og løn af sig, og den fører heller ikke automatisk til hidtil uset kunstnerisk kreativitet og produktivitet. 
Af en undersøgelse fra Danmarks Statistik fremgår det, at 27 procent af Kunst-akademiets dimittender fra perioden 1997-2005 ernærer sig som selvstændige, altså lever udelukkende af deres kunst. De nyudklækkede kunstnere selv fortæller, at de opererer ud fra, at kun fem procent af en årgang ender med at gøre kunsten til deres levevej.
Presset på de unge kunstnere er steget de seneste år i takt med galleriernes interne kamp for at få nye talenter hjem. Rektor fra Det Kongelige Danske Kunstakademi, Mikkel Bogh, ser, at mange studerende allerede i deres tid på akademiet opbygger netværk og tilegner sig forretningssans.
"I dag er eleverne påKunstakademiet meget opmærksomme på at bygge virksomhed omkring deres egen kunst. Men faktum er, at nogle bare er udstyret med en bedre forretningssans end andre. Det er en verden, der handler om overlevelse. Jeg mener, at der i dag er alt for meget stress blandt eleverne for at komme hurtigt frem og skabe karriere," siger rektor Mikkel Bogh.
Kunstnerrollen
Ifølge Mikkel Bogh er der dog andre måder at være kunstner på i dag end ved at leve af at sælge sin kunst. 
"En uddannelse på etkunstakademi åbner for et mangfoldigt arbejdsliv, som ikke nødvendigvis behøver at dække en selvstændig kunstnerisk praksis," siger Mikkel Bogh og understreger, at undervisningen på Kunstakademiet ikke forholder sig til kunstens markedsværdi, men til at stille skarpe spørgsmål til kunstens former og indhold.
Det er da heller ikke alle akademielever, der lader sig skræmme af statistikkerne:
"Når man taler om kunstneres arbejdsløshed i dag, bygger det på et parameter, der ikke er tidssvarende," siger Marie Kølbæk Iversen, der er en af de 24 dimitterende kunstnere fra Det Kongelige Danske Kunstakademi.
"En kunstner er ikke nødvendigvis en maler, der står i sit atelier dagen lang og derefter sælger sine billeder. Flere og flere kunstnere i dag arbejder også som kuratorer, undervisere eller formidlere," fortæller Marie Kølbæk Iversen, som selv har arbejdet som kurator i New York.
Andre kunstnerspirer er mere nervøse for deres kunstneriske fremtid:
"Lige nu er det hele ret uoverskueligt. Jeg har ikke noget atelier, ingen indkomst, og jeg skal til at finde ud af, om jeg kan få dagpenge, om jeg skal være grønt bud, eller hvordan jeg skal forsørge mig selv," lyder det fra kunstnerdimittenden Theis Wendt.
Regeringens støtteordninger og dagpengereglerne er også et populært diskussionsemne blandt eleverne:
"Til trods for at staten har brugt penge på at få os gennem en af landets dyreste uddannelser, virker det, som om systemet arbejder mod én," siger en anden dimittend, Greta Christensen, og henviser til de strammede dagpengeregler. 
Uden markedsværdi
Fælles for mange af dette års afgangselever fra kunstakademiet er, at de udforsker mediernes muligheder. På deres afgangsudstilling EXIT, som man i øjeblikket kan se hos Kunstforeningen Gl. Strand i København, er der både maleri, videoværker, installationer, lydkunst, lyskunst og sågar et sprogkursus repræsenteret. Mange af disse medier forekommer ikke umiddelbart salgbare for det stigende antal kunder, der de seneste år har købt stort ind af kunst for friværdien til at pynte på væggene. Og til forskel fra tidligere år kan man på årets EXIT-udstilling også se, at det er langt færre af de studerende, der allerede er tilknyttet et galleri.
Ifølge de unge kunstnere er der en klar grund til galleriernes manglende interesse:
"De medier, som jeg arbejder med, er ikke anerkendt af et bredere publikum eller af samlere i Danmark. Derfor regner jeg heller ikke med at komme til at sælge min kunst i Danmark," siger Marie Kølbæk Iversen, der til årets EXIT-udstilling har skabt et værk, der ved hjælp af publikums interageren med et kamera og en projektor sætter en proces af cirkeldannende mønstre i gang på et lærred. Hun regner med at skulle leve af fondsstøtte og udlandets interesse for hendes kunst.
Kunst er penge
I Danmark er kunstmarkedet, ifølge rektor Mikkel Bogh, langt bagud i forhold til udlandet:
"Det købende kunstpublikum er lille i Danmark, og de købere, der er, går oftest efter kunst, som kan placeres i hjemmet. I Danmark har vi ikke tradition for samlerkultur, og vi har heller ikke den intellektuelle tilgang til kultur, som man ser i andre lande," lyder Mikkel Boghs forklaring på, hvorfor den mere konceptuelle kunst ikke sælger i Danmark. 
Selvom det er de færreste kunstnere, der spekulerer i markedsværdien af deres værker, er de nødt til at forholde sig til det marked, der venter dem. Det mener kunstnerdimittend Theis Wendt:
"Kunst handler om penge, og det er i sidste ende kunstmarkedet, der bestemmer, hvilken kunst der bliver udbredt. Så længe f.eks. installationskunsten ikke er med på markedet, bliver udbredelsen og accepten også derefter. Det er noget, man ikke kan undgå at tage med i sine betragtninger i sin kunstneriske proces, selvom det ikke styrer ens idéudvikling," siger Theis Wendt, der selv arbejder i mange forskellige medier.
Han håber, at han vil kunne sælge nogle malerier, som således vil kunne fungere som sponsorat for hans andre projekter. 
Galleriejer Helene Nyborg er enig i, at markedet - og herunder gallerierne - spiller en stor rolle for kunstens udvikling:
"Det er ofte gallerierne, der præsenterer kunstnerne i udlandet, og dermed har de også en enorm indflydelse på, hvilken kunst og hvilke kunstnere, publikum får kendskab til," siger Helene Nyborg, der ejer et af de gallerier i København, der satser på at vise installationer og videokunst. 
Hun mener at kunne se, at de unge kunstnere på årets EXIT-udstilling også selv har overvejet deres værkers markedsmæssige muligheder.
"EXIT-udstillingen afspejler, at de unge kunstnere ønsker at vise, hvordan den mere konceptuelle kunst kan fungere i et kommercielt øjemed. Det ser man blandt andet i de lækre produktioner, hvor værkerne gør sig til for publikum. Det er en udstilling, hvor æstetikken er i fokus," siger Helene Nyborg, der ikke er enig med de unge kunstnere i, at installationskunst og videokunst ikke kan begå sig på kunstmarkedet og i galleriverdenen.

EXIT 08. Kunstforeningen Gl. Strand, København. Til 6.juli

