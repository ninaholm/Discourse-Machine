En DDR-grænsepost for en slik
I en baggård i Prenzlauer Berg i Berlin fungerer dele af den historiske grænseovergang Bornholmer Straße som parkeringshalvtag. Fra i dag til salg på eBay
Østberlinerne strømmede over grænseovergangen ved Bornholmer Straße i dagene efter Murens fald. Nu er et levn fra grænseovergangen - et halvtag - blevet sat til salg på eBay.


 BERLIN - Indimellem støder man på særligt ivrige berlinfans, der har en koloreret stump af Muren til skue derhjemme. Var man fremme, hvor det skete i de famøse novemberdage for 20 år siden, stod såkaldte 'murspætter' parat og lænsede turisternes pengepunge, så de kunne få en souvenir med hjem til amagerhylden. Nogle turister havde dog selv medbragt hammer og mejsel. Værktøj, der i den grad var so last year.
Nå, men var man for ung/for doven/for upolitisk til at rejse til Berlin dengang og hjembringe et relikvie, er der nu pludselig opstået en ny chance.
Grænseovergangen Bornholmer Straße var den nordligste af de syv grænseovergange i selve Berlin. Lederen af overgangen var oberstløjtnanten Harald Jäger. Det var ham, der de facto åbnede Muren natten mellem den 9. og 10. november 1989. Efter at horder af østberlinere havde taget opstilling ved grænseovergangen, forsøgte Jäger at nå sine overordnede i politbureauet. Alle havde stukket halen mellem benene, ingen ville give Jäger svar på, hvad han skulle gøre. Til sidst gav han fanden i det hele og lukkede folk ind i Vestberlins franske sektor. Cirka 20.000 mennesker passerede denne nat broen uden kontrol.
Ombygning truer
Siden begyndelsen af 1990'erne har dele af den historiske grænseovergang befundet sig i gården til Marienburger Straße 16. Marienburger Straße er en af de smukke brostensbelagte gader, der forbinder de to berlinske hovedfærdselsårer Prenzlauer Allee og Greifswalder Straße. Gaden forfaldt i DDR, men er vakt til live igen. Nu med restaurerede bygninger fra Gründerzeit, vegetarisk restaurant, udsøgt tehandel, chik iscafé, italiensk espressobar, kreativ blomsterforretning, gigantisk legeplads og flere legetøjs- og børnetøjsforretninger med appel til kvarterets mange og kræsne mindste.
Omme i gården til Marienburger Straße 16 står et rustent jernskelet med 12 buede tagdele. Det er 35 meter langt og dækkede engang de Trabi'er, der holdt ved grænseovergangen med motoren brummende som et bankende hjerte i håbet om en tur til vest. Nu bruges det som tag over bilerne, der parkerer i gården med et ærinde i de tryk- og medievirksomheder, der holder til i bygningerne rundt omkring.
Men en ombygning truer. Der er ikke længere plads til det historiske halvtag. Så har man en halv hektar og ønsker sig en carport af den mere spektakulære slags, er her chancen. Fra i dag kan man på eBay byde på 'Grenzübergangsstelle Bornholmer Straße'. Bud begynder på én euro.


