Nye støtteregler risikerer at lukke små biografer
Et nyt regelforslag for offentlig støtte til biografer er et ’skrækscenarie’, som risikerer at lukke og slukke biografer, siger Jane Lykke, der er formand for de mindre og mellemstore biografer i Danmark. Men ingen ved præcis, hvor mange eller få biografer det går ud over, siger de radikales ordfører
 
	Nogle småbiografer risikerer at miste deres levegrundlag med regeringens nye forslag til offentlig biografstøtte – og biograferne har ofte hverken lyst eller publikum til at ændre repetoriet og blive til dedicerede kunstbiografer. Foto fra Bibliografen i Bagsværd. 


 
	En række danske biografer risikerer at miste deres tilskud og måske lukke, hvis en ændring af filmloven og nye regler for kommunal støtte til biografer bliver til virkelighed.

	Det mener Jane Lykke, der er formand for Foreningen af Mindre og Mellemstore Biografer.

	»Det bliver fatalt for dansk biografkultur, der bliver stækket voldsomt,« siger hun.

	Som noget nyt sætter reglerne en maksimumgrænse for offentlig tilskud til biografer på 1,5 millioner kroner over en rullende treårig periode.

	Ændringerne i støttereglerne kommer fra Kulturministeriet, og de følger af en henvendelse fra EU-Kommissionen, som har bedt Danmark præcisere reglerne på området af konkurrencehensyn til biografer, som ikke modtager offentlig støtte.

	Kulturministeriet har dog ikke et dækkende overblik over, hvor mange biografer, der falder for grænsen.

	Men Jane Lykke vurderer, at der blandt de 105 biografer, der er medlemmer af hendes forening, vil være en del, som bliver ramt af grænsen.

	»Ude omkring i landet kommer det til at ramme så hårdt, at det vil lukke biografer. Når man samtidig gerne vil have, at danskerne skal blive boende på landet, giver det ikke mening,« siger hun.

	Hun peger på, at reglerne ikke kun gælder støtte til drift, men at lokaler, rengøringshjælp og andre ydelser, der stilles til rådighed af kommuner, skal tælles med som støtte.

	De radikales kulturordfører, Marlene Borst Hansen, siger, at hun følger sagen nøje og understreger, at regeringen er nødt til at ændre reglerne for at følge EU-Kommissionen henvendelse.

	»Vi ved ikke præcis. hvordan det kommer til at ramme, og jeg har bedt om at få et notat om, hvilke biografer det kan have en konsekvens for. Men jeg hæfter mig ved, at hvis man er en kunstnerisk biograf med et smallere segment, kan man få så meget støtte, som kommunen vil tildele. Det er glædeligt,« siger hun.

	Ingen biograf uden støtte

	»Bibliografen« i Bagsværd sælger 85.000 billetter om året.

	Lige nu viser biografen blandt andet den spanske film De Elskende Passagerer og den danske komedie Player med Casper Christensen i hovedrollen med henholdsvis én og to forestillinger om dagen.

	Biografen kan blive påvirket af de nye støtteregler, siger Katrine Skov (S), der er formand for kultur- og fritidsudvalget i Gladsaxe Kom-mune.

	»Hvis vi ikke kan få lov til at give de penge til drift og bygninger, som vi plejer, er der ikke noget, der tyder på, at det kan køre rundt. Overhovedet ikke,« siger hun.

	Bibliografen er en kommunal institution, der har et årligt budget på syv millioner kroner, og fordi institutionen er offentlig, kræver det yderligere juridisk udredning for at se, om biografen bliver ramt af reglerne.

	Men kommunens forvaltning har netop udsendt et notat til lokal-politikerne, hvor forvaltningen redegør for, at reglerne kan have konsekvenser for Bibliografen, fortæller Katrine Skov.

	Hun er ærgerlig over, at Bibliografen kan blive klemt i hensynet til de private biografer, der ikke får kommunal støtte.

	»Jeg kan selvfølgelig godt forstå, at de private biografer kigger skævt til os. Men biografen har jo en god funktion. Det er også et bibliotek, og vi kan sørge for, at borgerne kan komme i biografen tæt på og med de tilbud, som vi ved, kan gå herude,« siger hun.

	Lederen af Bibliografen, Maiken Ellegaard Madsen, mener også, at mange lokaler biografer udfylder flere roller.

	»Biografvirksomhed er i løbet af de seneste ti år blevet meget mere end bare at vise kommercielle film,« siger hun og nævner biografforestillinger for skoler og institutioner.

	Men de biografer, der falder for støttegrænsen, har to muligheder, siger Jens Fejø, der er professor emeritus i EU-konkurrenceret.

	Han har læst forslaget til ændringen af filmloven og den nye bekendtgørelse, hvor Kulturministeriet fastsætter regler for kommunalt tilskud til biografer.

	Enten mister biograferne deres støtte som konsekvens af reglerne, eller også ændrer de deres repertoire af film, så de falder under kategorien kunstbiograf, som maksimumgrænsen ikke gælder for ifølge det nye regelforslag.

	Men for mange af de mindre og mellemstore biografer har det ingen gang på jorden at ændre filmprogrammet mod et smallere segment, siger formand Jane Lykke.

	»Mange biografer har slet ikke et publikum, hvor det giver mening,« siger hun.

	Gammel sag

	Det nye forslag til støtteregler fra Kulturministeriet, der er i høring lige nu, beror på en ældre sag.

	Sagen startede, da EU-Kommissionen modtog en klage over, at den danske filmlov uden særlige begrænsninger giver kommuner lov til at give støtte til lokale biografer.

	Klagen kom fra CinemaxX, Nordisk Film Biografer og Foreningen af Større Provinsbiografer, som mener, at støtten er konkurrenceforvridende.

	Det mente de på baggrund af, at de offentligt støttede biografer viser film, som er sammenfaldende med dem, der vises i klagernes biografer.

	Michael Obel, der er medlem af Foreningen af Større Provinsbiografer og en klagerne, mener, at virkeligheden er løbet fra den tidligere offentlige støtte.

	Han forklarer, at distributionen af biograffilm tidligere var begrænset, fordi det var forbundet med store omkostninger at sende film ud til alle biografer. Derfor regulerede man mængden af film ved at sende dem ud i bølger, hvor de store biografer fik filmene først, mens de små fik filmene efterfølgende.

	»Men da biograferne blev digitaliserede, blev det betydeligt billigere at sende filmene rundt, og den regulering, der var tidligere, blev ændret markant,« siger han.

	»Det betød, at alle biografer blev stillet lige. Dermed blev den kommunale og statslige støtte givet til biografer, der principielt kunne ligge dør om dør med biografer uden støtte og have samme filmrepertoire.«

	Ifølge Kulturministeriet fik klagen EU-Kommissionen til at bede ministeriet om at præcisere reglerne kommunalt tilskud til biografer. Samtidig vurderede EU-Kommissionen ifølge ministeriet, at der indtil videre ikke var givet ulovlig støtte til biografer.

	En embedsmand i ministeriet oplyser, at hvis Danmark ikke var gået med til at opfylde reglerne, ville EU-Kommissionen kunne have dikteret reglerne selv.

	Formanden for de små biografer, Jane Lykke, mener, at det er forrykt, at EU på den måde blander sig i danske kulturforhold.

	»Vi burde i stedet udøve den slags protektionisme, som franskmændene er så gode til,« siger hun.

	Hun håber, at der er mulighed for at finde en ordning, der ikke går ud over de mindre og mellemstore biografer.

	»Sådan som jeg er indrettet, tror jeg, at vi kan påvirke reglerne. Jeg ved godt, at der ikke er meget at gøre i forhold til EU. Men kulturministeren må lukke ørerne og hjertet op,« siger hun og tilføjer, at foreningen har bedt ministeriet udskyde høringsfristen for de nye regler.

	Det har ikke været muligt at få en kommentar fra kulturminister Marianne Jelved (R), som er på ferie.

	Information ville også gerne have haft en kommentar fra Danske Biografer, der er paraplyorganisation for både de store og små biografer. Men foreningen ikke har en holdning til sagen, siger formand Kim Pedersen.

	 

