Udlændinge kan også være amerikanske kunstnere
Den nye udgave af Whitney Museum of American Art lægger i sin første udstilling op til en debat om definitionen af en amerikansk kunstner i en nation, der er bygget af immigranter. Man kvalificerer sig ved at arbejde i USA, siger chefkuratoren
’61 Pontiac’ af Robert Bechtle (f. 1932). kan ses på udstillingen ’America is hard to see’ på Whitney Museum of American Art, New York.


 Hvad er amerikansk ved amerikansk kunst og hvordan defineres en amerikansk kunstner?
Disse i grunden fundamentale spørgsmål trænger sig på, når man besøger Whitney Museum of American Arts nyopførte bygning på grænsen mellem gallerikvarteret Chelsea og Greenwich Village, hvor en ambitiøs og altomfattende udstilling med det gådefulde navn America Is Hard To See kan ses for tiden.
Udstillingens navn America Is Hard To See er titlen på et digt af Robert Frost fra 1951, hvori han beskriver Columbus’ reaktion på at se en kyst, der skulle vise sig at være Hispaniola. »Der var noget besynderligt galt/ Ved hver kystlinje han prøvede at lægge til … Han tog ikke kun en enkelt grad fejl;/Han tog et hav fejl.«
Det Indien, Columbus håbede at opdage, var Amerika. Italieneren havde fejlnavigeret. Siden dengang har millioner af mennesker valgt Columbus’ rute og emigreret fra Europa til USA. Blandt dem var kunstnere, der slog sig ned og arbejdede i New York og andre amerikanske storbyer i det 20. århundrede.
Hvad var det, kunstnere som Willem de Kooning (Nederlandene), Joseph Stella (Italien), Arshile Gorky (Armenien), Max Weber (Rusland), George Grosz (Tyskland), Eva Hesse (Tyskland) og On Kawara (Japan) så, da de landede i Amerika?
Under en privat rundvisning på udstillingen peger Whitney-museets chefkurator, Scott Rothkopf, på et maleri af Stella fra 1913. Det forestiller den populære forlystelsespark, Luna Park, på Coney Island i Brooklyn, afbildet i spraglede farver og stærkt påvirket af fransk kubisme og impressionisme.
»Her har vi en maler født i Europa, der tilpasser et arketypisk amerikansk motiv, Luna Park, til en stil, han har medbragt fra Europa,« konstaterer Rothkopf.
På en nærtstående væg hænger et billede af russiskfødte Max Weber fra 1915.
»Ved første blik tror man, det er af den franske kubist George Braque.Men ved nærmere eftersyn har Weber malet en kinesisk restaurant i New York. Folk i byen var vilde med kinesisk mad omkring Den Første Verdenskrig,« fortæller Rothkopf.
Både Stella og Weber betragtes i dag som amerikanske kunstmalere, selv om de var immigranter og først i en høj alder blev statsborgere.
Hvor rummeligt begrebet ’amerikansk kunstner’ er, kan ses af museets beslutning om at købe værker til dets permanente samling af den tyske dada-kunstner George Grosz, som var en af dem, hvis kunst nazisterne stemplede ’degenereret’, ikke mindst fordi han gjorde nar af Hitler. Grosz emigrerede til USA i 1933 og vendte tilbage til Berlin i midten af 1950’erne. I Europa anses han for at være tysk kunstner; i USA hører han ind under den brede definition af amerikanske kunstnere.
En femtedel udlændinge
Siden den velhavende billedhugger Gertrude Vanderbilt Whitney grundlagde museet i 1931, er samlingen vokset til 21.000 værker af 3.000 kunstnere; heraf er 17.000 tegninger og fotos. Alle kan ses på museets website. På den aktuelle udstilling vises 600 genstande af 400 kunstnere.
I en medfølgende håndbog præsenteres 350 kunstnere. Ikke mindre end 72 af dem er født uden for USA, hvilket svarer til hver femte.
»I både bogen og udstillingen har vi bevidst valgt at identificere hver kunstner med deres fødested og stedet, hvor de døde, hvis de ikke er i live. Vi undgår at skilte med deres nationalitet. I vore dage er det at bo og arbejde i USA ikke nødvendigvis synonymt med at være amerikaner,« understreger Rothkopf.
Både udstillingen og museets nye bygning er blevet et trækplaster. Hver formiddag danner der sig en lang kø, mange af dem udenlandske turister, uden for indgangen på Gansevoort Street i et gentrificeret kvarter, hvis karakter på mange måder svarer til kødbyen på Vesterbro i København.
Det gamle kødmarked oppe ad Gansevoort-gaden er blevet forvandlet til en noget dyrere og sofistikeret version af Copenhagen Street Food på Papirøen. Spredt rundt i kvarteret finder man attraktive cafeer og spisesteder. Dette er virkeligt stedet, hvor man vil se noget og blive set lige nu i New York.
Men vigtigst af alt er den nye Whitney-bygnings beliggenhed ved startpunktet for New Yorks ekstremt populære High Line, en to kilometer lang parklignende gangsti langs et tidligere højtliggende jernbanespor, der løber direkte fra museet på 12. gade og nordpå til 34. gade.
Seks millioner mennesker skal have besøgt High Line i 2014. Samme år havde Whitney 350.000 gæster i sin gamle bygning, tegnet af Marcel Breuer, på Madison Avenue i Manhattans Upper East Side-kvarter. Det nye Whitney håber på en tredobling af de besøgende frem for alt på grund af dets beliggenhed lige ved starten af High Line.
Herudover er der den omstændighed, at den internationalt kendte italienske arkitekt, Renzo Piano, har tegnet museumsbygningen – det er hans treogtyvende museum.
Nogle trofaste gæster vil utvivlsomt savne Breuers bygning på Madison Avenue. Forskellen mellem de to bygninger er iøjnefaldende. Det var trange forhold i den gamle bygning (som er blevet overtaget af Metropolitan Museum of Art).
Kunstnernes museum
Mange ting fra den permanente samling blev aldrig set; der var kamp til kniven om at blive vist i Whitney Biennial, hvor museet udstiller relativt ukendte kunstnere med et potentiale til berømmelse.
Plads skorter det ikke på i den nye bygning på Gansevoort Street. Udstillingsarealet er på 5.000 kvadratmeter. Whitneys traditionelle rolle som kunstnernes museum, hvor de kan boltre sig med projekter tilpasset salenes fysiske rammer, er blevet opprioriteret.
Helt uhørt i museumsverdenen holdt ledelsen én af flere indvielsesreceptioner specielt for kunstnere, hvis arbejder tilhører den permanente samling.
Og førstedame Michelle Obama var æresgæst ved hovedreceptionen, hvor hun i en opsigtsvækkende tale blandt andet sagde:
»Da jeg voksede op i Chicago, var jeg et af de børn, der anså museer, koncerthaller og kulturcentre som steder, hvor folk der så ud som mig og boede i mit boligkvarter ikke hørte hjemme. Jeg kan garantere jer for, at der er børn mindre end en kilometer herfra, der aldrig kunne forestille sig at være velkommen i dette museum.«
Obamas overordnede pointe var, at ligesom hun og hendes mand har åbnet Det Hvide Hus for kunst og musik og inviteret unge fra alle sociale samfundslag indenfor, har Whitney Museum planer om at gøre det samme.
Og bygningen er i sig selv en attraktion. Facaden, der vender mod vest, har store vinduer, der lader gæsten se direkte ned på Hudson-floden og dens travle skibsfart og videre over til New Jerseys bredder, som kigger man fra Louisiana-bakken over på Sveriges kystlinje. På den østlige side af bygningen har Renzo Piano anlagt terrasser i tre etager, der er indbyrdes forbundet med et udendørs trappetårn. Det giver mulighed for at få et klart blik af Manhattan skyline. Nordpå ses Empire State Building og mod syd de nye World Trade Center-tårne.
Måske afgørende for museets identitet kan man i sydvestlig retning skimte stedet, der engang bød immigranter fra hele verden velkommen til det forjættede land – nemlig den legendariske statue af frihedsgudinden i New Yorks havn.
Synet af frihedsgudinden – skabt af en fransk billedhugger og bygget af Gustave Eiffel som en gave fra Frankrig til USA – tjener som en påmindelse om, at Amerika altid har været en nation af indvandrere.
Landet er så sammensat af forskelligartede nationaliteter og kulturer, at det ifølge chefkurator Rothkopf ville være en håbløs opgave at »finde essensen i, hvad der er amerikansk kunst og hvordan den adskiller sig fra fransk kunst«.
Snarere består udfordringen i at definere en amerikansk kunstner. Svaret er skiftet fra en epoke til en anden. I vedtægterne fra 1958 hedder det, at »udenlandsk fødsel og manglende amerikansk statsborgerskab har ingen betydning for indkøb af kunst; det eneste kriterium er, hvorvidt kunstnerens karriere er forløbet i dette land«. I årtierne inden 1958 havde Whitney konsekvent afvist at tilføje værker af kunstnere født i udlandet til sin samling, om end de fik lov til at deltage i løbende udstillinger.
Mellem 1970 og 1990 skiftede linjen igen. En ny direktion afviste al kunst af udlændinge bosat i USA, med mindre de var i besiddelse af et green card. Eksempelvis blev britiskfødte David Hockneys billeder af moderne huse med svømmepøle i Los Angeles – kvintessensen af en californisk livsstil – afslået.
I 1990 vendte en ny ledelse tilbage til definitionen i vedtægterne fra 1958.
»I dag er vores definition af en amerikansk kunstner almindeligvis, at han/hun skal bo og arbejde i dette land. En intern joke er, at blot man har landet en enkelt gang i John F. Kennedys lufthavn, kan man kvalificere sig som amerikansk kunstner. Men det er bare en vits,« griner Scott Rothkopf.
Udstillingen ’America Is Hard To See’ på Whitney Museum of American Art er åben til 27. september

