Forsvaret kritiseres for mangelfulde tolkekontrakter
Danmarks kontrakt med et amerikansk firma om levering af afghanske tolke lever ikke op til helt grundlæggende standarder på området, lyder det fra fagorganisationer. Dermed har Forsvaret gjort det svært for sig selv at hjælpe tolkene, mener de


 
	Forsvaret har selv sin del af skylden for, at det har haft svært ved at finde frem til 37 af dets afghanske tolke, der var hyret gennem det amerikanske firma Mission Essential. Så klart lyder meldingen fra to tolkeorganisationer efter at have læst Forsvarets kontrakt med firmaet, som Information har fået aktindsigt i.

	De tre væsentligste anklagepunkter er, at kontrakterne ikke fastslår, hvem tolkene er, hvilken baggrund de har, og at der ingen forpligtelser er for nogen af parterne efter aftalens udløb.

	»Det, der helt overordnet karakteriserer aftalen med firmaet, er fraværet af information. Det er ellers fuldstændig normal praksis at få oplysninger om, hvem det er, man hyrer. Forsvaret har taget alt for let på situationen. Det er tankevækkende, for det er altså i en konfliktzone, tolkene har arbejdet, ikke ved en forretningsmiddag,« siger Jørgen Christian Wind Nielsen, der er konsulent i fagforeningen Kommunikation og Sprog. Han understreger, at i henhold til internationale retningslinjer er det altid brugerens, altså Forsvarets, ansvar at garantere tolkenes sikkerhed.Han bakkes op af Sven Borei, der er formand for International Federation of Translators menneskeretsudvalg.

	»Man har overhovedet ikke overvejet arbejdets farlige karakter. I hvert fald er det slet ikke nævnt. Og man har ikke aftalt, hvad der skulle ske efter kontraktens ophør, hvor tolkene jo kan være kommet i fare. Det er under al kritik,« siger Sven Borei.

	Minister vil lære af erfaring

	Tolkesagen har længe været yderst betændt for Forsvaret. Gennem flere måneder forsøgte det forgæves at få manglende informationer om tolkene fra firmaet Mission Essential. Heriblandt navne, ansættelsesperioder og kontaktoplysningertil tolkene og dernæst vurdere, om de har krav på hjælp lokalt eller i form af asyl i Danmark.

	I august lykkedes det forsvarsminister Nicolai Wammen (S) at få en aftale, hvori firmaet forpligter sig til at forsøge at kontakte tolkene og desuden bistå Forsvaret med at verificere oplysninger. Om det vil lykkes at finde frem til de 37, er dog endnu uvist.

	Det hænger direkte sammen med, at den oprindelige kontrakt er mangelfuld, mener de to organisationer.

	Forsvarsminister Nicolai Wammen (S)meddeler i en mail: »Vi skal lære af de erfaringer, vi har gjort os, og det vil naturligt indgå i vores overvejelser, hvis vi i fremtiden skal indgå lignende kontrakter«.

