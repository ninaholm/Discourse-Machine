Et studie i magt
Statskundskab bliver kaldt ’politikerfabrikken’ og ’magtens rugekasse’, og senest har institutlederen på Københavns Universitet advaret mod stigende akademisering i Folketinget. Information har opsøgt de studerende for at høre, hvad de selv mener om debatten
Iben Krog kommer fra Lolland og har ikke akademikerforældre modsat mange af sine medstuderende på statskundskab. ’Jeg stikker ud, fordi min mor er revisor, min far er landmand, og fordi jeg har kastreret grise.’


 I hjørnet af Botanisk Have i indre København ligger det Samfundsvidenskabelige Fakultetsbibliotek, som hører under Københavns Universitet (KU). Mellem reoler med bøger om politisk filosofi og Folketingstidende fra engang i forrige århundrede arbejder studerende i grupper, mens andre sidder bøjet over bøger eller bag en computerskærm i de små læsesale.
Iben Krog og to medstuderende arbejder på deres bacheloropgave. Den handler om Finanskrisens betydning for legitimiteten i eurozone- og ikke-eurozonelande, fortæller Iben Krog, der er 22 år og strøg direkte ind på det prestigefyldte studie, efter hun havde fået sin studentereksamen.
»Jeg er sindssygt glad for at læse statskundskab. Folk er meget reflekterede og informerede, og det kører på et rimelig højt niveau. Der skal tit og ofte en statistik til at underbygge et argument,« siger Iben Krog.
Gennem årene har flere af de mennesker, der i dag leder landet, med stor sandsynlighed siddet i de samme lokaler og svedt over nogenlunde de samme bøger og opgaver. 40 af Folketingets 179 medlemmer har på et tidspunkt studeret statskundskab, og 22 af dem på KU, heriblandt landets statsminister. I alt er en tredjedel af ministrene i regeringen uddannet fra statskundskab, bl.a. er finansministeren cand.scient.pol. fra AU, ligesom en tredjedel af departementscheferne i ministerierne er cand.scient.pol.
Det har gjort statskundskab kendt som en ’politikerfabrik’, som Berlingske kaldte uddannelsen på KU for nylig, eller ’magtens rugekasse’, som det i mange år har heddet på Aarhus Universitet, der også har produceret mange af landets ledere gennem tiden.
For et par år siden viste en forskningsartikel desuden, at de traditionelle embedsmænd, der er jurister eller fagspecialister, er begyndt at blive fortrængt i centraladministrationen til fordel for økonomer og statskundskabere.
Privilegeret
Statskundskab har altid været forbundet med prestige, og sidste år krævede det et snit på 10,7 at blive optaget på uddannelsen i København.
»Der er en opfattelse af, at man er privilegeret, men så meget mere synes jeg egentlig ikke, det er. Men jeg kan godt forstå, at der er mange statskundskabere, der bliver ledere, og derved også mange, der bliver politiske ledere. Jeg tror på, at det giver rigtig meget, at vi både har studeret noget økonomi, noget sociologi, noget international politik osv.,« siger Iben Krog og tilføjer:
»Man har brug for kompetente mennesker til at forvalte, og det lærer vi. Man har selvfølgelig også brug for de meget dygtige fagfolk, men det er klart, at når vi har et fag, der hedder national forvaltning, så er det også os, der sidder i den nationale forvaltning.«
I cafeen ’Kommunen’, der har grønne vægge, musik i højttaleren og billig kaffe, sidder 20-årige Emilie Secher, der studerer statskundskab på 2. semester, sammen med en veninde fra økonomi.
»Vi går alle sammen med store tanker om, hvordan vi vil reformere, og tænker, at vi skal være departementschefer. Men i virkeligheden ender de fleste af os i en forvaltningsposition i kommunerne,« siger Emilie Secher, der selv gerne vil arbejde i et ministerium:
»Mange vil gerne i Udenrigsministeriet. Jeg synes også, at arbejdsmarkeds-, uddannelses- eller sundhedsområdet er spændende.«
Homogenitet
På sit kontor på 2. sal i det gamle kommunehospital på Øster Farimagsgade nikker institutlederen på statskundskab, Lars Bo Kaspersen, genkendende til den prestige, man forbinder uddannelsen med.
»Selvopfattelsen er der, og der er også mange studerende, der gennem tiden har sagt til mig, at den selvopfattelse, de bliver mødt med, når de starter her, kan være ubehagelig, fordi man føler sig lukket ind i en særlig elitær kultur. Jeg er ikke sikker på, at det er så slemt, men der er stadig noget om snakken,« siger han.
Et emne, som institutlederen selv har taget op for nylig, er sammensætningen af de studerende på statskundskab. Der er ifølge institutlederen en »relativt høj homogenitet«, og mange af de studerende kommer fra den øvre middelklasse og har selv forældre med akademikerbaggrund.
»De er søde, begavede og vanvittigt engagerede og dynamiske; de er vidunderlige mennesker. Men homogeniteten er et problem i den forstand, at der er en større tendens til, at man spejler sig i hinanden og er enige om de agendaer, der kører i et samfund. Man har næsten samme livsstil,« siger Lars Bo Kaspersen.
Demokratisk problem
Ensartetheden er samtidig et problem for de steder, hvor de studerende ender efter deres sidste eksamen. Det er, som tallene ovenfor viser, i stigende grad Folketinget, der oplever en akademisering, som Lars Bo Kaspersen over for Berlingske har kaldt et »potentielt demokratisk problem«.
Institutlederen forklarer, at det ikke nødvendigvis er et problem, at der er mange cand.scient.pol.’er i Folketinget. Men selve akademiseringen er problematisk, fordi de folkevalgte i mindre grad repræsenterer folk med forskellig social status og uddannelsesmæssig, kulturel og etnisk baggrund.
»Det er de samme bøger, vi læser, og de samme dagsordener, vi forholder os til. Det bliver et bestemt blik på et samfund. Det kan godt være, at det blik er rigtigt, og der er analytisk styrke bag det, men det misser nogle aspekter af andre menneskers forståelse for og perspektiv på tilværelsen,« siger Lars Bo Kaspersen.
Han mener dog ikke, at statskundskabere skal holde sig fra at blive politikere.
»Folk må med glæde blive politikere, og det er naturligt, at man vælger den her uddannelse, hvis man vil noget med politik. Jeg siger bare, at på den lange bane – både ud fra en demokratisk betragtning og ud fra et innovationsperspektiv – så er det vigtigt, at vi har en større heterogenitet i vores studentermasse. Både for deres skyld, men også for det samfund, de skal ud og tjene.«
Ej politiker
Iben Krog valgte statskundskab, fordi hun altid har gået op i politik. Tidligere var hun medlem af Venstres Ungdom, nu er hun med egne ord »passivt medlem« af Liberal Alliance. Hun er engageret i fødevaredebatten, skriver debatindlæg i aviserne og har et studiejob i Kommunernes Landsforenings økonomiske sekretariat. Derfor spørger mange naturligt nok, om ikke hun skal være politiker. Men det er ikke planen.
»Jeg gider ikke være en statskundskaber, der går direkte ind på Christiansborg, bare fordi jeg har læst en masse tunge bøger. Jeg vil gerne have levet i det her samfund som borger for så at kunne repræsentere den borgertype, jeg nu er, hvis jeg en dag skulle være politiker,« siger Iben Krog.
Tilsvarende afviser Emilie Secher at ville blive politisk aktiv efter studiet.
»Den tone, der er i den politiske debat, og den måde, politikerne agerer på – i hvert fald sådan som det fremstår i medierne – det er ikke mig,« siger hun.

