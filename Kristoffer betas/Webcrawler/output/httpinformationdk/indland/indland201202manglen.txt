Manglende engagement dræber universitetet
Universiteterne lider under manglende engagement, fordi forskerne ikke har noget at skulle have sagt i forhold til ledelsens beslutninger, og det er en farlig udvikling, mener Videnskabernes Selskab. De foreslår i ny reformplan, at ledelsens ansvar over for medarbejderne skrives ind i loven
Det er demotiverende for studerende og forskere på landets universiteter, at de har så lidt indflydelse på, hvad der foregår. Og det går ud over forskningen, lyder det fra Videnskabernes Selskab.


 Efter sagen om den fyringstruede professor Linda Koldau berettede forskere og studerende i sidste uge om tavshedstyranni og spytslikkerkultur på universitetet. Professor Carl Bache, der er formand for Forskningspolitisk Udvalg i Videnskabernes Selskab, kan godt genkende de tavse forskere, men han mener, det primært drejer sig om demotivation på grund af den manglende indflydelse på, hvad der foregår på universiteterne.
»Folk giver udtryk for en skræmmende mangel på engagement i forhold til det faglige udviklingsarbejde. De magter ikke at gøre en ekstra indsats, fordi det alligevel er ledelsen, der alene bestemmer, hvad der skal ske. Det er dødsensfarligt for universiteterne, hvis der breder sig en holdning, hvor ingen gider gøre en ekstra indsats for at realisere en god idé,« siger Carl Bache.
Udviklingen kalder på øget medbestemmelse. Sidste års ændringer af universitetsloven — imod mere inddragelse af studerende og ansatte — er imidlertid ikke nok, mener Carl Bache.
»Det bør være helt legitimt, at medarbejderne får indblik i de beslutninger, der bliver tager på universitet og ret til at blive hørt, og det er ikke sikret godt nok i loven nu,« siger Carl Bache og fortsætter:
»Man har sikret ledelsens suveræne beslutningskompetence, men ikke forskernes mulighed for suverænt at rådgive ledelsen eller holde den ansvarlig for de trufne beslutninger.«
Problemet er især de nye institutråd, som flere universiteter har tænkt sig at indføre. Her er det ikke sikret, at medarbejderne kan ytre sig kritisk og tage sager op af egen drift, fordi institutlederen er født formand.
»Hvis det bliver institutlederen, der styrer, hvordan hun eller han rådgives, og hvad der skal tales om, er der jo ingen grund til at engagere sig. God forskning og uddannelse er ikke resultat af ledelsesbeslutninger, men af forskernes og undervisernes engagement,« siger Carl Bache.
Vetoret
Forskningsdebattør og lektor på Københavns Universitet Claus Emmeche mener ikke, at det er nok kun at sikre de ansatte og studerende en ret til at blive hørt.
»Så længe der ikke er nogle formelle mekanismer i råd og nævn, der gør, at de kan trække i nødbremsen og nedlægge veto i en sag, så er det svært at forestille, at forslaget vil få nogen faktisk effekt,« siger Claus Emmeche.
Han er dog enig i, at ledelsesspørgsmålet er centralt i forhold til sagen om den åbenmundede musikprofessor, der nu står til fyring på Aarhus Universitet (AU).
»Ledelsen ser universitetet som en koncern, der skal køre som en privat virksomhed, men universitetet er en heterogen organisation bestående af ansatte og studerende. Det er dem, der burde være kilden til, hvilken vej universitetet skal bevæge sig, men hele processen med fusioner af instituttet og fakulteter på AU lugter langt væk af en ledelse, der ikke lytter og som derfor kommer til at smadre frugtbare miljøer,« siger Claus Emmeche, der derfor er enig i, at det ville være gavnligt at få præciseret, hvad ledelsens ansvar er i forhold til inddragelse af medarbejderne.
Centralt problem
Også professor Peter Harder, der er tidligere formand for forskningspolitisk udvalg, ser universiteternes koncernstruktur kombineret med afhængigheden af ekstern finansiering som et centralt problem.
»Ledelsen har meget stærke incitamenter til at polere universitetets ’image’ udadtil. Det betyder, at de hader når medarbejdere fortæller om problemer — især udadtil, men typisk også indadtil. Da ledelsen er enstrenget, dvs. har en lodret kommandovej op til rektor, og ledere skal være ubetinget loyale opadtil, kan ikke engang det laveste niveau, altså institutlederen, tillade sig at støtte medarbejdere, der påpeger problemer, uden risiko for at få en tjenstlig påtale,« siger Peter Harder.
Og da lederne bestemmer, hvem der skal fyres næste gang, der mangler penge, er der et stærkt negativt incitament til at påpege problemer. Harder mener derfor, det er afgørende, at der åbnes en kanal for medarbejderinddragelse nedefra og op med medarbejdervalgte ansatte og studerende, der kan sætte kritik på dagsordenen.
»Som det er nu, behøver ledelsen ikke engang at svare på den kritik, man mander sig op til at komme med. Derfor opleves pressen ofte som den eneste mulighed for overhovedet at blive hørt. Og så er man illoyal, bryder fortrolighed, skader arbejdspladsen osv. Det er ikke ytringsfrihed, der er problemet, nej nej! — det er samarbejdsproblemer,« siger Peter Harder med henvisning til Linda Koldau-sagen.

