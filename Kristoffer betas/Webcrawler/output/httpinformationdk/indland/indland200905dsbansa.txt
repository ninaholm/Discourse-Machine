DSB og AnsaldoBreda indgår forlig i IC4-skandalen
Togleverandøren AnsaldoBreda har fået vredet armen om. DSB har betalt lidt mere end tre milliarder kr. ud af den samlede pris på fem for de 83 IC4-togsæt. De resterende to milliarder bliver næppe betalt, men de kan snildt få ben at gå på andre steder


Kort før IC4-skandalen holder 10 års fødselsdag, vil den konservative transportminister Lars Barfoed og DSB's top rydde op i den økonomiske side af sagen med den italienske leverandør. I den forbindelse har der været intense forhandlinger mellem italienske AnsaldoBreda og DSB i Rom.Flere kilder oplyser til Information, at der i dag vil blive præsenteret et forlig til fuld og endelig afgørelse. Det forventes at ske på et pressemøde hos DSB klokken 10.30 onsdag.Ifølge det oplyste vil forliget indeholde et prisnedslag i fem milliarder kroners-kontrakten på de knap to resterende milliarder, der endnu ikke er betalt. Det svarer til næsten 40 procent.Men den voldsomme prisreduktion og forhandlingerne herom har allerede været med til at forværre det i forvejen betændte samarbejdsklima mellem kunde og leverandør. Resultatet på italiensk side vil være en hård belastning for AnsaldoBredas i forvejen tyndslidte økonomi.I februar meldte Lars Barfoed og DSB's adm. direktør, Søren Eriksen, ud i Jyllands-Posten, at de begge tvivlede på, at AnsaldoBreda kunne efterleve det ultimatum, DSB stillede for et år siden, om at der skulle være leveret et bestemt antal tog. Italienerne var ikke informeret herom inden. Da så godt som alle krav i DSB's ultimatum var indfriet i sidste uge, sagde ministeren:"Vi kan ikke acceptere mere slinger i valsen. Så hvis vi skal fortsætte med leverancer fra AnsaldoBreda, må vi sikre os, at der én gang for alle er gjort op med slendrian. Men jeg vil ikke gå i detaljer med hvordan."For tiden bliver tre IC4-togsæt benyttet til at køre intercitytrafik mellem Aalborg og København nogle få gange om dagen. Og forliget betyder ikke nødvendigvis, at der kommer flere IC4-tog på skinnerne foreløbig. DSB signalerede således i Berlingske Tidende i går, at man lægger an til at leje endnu flere dobbeltdækkervogne. I avisen var der dog ingen informationer om, hvorvidt nye togkræfter skal trække dem rundt i landet. Allerede nu er de tunge vogne en voldsom belastning for DSB's museumsklare og udslidte lokomotiver, der fra tid til anden må give op.Men den formentlig afsluttede ordre hos italienerne betyder ikke, at regningen for IC4-togene er betalt. For nu skal andre i gang med at arbejde med dem. Mange af de cirka 60 togsæt, der står i Italien, skaber nu efter alt at dømme nye arbejdspladser i Randers hos den internationale togproducent Bombardier på togfabrikken, hvor IC3-togene i sin tid blev bygget. Her kan man så begynde at udrede de problemer med ikke mindst togcomputernes software, som har plaget indsættelsen af togene i flere år.Kilder i jernbanesektoren har flere gange gjort opmærksom på, at der også kan være ubehagelige overraskelser på vej, når togsættene kommer til Danmark fra Italien, og de skal gås efter i sømmene.Det har ikke været muligt at få en kommentar fra Transportministeriet.
