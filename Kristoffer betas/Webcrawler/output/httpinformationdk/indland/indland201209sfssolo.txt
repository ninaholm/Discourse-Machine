SF’s soloridt kan ændre det politiske landskab
En ren Venstre-regering eller Liberal Alliance på ministertaburetterne? Der er åbnet for nye alliancer og konstellationer i Folketinget, efter at de to kandidater i SF’s formandsvalgkamp i går meldte ud, at partiet vil gå solo i næste valgkamp
Alliancerne i dansk politik kan komme til at tage sig ganske anderledes ud, end de gjorde op til valget i 2011, efter at SF har erklæret S-SF-aksen for fortid. Arkiv


 For mig er det vigtigt, at SF går til valg på sit eget program ved næste folketingsvalg,« sagde Astrid Krag i går til Jyllands-Posten.
Dermed brød hun officielt den alliance mellem Socialdemokraterne og SF, som Helle Thorning-Schmidt og Villy Søvndal arbejdede hårdt på at opbygge før valget. Den beslutning kan ifølge lektor og valgforsker Johannes Andersen betyde, at de politiske partier kan kommunikere mere frit og markere sig i forhold til hinanden.
»Parløbet mellem Socialdemokraterne og SF betød, at de kommunikerede meget ufrit i valgkampen, det samme betød det tidligere samarbejde mellem Venstre og Konservative. Så når alle partier kan kommunikere på kryds og tværs, vil det give en større dynamik, fordi de i højere grad vil forsøge at profilere sig i forhold til hinanden, og det er en forandring i forhold til de sidste valg,« siger han.
Den anden SF-formandskandidat, Annette Vilhelmsen, erklærede sig enig med Astrid Krag, og dermed er der ingen tvivl om, at parløbet mellem S og SF er slut, uanset hvilken kandidat, der ender med at blive formand for SF. Det betyder, at partierne vil profilere sig hver for sig, hvis der bliver udskrevet valg i en nær fremtid.
Baggrunden for Astrid Krags udmelding er, at hun ønsker, at vælgerne bedre skal kunne skelne mellem SF og Socialdemokraterne. De skal vide, »hvad de får mere af, hvis de stemmer på SF. Det ved de ikke i dag, og det er et problem, som vi allerede kunne se ved det seneste valg«, som hun sagde til Jyllands-Posten.
Også hos blå blok har man meldt ud, at man vil gå til valg hver for sig. Kort efter sidste valg afviste Konservatives partiformand, Lars Barfoed, at gøre fælles front i den borgerlige opposition. Dermed er der udsigt til, at alle otte partier i Folketinget vil køre solo op til et kommende valg.
Nye alliancer
De otte partiers insisteren på selvstændighed betyder, at der bliver mulighed for nye alliancer i dansk politik.
»Det bliver interessant at se, hvordan partierne positionerer sig frem mod næste valg. Jeg er lidt skeptisk i forhold til, om alle disse soloridt, vi oplever i øjeblikket, holder hele vejen til enden af en valgkamp, Der vil kommet et ret stort pres på partierne om at melde ud, hvem de forestiller sig at danne regering med, og alene det vil formentlig afsløre en eller anden form for alliancedannelse,« siger Rune Stubager, lektor og valgforsker ved Aarhus Universitet, og fortsætter:
»Men hvis partierne ikke kan enes om en eller anden form for samordning af politikken, kan det ende med et frygteligt rod efter et valg. Så det bliver spændende at følge, hvordan politikudviklingen kommer til at foregå i de kommende år.«
Rune Stubager understreger, at der er lang tid til næste valg, og at der derfor er meget, der kan nå at ændre sig. Men tingenes tilstand taget i betragtning, kan han godt forestille sig, at partierne vil gå til valg i andre alliancer, end de gjorde sidste gang.
»Som det ser ud nu, kunne det jo godt ske, at Socialdemokraterne og Radikale kunne gå sammen om at være en regeringsmulighed – uden SF. I den borgerlige blok er det mere åbent. Det kommer meget an på, hvordan meningsmålingerne arter sig, fordi Venstre måske kan være fristet af at gå efter en ren V-regering,« siger han.
Også Johannes Andersen peger på, at vi især på det politiske centrum-højre vil kunne se nye konstellationer, hvis statsministeren trykkede på knappen i den nærmeste fremtid.
»Hvis vi nu forestiller os, at vi nærmer os en valgdag, kan det være, at Konservative eller Liberal Alliance går hen og bliver interessante, for så vil de måske kunne indgå i en regering sammen med Radikale og Venstre. Det vil være interessant for mange venstrefolk, for så behøver man ikke Dansk Folkeparti længere,« siger han og fortsætter:
»Jeg tror, at hvis regeringen blev væltet efter næste valg, vil Radikale nok være lidt forbeholdne med at indgå i en ny konstellation med Socialdemokraterne, hvis de skal basere sig på Enhedslisten igen.«
S: Vi satser på genvalg
Socialdemokraternes politiske ordfører, Magnus Heunicke, betragter SF’s soloridt som mindre skelsættende. Han slår fast, at man vil gå til valg på et genvalg af regeringen.
»Jeg mener, det er lidt præmaturt at begynde en debat om, hvilke alliancer, der vil være frem mod et valg, for der er lang tid til næste valg. Til næste valg vil Socialdemokraterne sammen med de to andre partier stå på et fundament af resultater, som vi har fået gennemført for Danmark. Derfor vil vi kæmpe for et genvalg af regeringen, men vi vil også stå som tre selvstændige partier, hvor vi Socialdemokrater vil have klare socialdemokratiske værdier,« siger han.
Venstres politiske ordfører, Ellen Trane Nørby, slår fast, at det vigtigste for Venstre i en kommende valgkamp vil være Venstre selv.
»Vi har altid haft tradition for at gå til valg på vores eget valgprogram, og da vi sad i regering, havde vi ikke noget behov for at lege siamesiske tvillinger sammen med andre partier. Vores styrke ligger i, at vi ved meget klart, hvad vores politik bygger på, nemlig stærke liberale værdier,« siger hun.

