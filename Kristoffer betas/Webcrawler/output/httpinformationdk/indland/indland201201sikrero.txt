’Jeg sikrer ordentlige vilkår — både for den handicappede og den prostituerede’
Regeringspartierne vil gøre det forbudt for pædagoger at hjælpe handicappede med at formidle kontakt til prostituerede. Men spørger man seksualkonsulenten Simon Simonsen, der jævnligt gør netop det, vil et forbud have uventede konsekvenser. For et enkelt besøg hos en prostitueret kan faktisk være med til at forebygge overgreb og grænseoverskridende seksuel adfærd, siger han
Seksualkonsulent Simon Simonsen hjælper blandt andet handicappede med at formidle kontakt til prostituerede. Men nu vil regeringen gøre det ulovligt for pædagoger at hjælpe handicappede med at kontakte en prostitueret.


 Pædagog og seksualkonsulent Simon Simonsen tager som regel den første kontakt. Han ved efterhånden, hvilke kvinder der er gode til hvilke slags handicap, og det er i det hele taget rarest, når kvinden på forhånd er indforstået med, hvad det egentlig vil sige at have sex med en handicappet.
Før besøget tager Simon Simonsen en uddybende snak med den prostituerede. Det er vigtigt, at hun ved, hvem der kommer på besøg, hvad vedkommende fejler, og hvilken adfærd, hun skal være forberedt på.
Og mens seancen står på, sidder Simon Simonsen som regel i venteværelset og får sig en kop kaffe, så han er klar til at tage imod.
»Bagefter tager jeg gerne en snak med både kvinden og beboeren. Ikke for at snage, men bare for at høre, hvordan det gik, og om hun har nogle råd til, hvordan vi fremadrettet kan imødekomme hans behov.«
Simon Simonsen arbejder til dagligt som seksualkonsulent på Hulegården i Brøndbyøster, der er et botilbud til voksne med udviklingshandicap, og gennem de sidste mange år har han hjulpet handicappede fra både Hulegården og mange andre bosteder med at formidle kontakt til prostituerede.
Men meget tyder på, at den del af Simon Simonsens job snart vil være ulovlig.
Regeringspartierne ønsker nemlig at ændre Socialministeriets vejledning til kommunerne fra 2001, hvori der lægges op til, at pædagoger må yde »hjælp til at kontakte en prostitueret.« For som ligestillingsordfører for Radikale Venstre, Sofie Carsten Nielsen, forleden slog fast: »Prostitution er skadeligt, derfor er det ikke noget, vi skal opfordre offentligt personale til at hjælpe til med.«
Afhjælper overgreb
Men det er en forfejlet kritik. I hvert fald hvis man spørger Simon Simonsen.
I hans rolle som seksualkonsulent for de handicappede hjælper han beboerne med at indvie dem i, hvad det vil sige at have en seksualitet. Og i den proces er det at gå til prostituerede kun en »promille« af arbejdet, forklarer han. Men dog en vigtig del:
»Vi snakker om kroppen, kærlighed, berøring og jalousi. Vi laver rollespil, kigger på sexlegetøj, giver gode råd om, hvordan man kan fornøje sig selv og alt muligt andet, der har med seksualiteten at gøre. Det, at gå til en prostitueret, er langt fra noget, alle gør, og det er langt fra det vigtigste i seksualvejledningen. Men det betyder virkelig noget, at det også er en mulighed,« siger Simon Simonsen.
For ikke alene kan det give den handicappede en nærhed og en kropsbevidsthed, som han eller hun ellers ikke ville kunne få. Det har også mange indirekte fordele, som politikerne ikke har taget med i betragtning, mener han:
»Jeg havde engang en udviklingshæmmet beboer, der var meget optaget af kvinder, men som slet ikke kunne finde ud af at gebærde sig omkring dem. Han havde set Paradise Hotel i fjernsynet og vist nok også noget porno på internettet engang, og inde i hans hoved var det der med kvinder noget med bare at gå til den.«
»Det endte faktisk med, at han forgreb sig på nogle kvinder ved et busstoppested, fordi han simpelthen ikke forstod deres grænser.«
Efterfølgende tog Simon Simonsen en lang snak med beboeren om lyster og grænser, og beboeren ytrede til sidst ønske om at være rigtig sammen med en kvinde.
»Da vi nåede frem til klinikken, var han simpelthen så nervøs, at han blev helt handlingslammet. Men netop fordi jeg på forhånd havde briefet kvinden, og fordi hun var vant til lignende kunder, vidste hun nøjagtig, hvad hun skulle gøre for at berolige ham i stedet for bare smide ham ud,« siger Simon Simonsen.
»Og jeg siger dig, da han kom ud fra det rum, var han et nyt menneske. Og ikke én gang siden var der problemer med grænseoverskridende adfærd.«
Tævet på Skelbækgade
Men ifølge Simon Simonsen kan det ikke alene afhjælpe upassende tilnærmelser fra de handicappede mod fremmede mennesker. Det, at en pædagog eller seksualkonsulent er inde over processen, forhindrer også den handicappede i selv at ende i farlige situationer.
»Én af vores beboere tog engang på egen hånd ned til Skelbækgade på Vesterbro (hvor der ofte står prostituerede, red.). Det kan vi jo ikke forhindre ham i. Til gengæld endte det med, at han fik tæv af nogle alfonser eller lignende, fordi han åbenbart havde opført sig dumt. Det var altså ikke sket, hvis jeg havde hjulpet ham,« forklarer Simon Simonsen.
»Jeg tror, mange har en forestilling om, at denne debat kun handler om de multihandicappede, der hverken kan gå eller løfte telefonrøret selv, og det er selvfølgelig også tilfældet for nogle.«
»Men langt de fleste af de beboere, jeg har hjulpet, kan både tale og gå selv, og derfor er der stadig god grund til at hjælpe dem, så man undgår, at ens beboere ender med en brækket næse på Skelbækgade.«
At lave et forbud mod, at pædagoger hjælper med at formidle kontakt, kommer altså ikke til at betyde, at de handicappede holder op med at besøge prostituerede, mener Simon Simonsen.
»Det kommer bare til at betyde, at de skal gøre det selv, og det kan gå galt på mange måder. Jeg kan i det mindste sørge for, at det foregår under nogenlunde ordentlige vilkår — både for beboeren, men så sandelig også for den prostituerede,« siger Simon Simonsen
Moralsk forkert
Regeringspartiernes argument om, at prostitution er skadeligt for kvinder, og at det derfor er moralsk forkert at lade offentligt ansatte formidle kontakt, tror Simon Simonsen ikke på. Han køber ikke engang præmissen om, at prostitution pr. definition er skadeligt.
»Jeg er helt med på, at der er nogle meget stakkels kvinder, der er både tvunget og nødsaget til at prostituere sig, og det skal vi selvfølgelig gøre noget ved. Men de kvinder, jeg møder, og som jeg efterhånden har haft kontakt med i mange år, er altså nogle seje damer. De ved nøjagtig, hvad de gør, og de hjælper tilmed nogle mennesker, som omvendt får ufattelig meget ud af deres omsorg, uanset hvor ’ægte’ den så er,« siger Simon Simonsen

