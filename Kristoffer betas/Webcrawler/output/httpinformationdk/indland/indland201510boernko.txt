’Hvis mine børn var kommet herop tidligere, var det her aldrig sket’
En syrisk kvinde sidder i Horsens og sørger over tabet af sin ældste datter. En datter hun forlod sammen med tre andre børn for at give dem et bedre liv i Danmark. Men udsigten til en endnu længere ventetid i Syrien knækkede ifølge moren viljen til at leve hos den kun 15-årige datter
 Shirin drak en giftig væske umiddelbart efter, at hendes mor over en knasende telefonforbindelse fra Danmark havde fortalt, at en familiesammenføring havde lange udsigter.


 I går sendte Jobcentret i Horsens en e-mail med et billede til Udlændingestyrelsen i København. Billedet var af Shirin, en 15-årig afdød syrisk pige. Beskeden var sendt på vegne af hendes mor, Nazira Rashid, der er fortvivlet over, hvordan det kunne gå så galt.
Den 15-årige pige bukkede ifølge moren under for uvisheden om sin egen fremtid, presset ved at skulle passe på tre yngre søskende uden nogen forældre og savnet af sin mor, der flygtede ud af landet i august sidste år.
Læs også: Syrisk pige begår selvmord efter forsinket familiesammenføring
Nazira Rashid fik beskeden om datterens død torsdag i sidste uge. Det var familiens nabo i Syrien, der skrev til hende og fortalte, hvad der var sket. Shirin havde ifølge moren drukket en giftig væske fra en flaske, umiddelbart efter Nazira Rashid over en knasende telefonforbindelse havde fortalt sine fire børn, at udsigten til familiesammenføring i Danmark kunne få længere udsigter end først antaget.
Shirins 13-årige lillesøster så hende drikke væsken og spurgte, hvad hun lavede. Hun fik besked på at blande sig uden om, men tog selv en tår af flasken og faldt om.
Søstrene, der boede med deres bedstemor og en kræftsyg moster, blev ifølge moren hastet på hospitalet, hvor den ældste blev erklæret død. Den yngre søster blev siden udskrevet igen.
Nazira Rashid havde netop sat sig ind i en bil efter et møde i Udlændingestyrelsen i København, da den tragiske nyhed tikkede ind på telefonen.
»Jeg gik i chok. Jeg håber ikke, at noget andet menneske skal komme til at opleve den følelse, der ramte mig,« fortæller 36-årige Nazira Ra-shid, da Information besøger hende i hendes søsters gule murstenshus i udkanten af Horsens.
 15-årige Shirin sammen med to af sine mindre søskende i Syrien, hvor de ventede på at blive familiesammenført med deres mor i Danmark.
Privatfoto
Hun sidder sammensunken på en bolsjestribet hynde fra en strandstol midt i familiens stue. Den beskedne madras har gjort det ud for en seng, siden tragedien indtraf. Ikke at hun får sovet mere end få minutter ad gangen. Sorgen er for stor.
»Hvis mine børn var kommet herop tidligere, var det her aldrig sket,« funderer Nazira Rashid og stirrer tomt ned i gulvet. Hun har hverken spist eller drukket i fem dage.
»Mine børn har lidt meget, mens vi har ventet på familiesammenføring. Jeg vil bare så gerne have dem herop nu. Jeg er bange for, at de skal gøre skade på sig selv igen.«
Mailen med billedet til Udlændingestyrelsen blev sendt af Nazira Rashids sagsbehandler på jobcentret. Hun er hjælpsom. Ligesom Nazira Rashid undrer sagsbehandleren sig over, hvorfor Udlændingestyrelsen bad den syriske kvinde komme til København med nogle dokumenter, som hun allerede havde afleveret. Og som jobcentret også var i besiddelse af. Det var de dokumenter, der kunne have sikret en glat familiesammenføring for Nazira Rashid og hendes fire børn.
Mister begge mødre
I Syrien arbejdede Nazira Rashid for en organisation, der hjælper internt fordrevne flygtninge. Hun kom pludselig i myndighedernes søgelys, da en af hendes kolleger blev anholdt, og hun så sig nødsaget til at flygte ud af landet i august. Hun krydsede grænsen til Tyrkiet og sejlede over Middelhavet med destination mod Danmark, hvor hendes ene søster boede i forvejen med sin mand og deres tre børn.
Hun ankom i Danmark i november og fik opholdstilladelse syv måneder senere. Straks efter søgte hun om familiesammenføring med sine fire børn, der stadig opholdt sig i Syrien. Børnenes far har hun ikke hørt fra, siden han drog til Aleppo for fem måneder siden for at skaffe sig et pas. Hun frygter for, hvad der er sket med ham.
Inden flugten fra Syrien sørgede hun for at få oversat alle dokumenter, der var relevante for hendes sagsbehandling i Danmark, til engelsk. Hun afleverede dokumenterne sammen med ansøgningen om familiesammenføring i juni og fik en kopi af dokumenterne med hjem.
I efteråret begyndte Nazira Rashid at undre sig over, at hun ikke havde hørt fra Udlændingestyrelsen. Hun fik en veninde til at kontakte styrelsen, der oplyste, at de manglede nogle dokumenter fra hende. Ifølge styrelsen havde de sendt et brev til hende med besked om, hvad de manglede fra hende. Men brevet nåede aldrig frem. Det fremgår af de kopier, Nazira Rashid fik med hjem i juni, at hun allerede havde afleveret dokumenterne første gang.
21. oktober kørte hun alligevel til Udlændingestyrelsen i København for at aflevere de omtalte dokumenter igen. Men her fik hun at vide, at de allerede havde dem. Til gengæld manglede de id-attester fra hendes mand. Hun forklarede, at han var forsvundet.
Men den oplysning måtte hun også aflevere skriftligt. Med hjælp fra en dansktalende veninde fik hun skrevet en forklaring på mandens forsvinden, som hun afleverede dagen efter, 22. oktober. Det var her, hun fik den skæbnesvangre besked, der endte med at tage livet af hendes datter.
 Shirin drak en giftig væske umiddelbart efter, at hendes mor over en knasende telefonforbindelse fra Danmark havde fortalt, at en familiesammenføring havde lange udsigter.
Privatfoto
»Min datter var meget følsom,« forklarer Nazir Rashid.
»Jeg havde fortalt hende, at nu måtte hun passe på sine mindre søskende. Den yngste på fem år havde vænnet sig til at blive passet af hende. Hun kaldte hende endda for ’mor’. Nu har hun mistet begge sine mødre.«
26. oktober, mandag i denne uge, fik hun et brev fra Udlændingestyrelsen, hvori der står, at styrelsen alligevel ikke har modtaget de dokumenter, der skal til, før sagsbehandlingen kan begynde. Det var det brev, der fik hende til at sende et brev tilbage til Udlændingestyrelsen med hjælp fra sin sagsbehandler i jobcentret.
Sagsbehandleren har alle de dokumenter, som Udlændingestyrelsen efterspørger og har nu sendt dem til styrelsen sammen med billedet af den døde datter.
Nazira Rashid er efterhånden begyndt at miste den tiltro til det danske system, hun havde haft så høje tanker om, da hun flygtede fra Syrien.
»Det er, som om det system, jeg møder, er ligeglad med mig. Hvis man ikke vil tage imod folk, skal man lade være med at åbne sin dør for dem. Når man lukker folk ind, må man også give dem deres rettigheder. Det er det eneste, jeg vil have,« siger hun.
Udlændingestyrelsen oplyser, at de nu vil fremskynde behandlingen af den 13-årige datters sag.
Den ældste datter skal begraves i morgen.
Læs også: Udlændingestyrelsen fremskynder sag efter selvmord

