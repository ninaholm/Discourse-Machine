DF stopper Venstres offensiv
Dansk Folkeparti afviser enhver snak fra Venstre om lavere lønstigninger og lavere skatter for at forbedre konkurrenceevnen. I stedet taler Kristian Thulesen Dahl om, at ’nålestiksoperationer’ kan forhindre truede virksomheder i at flytte til udlandet
Kristian Thulesen Dahl er mere end nogen anden manden, som står i vejen for Venstres forslag om at sænke lønnen og skatten i forhold til henholdsvis Tyskland og Sverige


 Der var engang, han selv var liberalist. Eller hvad Dansk Folkepartis formand, Kristian Thulesen Dahl, beskriver som »sit vildeste ungdomsoprør«. Dengang den daværende formand for Fremskridtspartiets Ungdom støttede afskaffelsen af indkomstskatten, offentlige besparelser samt åbne grænser, men lukkede kasser.
Men i dag er Kristian Thulesen Dahl mere end nogen anden manden, som står i vejen for Venstres forslag, tanker eller analyse – alt efter hvem man spørger i partiet – om at sænke lønnen og skatten i forhold til henholdsvis Tyskland og Sverige. Tidligere finansminister Claus Hjort Frederiksen startede diskussionen og siden har politisk ordfører, Ellen Trane Nørby, og partiformand Lars Løkke Rasmussen haft travlt med at forklare, hvad han egentlig mente.
Inden Venstres landmøde denne weekend i Herning forklarer Kristian Thulesen Dahl, at han nok er enig i udfordringen for danske virksomheders konkurrenceevne – men ikke Venstres løsning på denne.
»Det er hverken politikerne, som lovgiver om lønudviklingen eller sidder ved bordet, hvor man forhandler om lønnen. I stedet efterlyser jeg, at Venstre kommer med et svar på det, som mange danskere selv oplever: Nemlig, at de bliver mødt af nogle, som laver løndumping. Danskeren står så med to muligheder. Enten mistet du sit job. Eller også går du ned i løn«.
Nålestiksoperationer
– En ting er, at du ikke mener, at politikerne kan gøre noget ved det. Men burde I gøre noget ved lønnen, hvis I kunne?
»Nej, for vi kan ikke gå ind i alle brancher og bestemme, hvad der vil være det rigtigste i den og den branche. Lønudviklingen svinger fra branche til branche«.
– Er du så enig med Claus Hjort Frederiksen i den anden del af løsningen, nemlig lavere skatter og dermed også offentlige udgifter?
»Nej, jeg mener, at vi skal kigge på, om der er bestemte brancher i Danmark, som er ved at have så ulige konkurrencevilkår i forhold til nabolandene, at hvis vi ikke gør noget, så risikerer vi, at disse arbejdspladser flytter ud af landet. Men det kan vi kun gøre noget ved, hvis vi griber det an som nålestiksoperationer. Det var f.eks. det,der skete med sukker- og fedtafgifterne. Her kan vi komme langt for de penge, som vi har«.
– Uanset spørgsmålet om en bedre konkurrenceevne eller ej, så mener Venstre, at vi betaler for meget i skat i Danmark. Er du enig i det?
»Vi har valgt et samfund, hvor vi betaler relativt meget ind til vores fælles kasse. Det er der stor opbakning til – og det mener jeg også selv, at der er mange positive ting ved. Derfor skal vi prøve at løse tingene ved disse nålestiksoperationer. Jeg anerkender udfordringen, men har en anden tilgang til, hvordan problemet skal løses. Hvorimod en liberal – som grundlæggende mener at staten bare skal fylde noget mindre – selvfølgelig vil mene, at det er et mål i sig selv at betale noget mindre i skat«.
– Så du er ikke liberalist?
»Jeg er nærmere nationalkonservativ, hvis man skal sætte en etikette på. Det samfund, vi har overtaget, skal vi være varsomme med at ændre markant. Det skal justeres stilfærdigt til de kommende generationer. Men vi udfordres af konkurrencen fra vore nærmeste nabolande. I dag kan du flytte en virksomhed til Nordtyskland og i virkeligheden leve i den samme kultur som vores og i mange tilfælde endda stadig slippe fra at tale dansk – bare på tyske præmisser, når det drejer sig om omkostningerne. Det er vi nødt til at forholde os til. Ellers risikerer vi at tabe mere, end det koster at gøre noget ved det«.

