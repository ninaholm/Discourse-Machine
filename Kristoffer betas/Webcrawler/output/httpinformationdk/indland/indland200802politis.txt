Politisk vilje til etiske krav til ATP
ATP's investeringer i atomvåben får nu flere politiske partier til at overveje at opstille retningslinjer for investeringerne. 'Det kunne måske være formålstjenligt, at vi som repræsentanter for borgerne kunne medvirke til at opstille et egentligt etisk kodeks for investeringerne,' lyder det fra Venstre


 4,4 millioner danskere har penge i ATP, men pensionskassen kan investere, som den vil, uden at kunderne kan gøre meget andet end at sende en klage - men så skal de først selv undersøge, hvor pengene går hen. ATP skriver godt nok på deres hjemmeside, at de 'vurderer aspekter, der knytter sig til social ansvarlighed' når de køber aktier. Men I modsætning til f.eks. den norske oliefond har den gigantiske pensionskasse ingen egentlige retningslinjer for, hvad de ikke vil investere i, så længe virksomhederne ikke arbejder i strid med loven og de internationale konventioner. Når det betyder, at danskeres opsparing ender med at finansiere atomvåben - som det er tilfældet med fem af ATP's investringer - er det langt fra godt nok, mener SF.
"ATP bør holde sig langt væk fra atomvåben. Det er vores alle sammens penge, og det er lovpligtigt at indbetale dem. Det er simpelhen ikke godt nok, at de bare vil overholde konventionerne," siger Anne Grete Holmsgaard til Information.
Norsk model
Også hos Venstre er man indstillet på at diskutere, om der skal udarbejdes et egentligt sæt retningslinjer for ATP's investeringer. Venstres erhvervspolitiske ordfører, Jacob Jensen, så helst, at ATP's bestyrelse selv tog initiativet, men han medgiver, at det halter med åbenheden, og at den enkelte ATP-kunde har endog meget vanskeligt ved at handle, hvis den pågældende oplever, at investeringerne er uetiske. Han er derfor indstillet på at diskutere, om der fra politisk side skal opstilles nogle konkrete retninglinjer 
"Som loven er i dag, har ledelsen i ATP kun et mål: At få pengene til at vokse. Man kan derfor ikke skælde ATP ud over, at de investerer dér, hvor der er størst afkast. Hvis man vil klandre nogen, er det os politikere. Vil vi ændre det, må vi ændre loven," siger Jacob Jensen (V). Han er indstillet på at diskutere en række forskellige muligheder. 
"Det kunne måske være formålstjenligt, at vi som repræsentanter for borgerne kunne medvirke til at opstille et egentlig etisk kodeks for investeringerne. For eksempel en tilsvarende liste som den den norske Oliefond har," lyder det fra Venstres Jacob Jensen.
Ingen detailstyring
Fra regeringspartneren de konservative var der i går mindre vilje til at diskutere et tættere forhold mellem de folkevalgte og ATP. 
"Jeg udelukker ikke, at vi kan komme i en situation hvor det blive nødvendigt at se på det. Indtil da må være op til ATP's bestyrelse at bestemme," siger Lars Barfoed og tilføjer: "Der er jo også grænser for, hvor meget vi kan tillade os at råbe op, når vi samtidig baserer store dele af vores udenrigspolitik på USA, der som bekendt har atomvåben," siger han. 
Det argumenet køber Anne Grete Holmsgaard ikke. 
"Hvis vi kører den stil, kan vi jo intet stille op. Og vi tillader f.eks. heller ikke, at man lægger til med atomvåben i danske havne," påpeger Anne Grete Holmsgaard. 
Medlemsindflydelse
Enhedslisten vil inden længe fremlægge et forslag, der giver mulighed for både større indsigt og sikrer medlemmerne større indflydelse på investeringerne. En anden mulighed er, at man ligesom i England, pålægger pensionskasserne årligt at rapportere til de ansvarlige politikere om sammenhængen mellem etisk politik og de faktiske investeringer. 
"De fleste pensionskasser har pæne ord på deres hjemmeside, men det kniber med at leve op til dem. Der sker først noget, når medierne tager fat," siger Enhedslistens Frank Aaen.
Socialdemokraternes Nick Hækkerup fortæller, at der er en intern debat i partiet om, hvorledes man kan sikre større etisk ansvarlighed i pensionskassernes investeringer. "Som altid kan man bruge stok og gulerod. Jeg afviser ikke, at vi vil se på, hvordan man kan opstille nogle begrænsninger for, hvilke type virksomheder de investerer i," siger Nick Hækkerup. 


