Turisme skaber hvert 20. job i Danmark
Købmænd, rutebiler og restauranter tjener også penge, når turisterne er i Danmark. Ny analyse viser, at turismen i Danmark skaber en samfundsmæssig værditilvækst på  54,6 mia. kroner


 Det er langtfra kun sommerhusudlejere, campingpladser og badelande, der tjener godt på turisterne i Danmark. Også mange andre brancher nyder godt af de mange turister, der hvert år har det danske ferieland som destination.
For første gang har VisitDenmark nu regnet på, hvad turismen betyder for den samlede beskæftigelse i Danmark, og turistorganisationen konkluderer, at når afledte effekter regnes med, står turismen for 4,6 procent af den samlede beskæftigelse i Danmark - svarende til hvert 20. job - og en værditilvækst på næsten 55 milliarder kroner.
»Jeg håber, det viser både de forskellige erhvervsbrancher, men også politikerne, at turismen har en meget stor betydning, og at mange, der slet ikke opfatter sig som en del af turismen, i virkeligheden har en stor effekt af, at der er turister i Danmark,« siger direktør i VisitDenmark Lars Erik Jønsson.
Dansk turisme omsatte for 72,7 milliarder kroner i 2006 svarende til en direkte samfundsmæssig værditilvækst på 26,1 mia. kroner.
Når afledte effekter som køb hos leverandører og forbrug af lønindtægter med videre regnes med, vokser værditilvæksten dog til 54,6 mia. kroner eller 3,9 procent af landets samlede værdi- tilvækst, viser analysen fra VisitDenmark.
»Vores analyse illustrerer, hvor langt ind i andre grene af produktions- og servicefagene effekten af dansk turisme rækker. Vi skaber for eksempel job inden for fødevareproduktion, detailhandlen og håndværkerbranchen, og det gør dansk turisme til en betydelig jobskaber,« siger chefkonsulent i VisitDenmark Christian Ørsted Brandt, der er den ene af forfatterne til analysen.
Og de mange penge ender ikke kun i private lommer. Også skattekassen har glæde af de mange turister i Danmark.
»Når vi tager de afledte effekter med, genererer turismen i Danmark et samlet skatte- og afgiftsprovenu på hele 22,7 milliarder kroner, hvoraf 85 procent går til staten,« fortæller Christian Ørsted Brandt.
Ud over grænserne
Den gavnlige effekt af turismen spreder sig på tværs af kommunegrænserne. I gennemsnit forbliver kun 55 procent af turismens beskæftigelsesmæssige effekter i den kommune, hvori turisten overnatter, mens de resterende 45 procent spredes til andre kommuner. Det bør også få kommunerne til at tænke ud over deres egen grænse, når der skal investeres i nye turistmagneter, mener VisitDenmarks direktør.
»Vi er allerede godt i gang, og vi kan blive bedre til at tænke i at dele turisterne. Det er ikke så afgørende, præcis hvor en attraktion ligger, og det kan godt betale sig for en kommune at investere i et projekt, selv om det ligger i nabokommunen,« siger direktør Lars Erik Jønsson.
Region Nordjylland er med 5,9 procent relativt set den region med den største andel af turismeskabt beskæftigelse. Region Hovedstaden har derimod det største absolutte antal beskæftigede skabt af turismen, nemlig 51.647 årsværk. ritzau


