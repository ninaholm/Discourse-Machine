Ombudsmanden langer ud efter ’trylleformular’ i offentlighedsloven
I en opsigtsvækkende kronik har ombudsmanden smidt fløjshandskerne og lover centralforvaltningen kamp til stregen, når han skal kontrollere den nyligt vedtagne offentlighedslov
 
	Ombudsmand Jørgen Steen Sørensens kronik i Politiken i går lover godt for den evaluering, som Folketinget har bedt ham om at lave af den nye offentlighedslov, når den har været i funktion i tre år.
Foto: Tine Sletting


 
	Det må siges at høre til sjældenhederne, at Folketingets ombudsmand offentligt bebuder, at myndighederne skal holdes »hårdt fast« på at respektere og overholde landets lovgivning.

	Ikke desto mindre er det tilfældet i en kronik i går i dagbladet Politiken, hvor ombudsmand Jørgen Steen Sørensen kommenterer centrale elementer i den offentlighedslov, som et stort flertal i Folketinget vedtog forrige tirsdag.

	Ifølge ombudsmanden er der »undertiden« langt mellem politikernes hyldesttaler til princippet bag offentlighedsloven og så den konkrete lyst i centraladministrationen til at efterleve loven, når »ubehagelige dokumenter skal udleveres«.

	Derfor bør den nye offentlighedslov være en anledning til intet mindre end en »mentalitetsjustering« i forvaltningen, og dét lover ombudsmanden at gøre sit til at virkeliggøre: »Vi vil holde myndighederne hårdt fast på at give offentligheden og ikke mindst medierne den ret, som følger af loven.«

	Trylleformularen

	I den forbindelse er det særligt interessant, hvad ombudsmanden skriver om den omstridte § 24 om ministerrådgivning: Bestemmelsen vil som bekendt hemmeligholde dokumenter, der er eller kan tænkes at ville indgå i embedsværkets rådgivningen af ministrene, »uanset om der i den enkelte situation faktisk kan påvises et reelt behov for hemmeligholdelse«, som ombudsmanden skriver. Derfor udgør § 24 i forhold til den ’gamle’ offentlighedslov, der kun gælder frem til årsskiftet, »et langt større net, der kastes ud over ministerbetjeningen.«

	Selv om det i lovens forarbejder understreges, at embedsværket, når de vurderer en aktindsigt efter § 24, skal fortolke paragraffen restriktivt, og de i tvivlstilfælde skal lægge vægt på, om hensynet til den interne og politiske beslutningsproces taler for, at dokumenterne kan hemmeligholdes, så tror Jørgen Steen Sørensen ikke, at det vil give særlig meget åbenhed. For hvor tit vil der egentligt være tale om tvivlstilfælde, spørger ombudsmanden og svarer selv:

	»I reglen vil det formentlig være ganske klart, om et dokument er udvekslet i en ’ministerbetjeningssituation’ eller ej.«

	Derfor kalder ombudsmanden argumentationen om tvivlstilfældene for en »trylleformular« uden anden realitet, end at der oftest ikke vil være ret til aktindsigt. Han opfordrer derfor til, at centralforvaltningen af sig selv begynder at åbne for og anvende lovens bestemmelser om såkaldt meroffentlighed i § 24-sager, hvor »hemmeligholdelse vanskeligt kan forklares eller forsvares«. I »relevante tilfælde« lover ombudsmanden fremover at »lægge pres på myndighederne« ved at bede om en forklaring på, hvorfor meroffentligheden ikke er taget i anvendelse.

	Gammeltofts skygge

	Interessant er det også, at ombudsmanden slår ned på spørgsmålet om svartider: »En af ombudsmandens centrale opgaver vil være at holde myndighederne hårdt fast på disse frister«, skriver ombudsmanden og henviser specifikt til den nye lovs regler om, at aktindsigter skal behandles inden for ganske få dage, og at selv de mest omfattende og vanskelige sager skal tilstræbes færdigbehandet i løbet af 40 dage.

	Som Information her i foråret har vist med en opgørelse over ministeriernes svartider baseret på oplysninger om 1.352 aktindsigter i 14 ministerier, hører så hurtig en sagsbehandlingstid absolut til sjældenhederne. En lang række ministerier har i 2011-12 i gennemsnit brugt væsentligt længere tid på at besvare aktindsigterne. Tag som eksempel pressens eget ministerium, Statsministeriet, hvor kun hver fjerde aktindsigt blev behandlet inden for den gældende tidsfrist, mens en anden fjerdedel var mere end to måneder om at blive besvaret. Eller tag Justitsministeriet, hvis embedsmænd har udarbejdet forslaget til den ny offentlighedslov. Her blev kun hver femte sag besvaret inden for tidsfristen, mens flere end hver fjerde overskred to måneders svartid.

	Set gennem pressens øjne ser det derfor lovende ud, at ombudsmanden klart markerer, at »det for medierne ofte vil være helt afgørende ikke kun at få adgang til de ønskede oplysninger, men også at få det meget hurtigt«.

	Med sin markante kronik er Jørgen Steen Sørensen trådt ud af den lange skygge, som hans forgængers (så vidt vides ufrivillige) accept af at være formand for Offentlighedskommissionen har kastet ind over den offentlige debat for og imod forslaget til den ny offentlighedslov. Utallige gange har Morten Bødskov og andre henvist til, at netop den tidligere ombudsmand som formand for Offentlighedskommissionen var en slags garant for, at lovens indskrænkninger i åbenheden primært med § 24 ikke var så slemme endda.

	Jørgen Steen Sørensens kronik lover derfor godt for den evaluering, som ombudsmanden af Folketinget er blevet bedt om at lave af den nye offentlighedslov, når den har været i funktion i tre år.

	 

