Farvel til økonomismen
Økonomernes teorier og vækstmodeller duer ikke længere som redskab til at forstå og forvalte samfundsudviklingen, der vil blive præget af massekommunikation og af knaphed, siger økonomen Jørgen Ørstrøm Møller
Ifølge Jørgen Ørstrøm Møller er de økonomiske modeller designet til en verden baseret på vækst og stedse distribution af ’mere’ – men den verden er ved at forsvinde.


 Den økonomiske videnskab er ikke, hvad den har været. Det har den faktisk aldrig været ret længe ad gangen, og i dag er den på vej mod egentlig irrelevans som centralt redskab til at beskrive, forstå og vejlede samfundsudviklingen.
Det mener Jørgen Ørstrøm Møller, selv økonom med en respektindgydende baggrund som tidligere departementschef i Udenrigsministeriet og firedobbelt ambassadør i Sydøstasien, i dag adjungeret professor ved Copenhagen Business School (CBS) og Singapore Management University samt gæsteforsker ved Institute of Southeast Asian Studies i Singapore. Dertil er Ørstrøm Møller forfatter til over 40 bøger, den seneste om The Global Economy in Transition: Debt and Resource Scarcities.
Han bor i Singapore, men er på besøg i København for at forelæse på CBS over temaet ’På vej ind i ikke-økonomiens tidsalder’.
»Den økonomiske videnskab blev født med Adam Smith og industrialiseringen. Før det tænkte mennesker ikke som Homo economicus,« påpeger professoren og giver på to minutter et rids af økonomiens omskiftelige historie siden dengang i 1700-tallet. Fra de klassiske økonomers fokus på forsynings- og produktionsfaktoren til skiftet i 1930’erne med John Maynard Keynes’ fokus på efterspørgselssiden og til Milton Friedmans argumentation i 1970’erne for pengepolitikken som afgørende.
»I 1950’erne, da jeg voksede op, var arbejdsløshed det centrale spørgsmål. I 60’erne var det efterspørgselspresset, i 70’erne stagflation (stagnation og inflation på én gang, red.). I 80’erne blev markedet genopfundet og dereguleringen startet. I 90’erne så alt godt ud – ingen indblanding, tak – i 00’erne kom nye problemer med bobler, finansiel krise og recession. I 2010 blev gælden central. Der springes fra emne til emne,« siger Jørgen Ørstrøm Møller.
»Så hvad er økonomisk videnskab? Er den beskrivende og fortæller, hvad der foregår? Er den instrumentel og forsøger at forklare, hvordan vi kan gøre ting bedre? Eller er den normativ og præsenterer vurderinger af, hvordan vi bør opføre os? Og hvad med objektivitet og subjektivitet?«
Ørstrøm Møllers pointe er, at økonomien som videnskab og redskab i dag er ramt af samme grundlæggende usikkerhed, som holdt sit indtog i den ellers så eksakte naturvidenskab med fysikeren Werner Heisenbergs formulering i 1920’erne af kvantefysikkens usikkerhedsprincip og med erkendelsen af, at selve observationen og observatøren påvirker det observerede.
»Når man støder ind i problemer, sker det, at man ikke længere kan give passende svar, fordi hele verdensbilledet har ændret sig,« siger Ørstrøm Møller og henviser til videnskabshistorikeren Thomas Kuhns introduktion af begrebet paradigmeskift:
»Når et bestemt økonomisk paradigme viser sig ude af stand til at levere relevante svar på en periodes største udfordringer, går samfundet ind i en omstillingsperiode, hvor den herskende logik og dets ’operativsystem’ før eller siden erstattes af noget, der er opdateret og bedre.«
»Der er to drivkræfter, der tvinger en økonomi eller et samfund til et sådant paradigmeskift: ydre udfordringer – push-faktoren – og en ændret bevidsthed – pull-faktoren.«
De ydre faktorer, der er på vej til at marginalisere traditionel økonomisk tænkning som forklarings- og styringsredskab, er ifølge Ørstrøm Møller bl.a. skiftet fra masseforbrug til massekommunikation samt overgangen fra en verden af rigelighed til en verden af knaphed på diverse ressourcer. Sagt på en anden måde: De økonomiske modeller er designet til en verden baseret på vækst og stedse distribution af ’mere’ – den verden er ved at forsvinde.
Virksomheder vil dø
Som illustration af massekommunikationens eksplosive karakter nævner professoren, at Kina i dag har flere mobiltelefoner end mennesker. At to milliarder mennesker nu bruger internettet. Og at mængden af digitale data skønnes at vokse med en faktor 44 i perioden 2009 til 2020.
Omkostningerne ved en sådan vidensproduktion lader sig ikke gøre op på traditionel økonomisk vis, og værdien af den ej heller. I den gamle økonomi har en ny bil en estimerbar, positiv værdi for brugeren og en negativ værdi for andre på grund af den øgede trængsel – i vidensøkonomien har en ny mobiltelefon positiv værdi for såvel brugeren som for alle de andre mobiltelefonejere, med hvem der nu kan kommunikeres. Viden kan deles igen og igen, den skal ikke repareres og slides ikke op, mange kan bruge den samtidig, ingen kan kontrollere og monopolisere den. Dét udfordrer den traditionelle økonomis måde at værdisætte og beregne produktion og vækst.
»Internettet betyder, at vi skubbes fra at ønske at eje noget til blot at kunne anvende det. Folk producerer viden, fordi de ønsker at dele den. De vil ikke holde noget for sig selv, de ønsker at stille det til rådighed for andre. Det indebærerer, at viden bevæger sig hen mod at blive et gratis gode. Det er en fuldstændig anden tilgang end i traditionel økonomi, og det udgør et problem for erhvervslivet,« siger Ørstrøm Møller.
Virksomheder vil søge at kontrollere videnspredningen og at kommercialisere den ved f.eks. at sætte en pris på transmissionen, så der kan sikres fortsat profit. Men på grund af bl.a. de sociale medier vil det ikke kunne lade sig gøre i det lange løb.
»Virksomhederne vil kæmpe mod dette, til de dør, og dø vil de,« mener økonomen.
»Hverken dagens økonomiske videnskab eller forretningsmodel kan håndtere disse forandringer, jævnfør Thomas Kuhn og paradigmeskiftet.«
Knaphedssamfundet
Denne udvikling mod vidensamfundet spiller sammen med den anden centrale faktor: bevægelsen mod et samfund med knaphed på fødevarer, råstoffer, fossil energi, vand og et rent miljø. I sig selv svækker det den kendte økonomi, påpeger Jørgen Ørstrøm Møller og nævner som eksempel, at luft- og vandforureningen i Kina vurderes at koste, hvad der svarer til 5,8 pct. af landets BNP.
Dagens økonomiske modeller er ikke tidssvarende og ikke i sig selv i stand til at facilitere omstillingen til knaphedssamfundet, fordi mange af omkostningerne ved dagens produktions- og forbrugssystem – hvoraf nogle kan ligge generationer fremme i tiden – ikke er prissat og del af modellerne.
I knaphedssamfundet vil fokus skifte fra at søge øget produktivitet pr. medarbejder og arbejdstime til øget ressourceproduktivitet. Det fremmer omstillingen til genanvendelse og lukkede stofkredsløb, reparation frem for nyindkøb, længere levetid frem for indbygget forældelse, lokal produktion frem for globale værdikæder, skabelse af nytteværdi i form af viden frem for ting samt – i tråd med udviklingen i vidensøkonomien – deling og bytte frem for ejerskab.
Økonomiprofessoren trækker op i sit jakkeærme og viser sit armbåndsur.
»Dette ur fik jeg af min bedstefar i 1958, og det er selvoptrækkende. Jeg rører det aldrig. Tænk på det enorme spild af ressourcer, I alle er ansvarlige for med jeres batteridrevne ure. Hvad ekstra giver det jer, at I har ure, der kører på batterier,« spørger han tilhørerne i auditoriet.
Markedet eksisterer ikke
Disse udviklinger mod et meget mere komplekst samfund med ressourceknaphed og baseret på massekommunikation frem for masseforbrug sker samtidig med andre forandringer, der forstyrrer det økonomiske paradigme.
»Økonomisk teori fortæller os, at priser bestemmes af udbud og efterspørgsel. Det er ikke korrekt mere. Priser bestemmes af store selskaber for at skabe kortsigtet profit. Markedet eksisterer ikke mere,« siger Ørstrøm Møller provokerende med henvisning til, at blot 147 store selskaber i dag kontrollerer 40 pct. af den globale erhvervssektors indtjening. Og at alene amerikanske ikke-finansielle virksomheder i dag har lagt 1,73 billioner dollar i kontanter til side – svarende til 12 pct. af USA’s BNP og over seks gange Danmarks BNP.
»Hvad bruger de disse penge til? Bl.a. til at opkøbe andre virksomheder, potentielle konkurrenter, så konkurrencen forsvinder. Priser bestemmes ikke længere af markedet.«
Når heller ikke forbruget fremover vil være den drivkraft for økonomien, som teorien og modellerne forudsætter, skyldes det ikke kun, at vi i knaphedssamfundet ønsker at købe mindre nyt, men også at vi bliver mindre i stand til det. Den løbende effektivisering, robotisering og digitalisering mindsker behovet for arbejdskraft, hvilket fører til større arbejdsløshed, lavere lønninger og dermed ringere forbrugsevne, forudser Ørstrøm Møller.
Til gengæld vil behovet for at yde social omsorg vokse, ikke mindst på grund af den stigende andel ældre i befolkningen.
»Vi er nødt til at omdefinere ’arbejde’, således at det kaldes arbejde, når vi gør noget, der har værdi for samfundet. Mellem en tredjedel og halvdelen af danskerne deltager i dag i frivilligt arbejde – det må da have en værdi, men den økonomiske model gør det ikke muligt at belønne folk for det. Det registreres ikke som nyttigt for BNP.«
Kassér de økonomiske modeller
Økonomiprofessoren peger på en række studier, som punkterer den traditionelle økonomiske forestilling om Homo economicus, mennesket som et selvisk, altid rationelt væsen, der handler individuelt, med egennytten for øje og derigennem fremmer det fælles bedste, forstået som økonomisk vækst.
»Generøsitet er indbygget i vore gener,« siger han.
Forskning viser, at vores evolution og overlevelse er betinget af, at vi arbejder sammen i grupper.
»Den store kanon inden for sociobiologi, Edward O. Wilson, siger, at vi ikke er selviske, og at vores overlevelse afhænger af gruppen, og hvordan den fungerer. Medlemmer i grupper, der samarbejder og støtter hinanden, har større overlevelsesrate end i grupper, hvor den modsatte adfærd dominerer. Gavmildhed, det at dele og gøre noget for andre og med andre er meget vigtigere i menneskelig adfærd end økonomisk rationalitet.«
Atter andre studier understreger, at vores adfærd ikke nødvendigvis er rationel, og at det, der var rationelt i går – f.eks. i den traditionelle vækstøkonomi – næppe er det i morgen i den ny knapheds- og vidensøkonomi med dens gruppebaserede deling af information, tjenester og ting, af ansvar og byrder.
Under dette nye, frembrydende og mere komplekse paradigme kommer hidtidig økonomisk tænkning og politik derfor til kort.
»Vi må kassere det meste af den etablerede teori og de økonomiske modeller, fordi de alle er forankrede i udelukkende økonomisk tænkning,« står der med store bogstaver på en af Jørgen Ørstrøm Møllers PowerPoint-tekster.
»Fremtiden er hverken klar, stabil eller forudsigelig, og det sætter et stort spørgsmålstegn ved, om det giver mening at foretage modelanalyser,« siger han.
I fremtiden må der ageres og forvaltes i erkendelsen af, at adfærden og udviklingen vil blive styret af værdier snarere end af traditionelle økonomiske parametre. Værdier, som præges af både de forandrede ydre faktorer – push-faktoren – og af ændringer i den menneskelige bevidsthed – pull-faktoren. Det kalder på større inddragelse af interdisciplinær forskning og på psykologi, sociologi og antropologi som videnskaber, der kan forklare og vejlede om udviklingen.
Genopfindelse af politik
Professor Ove Kaj Pedersen, CBS, er inviteret til at diskutere Jørgen Ørstrøm Møllers forelæsning.
»Jørgen er økonom og ser økonomi alle vegne. Jeg er politolog og ser politik alle vegne,« siger Ove Kaj Pedersen.
Han mener, at den økonomiske tænknings begrænsninger betyder, at politik er på vej tilbage i centrum.
»Vi er på vej mod genopfindelse af regering og politik,« siger han og ser tegn på forstærket politisk styring i kølvandet på finanskrisen.
Politologen mener ikke, man helt skal opgive at bruge økonomiske modeller, men er enig i, at det frembyder et »enormt problem« at lave nye, meget mere komplekse modeller, der også kan indregne faktorer som miljø, klima osv. Tilsvarende er det en enorm udfordring at udforme og føre den nødvendige politik på den internationale scene, hvor nogle aktører ingen interesse har i at løse givne problemer – klimaproblemet f.eks. – mens mange af dem, der har, er langt væk i både tid og rum.
Ove Kaj Pedersen mener, at man i fremtiden er nødt til at operere med en ’klubmodel’ – af nogle kaldet coalitions of the willing – hvor lande med fælles interesser fører politik sammen.
»Under alle omstændigheder: Politik bliver helt afgørende. Og det er livsfarligt med politik,« siger han med henvisning til særinteresser og usaglige hensyn, der kan inficere politik.
Ørstrøm Møller er mere skeptisk over for politikernes evne til selv at træde i karakter og løsrive sig fra deres økonomiske orakler.
»Politikere er i dag blevet managers. De er fanget af systemet og opererer der, hvor der er lys,« dvs. inden for økonomernes modelunivers, siger han og genfortæller Storm P.’s vittighed om manden, der leder efter sin tabte nøgle under en gadelygte, fordi der er lys – uagtet af nøglen er tabt et sted i mørket.
»Det er karakteristisk for debatten, at ingen har svaret,« erkender Ove Kaj Pedersen.

