Tilbage til rødderne
Højre og venstre er tilbage i dansk politik. Lars Løkke Rasmussen tog i weekenden endnu et skridt i retning af en klassisk liberal profil for Venstre
Lars Løkke ser ud til at være i gang med at hente Venstre ’hjem’ til det liberale kerneland.


 Med sit kursskifte i Venstres økonomiske politik i weekenden lægger Lars Løkke Rasmussen op til at føre den strammeste økonomiske politik siden 80’erne, hvis han bliver statsminister efter næste valg. I Danmark er der ikke i de seneste 20 år fortilfælde for nulvækst i det offentlige forbrug over en længere årrække, og økonomer er enige om, at ambitionen ikke kan gennemføres uden store nedskæringer i det offentlige. Venstre tror omvendt på, at krisebevidstheden i befolkningen er så massiv, at et flertal vil bakke op om kursændringen, der er overvejet ned til mindste detalje.
Helt op til landsmødet i Herning testede Venstrefolk således budskabet i formand Lars Løkke Rasmussens tale. Fokusgrupper af både socialdemokrater og Venstre-folk blev spurgt, hvad de mente om ’udgiftsstop’ og ’nulvækst’ i den offentlige sektor. Ideen bestod ifølge Informations oplysninger med flying colors – i begge lejre vel at mærke.
Læg hertil den Gallup-måling, som i sidste uge fortalte, at 37 procent af vælgerne er klar til at sænke skatterne til svensk niveau blandt andet via besparelser i det offentlige. Berlingske vinklede ganske vist artiklen som dårligt nyt for Venstre, men i partiet udlagde man målingen som et udtryk for, at nye og mere krisebevidste holdninger er slået igennem hos vælgerne: I Venstres top er der en udbredt tro på, at et Danmark med post-krisestemning, budgetlov, EU-henstilling og stram styring af økonomien også er et Danmark, som er klar til nulvækst og udgiftsstop. Derfor tror man på, at rykket mod højre er rigtigt. Og så selvfølgelig – og ikke mindst – fordi man mener, at massive skattelettelser er vejen til at sikre danske arbejdspladser og dansk konkurrenceevne i en tid, hvor det svært at holde danske virksomheder inden for grænsen. Det er klassisk liberal politik.
Lars Løkke Rasmussen tog klogeligt en del forbehold for kursændringen. Nulvækst er således blot ’udgangspunktet’, og Venstre giver ’ingen garantier’. Set i lyset af hvordan Venstre selv kæmpede med de offentlige udgifter, da partiet sidst var i regering, er det fornuftigt. Den offentlige sektor voksede i nullerne under Anders Fogh Rasmussen med over 50 mia. kr. – bl.a. fordi kommunerne havde svært ved at holde budgetterne.
Væk fra midten
Kursskiftet kan blive et farvel til midten som slagmarken i dansk politik. Frem mod næste folketingsvalg må vi forvente en mere rendyrket klassisk politisk debat, hvor rød og blå blok diskuterer grundlæggende økonomiske spørgsmål som »hvor meget skal den offentlige sektor fylde?« og skal vi have »velfærd eller skattelettelser?«. Den diskussion har i nogen grad været aflyst i SRSF-regeringens første leveår, fordi regeringen valgte at overtage VK’s økonomiske politik i bredeste forstand – og Venstre har flere gange ligefrem rost regeringen for dens økonomiske ansvarlighed.
Men i weekenden kom altså Lars Løkke Rasmussens modtræk: Oven på genopretningspakke og tilbagetrækningsreform tog Løkke endnu et skridt som Venstreformanden, der er i gang med at hente Venstre ’hjem’ til det liberale kerneland efter det, som mange har betragtet som et eksil på midten af dansk politik. Og samtidig sørgede han for, at der igen er forskel på, hvad regeringen vil, og hvad Venstre vil.
Regeringen opererer godt nok med ’omtrent nulvækst’ til næste år, som Venstrefolkene også påpegede flere gange i weekenden. Men herefter er planen, at væksten i det offentlige forbrug skal ligge på 0,8 procent frem mod 2020 – en målsætning, som Lars Løkke Rasmussen delte indtil i lørdags. De senere år har gennemsnittet været 1,6 procent.
Nulvækst frem til 2020 vil give rundt regnet 32 milliarder kroner til skattelettelser, hvilket er mere end fire gange den skattereform, som regeringen i sommer vedtog med Venstres stemmer. Eller som CEPOS’ Mads Lundbye Hansen sagde til politiken.dk, kan man for de penge, Venstre vil spare på velfærden, »fjerne topskatten og nedsætte marginalskatten til 42 procent, samtidig med at man skærer rigtig meget af selskabsskatten«. Det er med andre ord rigtig mange penge, som Venstre vil bruge til skattelettelser – og det kan, som to økonomer bemærker i dagens avis, ikke gennemføres, uden at det vil kunne mærkes som nedskæringer i den offentlige service. Hvis der skal foretages forbedringer i velfærden undervejs – f.eks. på grund af flere syge ældre eller flere unge, som skal have en uddannelse – skal pengene ifølge Venstre ’som udgangspunkt’ findes inden for de rammer, der allerede er: Altså ved effektiviseringer, eller ved at man flytter midler fra ét sted i det offentlige til et andet sted. De ekstra penge, som kommer fra diverse reformer fremover, skal ifølge Venstre gå til skattelettelser, fortrinsvis til erhvervslivet. Dermed kan Venstres melding om nulvækst vise sig at være en tidlig julegave til regeringen, som nu med rette kan anklage Venstre for at prioritere skattelettelser frem for velfærd.
Thulesen Dahl uenig
Lars Løkke ved godt, at meldingen om nulvækst risikerer at støde vælgere fra Venstre, og derfor giver hans forbehold også god mening. Via dem har han sikret sig en afværgemulighed mod de angreb om afvikling af velfærdsstaten, som helt sikkert vil komme.
Spørgsmålet er, om flertallet af danskerne er så krisebevidste, som Venstre tror. Dansk Folkepartis Kristian Thulesen Dahl er i al fald ikke. Han var orienteret om kursskiftet, men Dansk Folkeparti deler ikke målsætningen om nulvækst – så hvis der skal laves en borgerlig regering efter et valg, kommer her den første udfordring for Løkke. Til gengæld kunne hverken de konservative eller Liberal Alliance få armene ned over nyhederne fra Herning. I al fald udadtil – for sandheden er, at begge partier internt i blå blok presses af Venstres kursændring til fordel for massive skattelettelser.
I foråret anklagede Søren Pind VK-regeringen for at have svigtet ved at sætte fastholdelsen af magten over behovet for reformer i nullerne. Hvis Lars Løkke Rasmussen bliver statsminister igen – og Venstre holder fast ved nulvæksten – er det næppe en anklage, han kan gentage. Faktisk overtog Venstre i lørdags med ni års forsinkelse, som den liberale blogger Jarl Cordua bemærkede, med Løkkes tale en af Søren Pinds omstridte liberale teser. Tese nummer to hed således:
»Det er vigtigere, at skatterne falder, end at den offentlige sektor vokser.«

