Hård konkurrence om globaliseringsmillioner
Flere hundrede millioner kroner flyttes fra universiteterne til Finansministeriet over de næste fire år. 'Fusk' kalder Socialdemokra-terne den manøvre


 Universiteterne vil de næste fire år miste flere hundrede millioner kroner. Ifølge regeringens finanslovsforslag blive pengene taget fra universiteternes omstillingspulje og ført over til Finansministeriet, og den manøvre undrer formand for Danske Universiteter, Jens Oddershede, når regeringen samtidig hævder, at der skal satses på forskning og uddannelse.
»Det er faktisk temmelig mange penge, regeringen fjerner fra universiteterne de næste fire år, og det hul i finansiering kan kun fyldes op med midlerne fra globaliseringspuljen,« siger Jens Oddershede
Bryder aftalen
Socialdemokraternes forskningsordfører, Kirsten Brosbøl, er fortørnet over regeringens måde at 'stjæle' midler fra universiteterne på:
»Det er noget fusk, at man giver med den ene hånd og tager med den anden. Jeg mener, at regeringen har brudt sin aftale med os om, hvad pengene i omstillingspuljen skulle bruges til. Desuden kommer det jo til at betyde, at der bliver endnu mere pres på pengene fra Globaliseringspuljen.«
For direktør på Københavns Universitet, Jørgen Honoré, betyder finansloven i øjeblikket et underskud på 150 millioner kroner. Håbet er, at uddelingen af millioner fra Globaliseringspuljen vil dække underskuddet, så der ikke er nedskæringer forude, forklarer Jørgen Honoré:
»Men vi er ved at have nået smertegrænsen for, hvor mange midler der kommer udefra. I øjeblikket er en tredjedel af vores midler eksterne. Det betyder, at vi ikke kan være sikre på, at vi rent faktisk får dem, og det giver en alt for stor usikkerhed, når vi skal lave vores budgetter.«
Forskningsordfører for Radikale Venstre, Marianne Jelved, mener, at regeringens finanslov er problematisk, fordi det gør universiteterne endnu mere afhængige af de penge, de skal søge udefra.
»Men det bliver svært at rette op på den usikkerhed via Globaliseringspuljen, da der allerede er hårdt pres på, hvad midlerne til forskning og uddannelse skal bruges til,« siger Marianne Jelved.
Nye afdelinger må lukke
Regeringen har lagt op til, at godt tre milliarder af globaliseringspuljemidlerne skal bruges til at renovere og bygge nyt på universiteterne. De radikale mener derimod, at det burde finansieres via finansloven, blandt andet fordi nybyggeriet ikke levner penge nok til professionshøjskolerne, der huser de store velfærdsuddannelser til lærer, sygeplejerske, pædagog osv.
Hele ideen bag fusionen af uddannelser var, at det skulle styrke udviklingen af ny viden på de mellemlange uddannelser. Problemet er, at de nye udviklingsinitiativer til f.eks. at forbedre læse- indsatsen eller læreruddannelsen er dybt afhængige af midler fra Globaliseringspuljen, forklarer formand for professionshøjskolernes rektorer, Laust Joen Jakobsen.
»I modsætning til universiteterne ved vi ikke, om vi får en krone. I år har vi fået 230 millioner kroner. Får vi ikke mindst det samme næste år, må vi lukke ned for nogle af vores nye udviklingsafdelinger, som er hele fundamentet af viden på vores uddannelser. Det er ikke klynk, men en katastrofe,« siger Laust Joen Jakobsen, der helst så, at professionshøjskolerne fik penge til de nye aktiviteter på finansloven:
»Så skulle vi ikke igen i år stå med hatten i hånden uden at vide, om vi er købt eller solgt.«


