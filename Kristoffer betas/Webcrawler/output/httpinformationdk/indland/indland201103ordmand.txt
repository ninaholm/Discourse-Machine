Ikke ét ord om manden bag Rønn Hornbech
Redegørelsen fra Integrationsministeriet om de statsløse er påfaldende tavs om den væsentlige rolle, departementschef Claes Nilas har spillet i den årelange ulovlige sagsbehandling


 'Man mente', 'man vurderede', 'det blev besluttet' ...
Den 37 sider lange redegørelse fra Integrationsministeriet er formuleret sådan, at den ikke afdækker eventuelle interne uenigheder mellem ministeren og embedsværket eller blandt embedsmændene indbyrdes. Derfor er det fortsat uafklaret, hvilken rådgivning den nu forhenværende integrationsminister Birthe Rønn Hornbech (V) har modtaget fra ministeriets øverste embedsmænd med departementschef  Claes Nilas i spidsen.
Det er med andre ord uvist, om det var med Claes Nilas godkendelse, at Indfødsretskontoret i efteråret 2008 - efter at ministeren i august var blevet orienteret om den konventionsstridige praksis - samlede ansøgningerne om statsborgerskab fra unge statsløse »i en bunke i kontoret uden at blive behandlet færdig«, som det forklares i redegørelsen.
Mens denne bunke voksede, brugte embedsmændene tiden på at spørge de nordiske lande til råds om deres fortolkning af den FN-konvention, som ministeriet ikke selv overholdt. Det skete ikke færre end fire gange fra oktober 2008 til oktober 2009.
Som Information tidligere har beskrevet, så viste svarene fra de nordiske lande ved årsskiftet 2008-09 i store træk, at FN-konventionen overholdes.
Den ulovlige beslutning
I februar 2009 »blev det« ifølge redegørelsen dernæst i ministeriet »besluttet« at gøre to ting: Dels at fortsætte med den nordiske rundspørge, dels at give afslag til såvel nye ansøgninger samt de ikke-færdigbehandlede fra bunken i Indfødsretskontoret. Beslutningen blev truffet, selv om den var i strid med FN-konventionen om statsløshed.
Mens redegørelsen ikke siger, hvem der traf beslutningen om at fortsætte de konventionsstridige afslag, fremgår det, at det er ministeren, der ønsker det nordiske rundspørge fortsat.
En anonym embedsmand i ministeriet har tidligere forklaret til Information, at man med de nordiske rundspørger i realiteten spurgte om ting, man i forvejen kendte svaret på.
Redegørelsen bruger ikke formuleringer som 'konventionsstridig' eller 'ulovlig praksis'. I stedet skriver man, at »den hidtidige administration af sagerne ikke i behørig grad havde taget højde for, at konventionerne betød, at statsborgerskab skulle meddeles«.
Igen er det usikkert, hvilken rådgivning Birthe Rønn Hornbech har modtaget fra sit embedsværk i forårsmånederne 2009. Men hvis ikke departementschefen i løbet af meget kort tid har sat hælene i og klart protesteret mod ministeriets fortsatte konventionsstridig praksis, har Claes Nilas skabt sig et problem.
Det fremgår som sagt ikke af redegørelsen, hvordan departementschefen har håndteret situationen. Heller ikke, om han - således som han har pligt til, hvis ikke hans minister vil lytte til gode råd - har rettet henvendelse til departementschefen i Statsministeriet for her at søge støtte til at få sin minister på ret kurs, så indgåede FN-konventioner overholdes. At departementschefen har en sådan pligt til at gå uden om sin egen minister, ligger fast efter Tamilsagen.
Undskyld, vi beklager ...
Sidste tirsdag ville statsministeren på sit ugentlige pressemøde ikke afsløre, om der har været sådanne kontakter mellem de to ministerier - kun at han ikke selv har været bekendt med den slags kontakter endsige selve sagen, før den fra januar 2011 blev afdækket i Information.
Redegørelsens konklusion beklager og undskylder, at »undersøgelsesforløbet« blev så »langstrakt«. »Der var tale om en klar fejlvurdering«, som er »meget beklagelig«, og som »der er grund til at undskylde for«.
Forløbet burde i stedet »have været håndteret med betydelig større hurtighed og konsekvens«, påpeger redegørelsen.
Men igen er teksten påfaldende vag, når den skal forklare om baggrunden for denne 'klare fejlvurdering' - forklaringen er »naturligvis«, som redegørelsen skriver, at »ministeriet i august 2008 og februar 2009 så at sige så sagen forfra«.
Om og i givet fald hvordan Claes Nilas som ministerens fremmeste rådgiver skulle have båret sig ad med at se sagen bagfra, giver redegørelsen ikke svar på.



