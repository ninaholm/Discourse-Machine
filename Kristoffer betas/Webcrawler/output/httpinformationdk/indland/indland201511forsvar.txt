Forsvarsminister bekræfter, at Iraks hær ikke vil slås
Peter Christensen erkender, at Iraks hær er gennemkorrupt, uduelig og uvillig til at bekæmpe Islamisk Stat. Oppositionen efterlyser konsekvenser
Den irakiske hær mangler både militære og ledelsesmæssige færdigheder, og der er udbredte problemer med lav moral,« sagde den danske forsvarsminister Peter Christensen i går på et samråd. Dermed bekræfter han, den danske oberstløjtnant, der tidligere har sagt, at Iraks hær ikke vil slås mod IS.


 Krigen mod Islamisk Stat rokker sig kun alt for langsomt ud af stedet. Og det er der en god forklaring på. Den irakiske hær, der skulle befri de besatte storbyer Ramadi, Fallujah og Mosul hverken kan eller vil tage kampen op med Islamisk Stat. Derudover er den irakiske hær plaget af udbredt korruption, soldaterne sælger de våben, de får udleveret videre til bl.a. Islamisk Stat, og så er der ofte alt for få soldater at træne. Det indrømmede den danske forsvarsminister Peter Christensen (V) torsdag på et åbent samråd om den danske indsats i krigen mod Islamisk Stat.
»Den irakiske hær mangler både militære og ledelsesmæssige færdigheder, og der er udbredte problemer med lav moral,« sagde ministeren på samrådet, der var indkaldt, fordi Danmarks højstrangerende officer i koalitionen, oberstløjtnant Per Lorenz Hinrichsen for nylig tog bladet fra munden i Information og fortalte, hvor frustreret han og resten af den amerikansk-ledede koalition var over irakernes manglende evne og vilje til at bekæmpe islamisk stat,
»Irakerne sætter virkelig vores tålmodighed på prøve. Irak har styrker nok til at tage livet af Islamisk Stat, hvor de virkelig ville. Men det vil de simpelthen ikke,« sagde han og fortalte, hvordan det internationale operationshovedkvarter igen og igen har forsøgt at få den irakiske hær til at gå i clinch med IS.
»Irakerne er hunderædde for IS« sagde han og kritiserede bl.a. Iraks militære og politiske ledelse for at sætte sig ned og vente på, at koalitionen kommer og gør arbejdet for dem.
»Irakerne har ikke nær så travlt som os med at vinde krigen. Det passer dem fint, at vi er her. De ved udmærket, at vi rejser hjem igen, når IS er besejret,« sagde oberstløjtnant Hinrichsen, der er Danmarks øverste repræsentant i Operation Inherent Resolve og dagligt med til at beslutte, hvor koalitionens mange fly skal bombe.
Dansk indsats nytter
»Jeg giver overvejende oberstløjtnanten ret,« lød den noget overraskende melding fra den danske forsvarsminister på det timelange samråd, der var indkaldt af SF’s forsvarsordfører, tidligere udenrigsminister Holger K. Nielsen.
Men samtidig fastholdt Peter Christensen, at den danske træningsmission isoleret set giver mening.
»Jeg kan ikke genkende dette mere generelle billede, når det drejer sig om den danske mission. Forsvaret har tværtimod orienteret mig om, at deres træningsindsats nytter. Det danske forsvar gør en forskel, og de irakiske soldater, de uddanner, har kunnet anvende deres nye færdigheder i konkrete kampe med ISIL,« sagde han.
Ifølge Peter Christensen har de danske soldater indtil videre bidraget til træningen af 2.450 irakiske soldater og officerer – ud over de cirka 600 kurdiske peshmergaer, som Danmark trænede i begyndelsen af året i Nordirak.
Flere samrådsdeltagere spurgte ministeren, om Danmark har tænkt sig at udvide træningsmissionen set i lyste af de seneste ugers terrorangreb og det faktum, at krigen mod Islamisk Stat i Irak stort set er gået i stå.
Men det afviste Peter Christensen.
»Danmark yder allerede et betydeligt bidrag til træningsindsatsen, set i forhold til vores størrelse,« sagde han.
Både SF og Enhedslisten mente imidlertid, at de danske penge ville være givet bedre ud, hvis de blev brugt på at træne kurdiske militsfolk i stedet for den irakiske hær.
»I mere end ti år har vi pumpet penge, træning og våben i den irakiske hær, og det har ikke forhindret ISIL i at erobre store områder af Irak. Kurderne er langt mere effektive,« sagde Enhedslistens forsvarsordfører Eva Flyvholm blandt andet.
Både hun og Holger K. Nielsen erkender, at kurderne ikke kan erstatte den irakiske hær, da de ikke er interesseret i at operere uden for de kurdiske områder.
De to partier mener begge, at Danmark og koalitionen bør stille langt skrappere krav til den irakiske regering og den irakiske militære ledelse. Men trods den massive kritik af den irakiske hær, er den danske regering ikke umiddelbart til sinds at ændre eller øge en danske træningsindsats eller stille konkrete betingelser.
»Det er rigtigt, at der forestår en stor opgave, men så længe Forsvaret siger, at der er en effekt af den danske indsats, så fortsætter vi,« sagde forsvarsministeren. »Er der problemer, ja, det er der. Vil der fortsat være problemer, ja, det vil der. Men der er ikke noget alternativ til at fortsætte støtten til Irak og den irakiske hær. Hvis ikke koalitionen yder modstand mod Islamisk Stat, vil de brede sig og erobre endnu mere land i Irak.«
Det har ikke været muligt at få en kommentar fra oberstløjtnant Per Lorenz Hinrichsen til samrådet. Oberstløjtnanten henviser til Værnsfælles Forsvarskommando, hvis presseafdeling ikke har reageret på Informations anmodning om et interview med den centralt placerede officer.

