Energiselskab saboterer grønne forbrugere
I Slagslunde i den grønne Egedal Kommune er den faste varmeafgift på borgernes varmeregninger steget med 500 procent, siden byens fjernvarmenet blev købt af energiselskabet E.ON. Det kan simpelthen ikke betale sig at være en grøn forbruger, der sparer på energien. Mindst 80.000 husstande er i samme situation
Jens og Marie Louise Allerslev skal betale 18.500 kr. i fast afgift for deres varmeforbrug, også selv om de lukker helt ned for varmen og det varme vand.


 Marie Louise og Jens Allerslev er grønne forbrugere i en af landets grønneste kommuner, Egedal Kommune på Sjælland. Ægteparret Allerslev har omhyggeligt og miljøbevidst sparet på varmen i årevis. Alligevel er den faste afgift på deres varmeregning steget med over 500 procent gennem de sidste fire år. 
"Allerede inden vi har tændt for det varme vand, bliver vi opkrævet en fast afgift på 18.500 kroner. Hvor er incitamentet så til at spare på varmen," spørger Marie Louise Allerslev. Varmen til parcelhuset leveres som fjernvarme af det tyskejede energiselskab E.ON. En større andel af den samlede varmeregning udgøres i dag af en fast, forbrugsuafhængig afgift. Forbrugerne betaler altså en fast høj pris, selv om de har et lavt forbrug. Marie Louise Allerslev føler sig til grin i sit forsøg på at være en grøn og klimabevidst forbruger.
"Mange forbrugere her i Slagslunde, der forsøger at spare på varmen, har følt sig tvunget til at bruge brændeovne eller el. De varmekilder kan sagtens konkurrere med E. ON's priser på fjernvarme, men det skader jo miljøet," siger Marie Louise Allerslev. 
Modstridende interesser
I år skal hun og hendes mand betale tre gange så meget for varmen, som de gør i nabobyen Smørum. Prisforskellen på de to byer skyldes alene varmeleverandøren. I Smørum er det Smørum Kraftvarme, der leverer varmen, og i Slagslunde er det E. ON Danmark ApS. Smørum Kraftvarme er forbrugerejet, og E. ON er privatejet. Forskellen på de to værker forklarer professor i energiplanlægning ved Aalborg Universitet Henrik Lund:
"Når kommunen eller borgerne er medejere af et energiselskab, har de en naturlig interesse i at holde varmeprisen nede. Men når et elselskab er privatejet, handler det kun om at tjene så mange penge som muligt," siger han. 
I Slagslunde kommer det ikke bag på Marie Louise Allerslev, at energiselskabet skal tjene penge, men hun undrer sig over, at E. ON ikke vil fortælle forbrugerne, hvad deres penge går til.
"Vi har ikke mulighed for at gennemskue omkostninger, og som brugere har vi ikke fået en forklaring på, hvorfor E. ON har et omkostningsniveau, der er højere end noget andet selskab i Danmark," siger hun. 
Kommunikations- og marketingchef i E. ON Danmark ApS, Michael Strangholt, forklarer, at varmeregningen er steget så voldsomt, fordi den tidligere har været alt for lav i forhold til prisen på gas. 
"I de år, hvor gaspriserne er braget derudaf, er der blevet opkrævet alt for lidt for varmen. Det betyder, at der nu er et stort underskud, som forbrugerne skal betale. I stedet for at lade enkelte forbrugere betale ekstra meget, har vi valgt at fordele den samlede regning, så alle forbrugere betaler lige meget i form af en fast afgift," lyder det fra kommunikations- og marketingchefen. 
E. ON Danmark ApS ønsker af konkurrencemæssige hensyn ikke at oplyse den pris, som selskabet betaler for gassen. Men ifølge Michael Strangholdt bliver gassen indkøbt dér, hvor den er billigst. 
Marie Louise Allerslev forstår alligevel ikke, hvordan udgifterne kan være steget så voldsomt på fire år. Især nu, hvor gasprisen er lav. Derfor mener hun, at der må være tale om indkøb af gas til en pris, der ligger langt højere end markedsprisen. 
"Datterselskabet E. ON Varme Danmark ApS køber gassen af E. ON Danmark A/S, og på den måde gemmer de indtægterne i moderselskabet. Indtjeningen bliver i E. ON's egne selskaber, og som forbrugere skal vi så betale for det underskud, som datterselskabet påstår, de har," siger Marie Louise Allerslev.
Undersøgelse på vej
Ifølge professor i miljøret ved Aarhus Universitet Ellen Margrethe Basse har E. ON sit på det rene, så længe selskabet kan bevise, at gaspriserne er høje. Hun påpeger, at det kun er det statslige Energitilsynet, som kan få indsigt i E. ON's regnskaber. 
Denne mulighed har Energitilsynet ikke benyttet sig af endnu. Det er på trods af mange henvendelser fra E. ON's kunder. Men ifølge kontorchef i Energitilsynet Kamma Holm Jonassen er en undersøgelse af grundlaget for E. ON's prisfastsættelse nu på vej. Hun regner dog ikke med, at undersøgelsen vil være færdig før til sommer.
Den undersøgelse er der flere forbrugere, der ikke vil vente på. De vil gerne melde sig ud af E.ON. Men når man først er kommet under vingerne hos E. ON Varme Danmark ApS, kræver det både penge og tålmodighed at komme ud igen.
"Det koster os 100.000 kr. og atten måneds ventetid," siger Marie Louise Allerslev. De tal bliver bekræftet af E.ON. 
"Når en kunde gerne vil ud af selskabet, har vi valgt at gøre det sådan op, at hver forbruger skal betale en lige stor del af selskabets samlede gæld," forklarer Michael Strangholdt. 
En evig konflikt
E. ON's største kunde i Slagslunde - kommunen - betaler stadig sine høje varmeregninger. 
Men formand for Teknik- og Miljøudvalget i Egedal Kommune, Willy R. Elliasen (V), vil gerne bakke op om de vrede borgere. 
"Som kommune kan vi jo godt betale vores varmeudgifter, men for en almindelig familie er det urimeligt. De risikerer, at de ikke kan sælge huset på grund af de høje priser. Derfor er vi nødt til at komme dem til hjælp," siger Willy R. Elliasen. 
Han tog i onsdags initiativ til et møde i Teknik- og Miljøudvalget for at få sat en handlingsplan i gang. I udvalget er det nu blevet besluttet, at kommunen vil bakke forbrugerne op og forsøge at indgå et kompromis med E.ON. Hvad det skal indeholde, ved Willy R. Elliasen endnu ikke.
En løsning kan ifølge professor Henrik Lund blive svær at nå. 
"Konflikten i Egedal Kommune er en evig konflikt, som er umulig at undgå, så længe der er så klare interessekonflikter. Kommunerne må lære, at de skal tænke sig om, inden de sælger fjernvarmenettet til et privat selskab, for når et selskab som E. ON først sidder på det, så er der ingen vej udenom for forbrugerne," siger Henrik Lund. Han vurderer, at det kræver en ændret lovgivning at løse problemet. 
"Det er svært at lovgive om, at E. ON skal sælge dele af selskabet til brugerne, men man kunne i stedet lovgive om, at den enkelte borger ikke skal være tvunget til at melde sig ind," siger professor Henrik Lund. 
En undersøgelse fra Dansk Byggeri viser, at det ikke kun er i Slagslunde, at varmeregningerne stiger. Dansk Byggeri konkluderer, at 80.000 husstande har meget få økonomiske grunde til at spare på varmen. Udover E. ON Danmark ApS har en række fjernvarmeselskaber for nylig hævet den faste varmeregning med 3.000 procent. Fire af de selskaber ejes af E.ON.

