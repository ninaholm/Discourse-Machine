Uffe Elbæk: ’Der var så meget tilløb, men ingen orgasme’
’Det var ligesom dårlig sex’, lyder Uffe Elbæks beskrivelse af den seneste valgperiode. Hvis venstrefløjen skal genvinde magten, må den se sandheden i øjnene, mener Alternativets formand. Vi kan nemlig ikke bare fortsætte som hidtil
’Vi skal ikke konkurrere om, hvem der er bedst til at administrere dagens udgave af velfærdsstaten. Vi skal diskutere, hvordan det skal se ud i morgen,’ siger Alternativets formand, Uffe Elbæk.


 Han er måske ikke den mest oplagte at spørge, hvad der gik galt. Alternativets formand, Uffe Elbæk, har da også selv henvendt sig, efter at have læst de mange interview i Informations serie om venstrefløjens selvransagelse efter folketingsvalget.
»Fokus har været på, at venstrefløjen tabte, men ingen har spurgt, hvorfor Alternativet vandt,« siger Uffe Elbæk, som efter to ugers ferie i Hvide Sande lige er vendt tilbage til flytterodet i Christiansborgs Ridebanebygning.
Her er Folketinget ved at indrette de højloftede lokaler til de ni folketingsmedlemmer fra Alternativet, som ikke længere må nøjes med Uffe Elbæk og hans sekretærs kontor, men nu kommer til at lægge beslag på 20 kontorer samt et gruppeværelse. Mandatfremgangen er samtidig blevet fulgt op af en medlemsfremgang siden folketingsvalget. Alene i sidste uge meldte 472 sig ind i Alternativet, som har mere end fordoblet medlemstallet, siden folketingsvalget blev udskrevet. Alternativet har nu 4.901 medlemmer, der selv vælger, hvor meget de ønsker at betale om måneden i kontingent – dog mindst 15 kroner.
I Hvide Sande blev Uffe Elbæk den første dag i ferien mødt af en lokal beboer, som spurgte, om partiformanden godt vidste, at han var i »fjendeland«. I Hvide Sande fik Venstre ved folketingsvalget 43,3 procent af stemmerne, Dansk Folkeparti 24 procent og Alternativet kun én. Men vedkommende tilføjede, at han alligevel var glad for, at Alternativet var kommet ind, fordi der er brug for at gøre tingene på andre måder.
»Forandringsparatheden er der,« siger Uffe Elbæk og fortsætter: »Det tror jeg ikke, at man skal undervurdere. Jeg tror virkelig, at gode forældre og bedsteforældre er bekymrede over, hvilket samfund deres børn og børnebørn kommer til at leve i«.
Goplen
Ifølge Uffe Elbæk skyldes venstrefløjens, eller centrum-venstres, problem imidlertid, at man i kampen for at forsvare sine politiske landvindinger glemmer at tænke på, hvad de næste skal være. Diskussionen om, hvorvidt de ældre skal have ret til ét eller to bade om ugen, mobiliserer ikke mennesker eller skaber entusiasme.
Alternativets formand kunne ikke lade være med at smile, da det nyvalgte socialdemokratiske folketingsmedlem, Peter Hummelgaard, i interviewserien beskrev velfærdsstaten som et »civilisatorisk højdepunkt«. I Peter Hummelgaards politiske verdensbillede er den skandinaviske velfærdsmodel således Nordstjernen. En model med høje skatter, stor omfordeling, høj tillid og lav ulighed; et flexicuritysystem, der gør det let at hyre og fyre, og en arbejdsmarkedsmodel, hvor lønmodtagere og arbejdsgivere selv løser deres uenigheder.
»Hvis du havde spurgt goplen i Urhavet om civilisationens højdepunkt, ville den nok have peget på sig selv,« lyder det imidlertid grinende fra Uffe Elbæk som fortsætter: »Vi har toppet med velfærdsstaten, og nu handler det bare om, at administrere den udgave, som vi kender. Den påstand rummer en af de centrale udfordringer for centrum-venstre: nemlig at vi er blevet administratorer. Men vi skal ikke konkurrere om, hvem der er bedst til at administrere dagens udgave af velfærdsstaten. Vi skal diskutere, hvordan det skal se ud i morgen. Det medfører ikke nødvendigvis mere stat, men mere samfund – decentralisering, større selvforvaltning og de lidt smukke ord om generation 2.0 samt andels- og højskolebevægelsen. Det er Alternativets tilgang«.
Uffe Elbæk savner at høre fra Enhedslisten, SF, Socialdemokraterne – og måske også hans eget tidligere parti De Radikale – hvad de tre største udfordringer bliver i de kommende år. Hvor Dansk Folkeparti siger, at udfordringerne er flygtninge og indvandrere, flygtninge og indvandrere samt flygtninge og indvandrere, hvad siger så centrum-venstre?
Alternativets analyse
Selv om Uffe Elbæk ofte afbryder sig selv og spørger, om han nu bliver for »syret« eller »tipper ud over kanten«, er han ikke i tvivl om sit eget svar på de tre største udfordringer. De er i rækkefølge klima-, empati- og systemkriserne.
»Vi står i en ny situation, hvor klimaudfordringen forandrer alt. Vi er nødt til udogmatisk at diskutere, hvilken økonomi der kommer efter den kapitalisme som vi kender i dag.
Enhedslisten vil måske sige socialisme. Det mærkat tror jeg ikke, at Alternativet nødvendigvis vil sætte på den. Men vi bliver i hvert fald nødt til at udvikle en økonomi, som hviler på den antagelse, at vi ikke kan bruge flere af jordens knappe ressourcer, end den kan gendanne. Det skal der findes en løsning på.
Jeg er så bekymret over, hvilket samfund mine tre børnebørn en dag overtager. Men samtidig fyldte det meget lidt i valgkampen. Og vi kom aldrig til at diskutere, hvordan vi løser det problem«.
Tog ikke diskussionen
I dag kritiserer Uffe Elbæk centrum-venstre for ikke at have udnyttet krisen, som startede i 2008, til at have taget en diskussion om fremtidens økonomi.
»Det kunne have været anledningen til at tage nogle af de gamle ideer op ad skuffen omkring økonomisk demokrati, og hvad de ellers har liggende. Men det gjorde de ikke. Håbet var, at nu kom man endelig ud af 00’erne og gudhjælpemig, så fortsatte den nye regering den samme økonomiske politik som den tidligere.
Svaret var kun, at man skulle gå ud og forbruge det forbandede Dankort, så vi kunne få gang i hjulene.
Det kan godt være, at det virker på kort sigt, men det fungerer ikke på lang sigt. Der er vi nødt til at udvikle en ny økonomisk model som erstatning for den nuværende. Denne kører os nemlig lige ind i muren,« siger Uffe Elbæk.
Partiformandens daværende parti, De Radikale, har ellers taget æren for at sætte Socialdemokraterne og SF stolen for døren under forhandlingerne om regeringsgrundlaget i Det Sorte Tårn på Amager.
Alligevel mener Uffe Elbæk, at Helle Thorning-Schmidt i kraft at sit embede kunne have valgt at bruge den talerstol, hun fik forærende, til at sætte en ny politisk dagsorden. I hvert fald kunne den socialdemokratiske statsminister have undgået at hænge fast i den såkaldte løftebrudsdiskussion, hvis hun fra dag ét åbent havde erkendt de faktiske forhold i jernindustrien.
»Så kunne man jo have sagt, at hvis vi ikke kan indfri løfterne om blandt andet dagpengene og efterlønnen, så kan vi i det mindste gå i dialog med befolkningen om, hvad vi så kan gøre. Vi skal da være langt bedre til at bygge bro til det, som sker uden for Christiansborg. Der skal nok være nogle gode løsninger derude, som vi ikke har tænkt på.
Det var også noget af skuffelsen ved centrum-venstre, nemlig at vi ikke var i stand til at mobilisere befolkningen og få den nødvendige demokratiske samtale – som måske kunne have født nogle løsninger«.
Struensee
Mens Uffe Elbæk mener, at der uden for Christiansborgs mure endelig er ved at blive skabt en ny bevidsthed om, at tingene ikke kan fortsætte som hidtil, så erkender han, at der er et stykke vej fra, at denne bevidsthed også slår igennem i den førte politik.
Folk melder sig ikke længere ind i partier, selv om de teknologiske muligheder for rent faktisk at give medlemmerne indflydelse – og involvere dem – aldrig har været større. Til september starter Alternativet – som en overgang hånligt blev kaldt storbytosserne – derfor en ny kampagne: »Ud i Danmark, ud i verden«, hvor partiet nu vil ud i alle landets kroge for at snakke politik.
Mens de andre partier har et kontor på Christiansborg til hvert folketingsmedlem (hvoraf nogle dog vælger at sidde sammen med deres sekretærer), samler Alternativet flere medlemmer på hvert kontor for at skabe plads til dets såkaldte projektrum. Rum der – efter planen – skal bruges til udvikle politik på en alternativ måde ved at sammenkoble flere politiske fagområder. Og partiet har planer om at åbne dørene mellem alle dets kontorer på gangen i Ridebanebygningen. Det skal være »ligesom i Struensees tid«, som Uffe Elbæk forklarer med henvisning til den tyske læge, politiker og ikke mindst reformator, der dog som bekendt endte med at blive væltet ved et paladskup på Christiansborg Slot.
»Jeg peger ikke fingre af mine kolleger i centrum-venstre, for hvis man peger på nogen, er der jo altid mindst tre fingre, som peger tilbage på en selv,« siger Alternativets formand og fortsætter: »Men vi kan gøre det meget bedre. Det irriterer mig, at der var så meget tilbageholdt potentiale efter folketingsvalget i 2011. Det var ligesom dårlig sex: Der var så meget tilløb, men man fik aldrig orgasme«.

