Dansk politi fulgte udvist til irakisk fængsel
Efter at være blevet udvist fra Danmark er Daniel Karim Rustom røget direkte i fængsel i Bagdad. Her sidder han stadig efter ti uger. Selvom han er indespærret, skal han selv købe sin mad, men han har ingen penge og får kun noget at spise, når de andre fanger køber mad til ham
To udviste dansk-irakere sidder stadig fængslet under dårlige kår i Baghdad, efter at være blevet udvist fra Danmark. De irakiske myndigheder mener ikke, at de er irakere. Fangen på billedet er dog ikek dansker.


 Dansk politi fulgte den udviste Daniel Karim Rustom fra Kastrup til Bagdad. Politifolkene var venlige og fortalte ham beroligende, at han ikke ville ryge i fængsel, når de kom frem. 
"Men da vi landede i Bagdad, gik der ikke engang fem minutter, så var politifolkene væk. De sagde ikke engang farvel," siger Daniel Rustom.
Derefter blev han taget med af de irakiske myndigheder og sat i fængsel. Information har snakket med Daniel Karim Rustom i telefonen fra fængslet i Bagdad, hvor han stadig sidder fængslet efter mere end to måneder.
Daniel Rustom blev tvangsmæssigt udvist den 2. juni. Han er en af de otte irakere, der efter forskellige domme for grov kriminalitet blev sendt tilbage i maj og juni i år. 
Sammen med Daniel Rustom sidder også en anden af de udviste irakere, Alla Al-Mosawi, fængslet et andet sted i Bagdad, mens de sidste seks udviste er på fri fod. 
Ingen mad tilbage
Daniel Rustom er vokset op i Danmark, snakker perfekt dansk og har ingen familie i Irak.
"Jeg har ikke spist i to dage," fortæller han i telefonen. Hans penge er sluppet op for to dage siden, og man skal selv købe sin mad i fængslet. Uden familie i Irak ved han ikke, hvordan han skal få flere penge til mad. 
"Jeg ved ikke, hvad jeg skal gøre. Her siger politifolkene hele tiden til mig, at jeg ikke er iraker," siger Daniel Rustom.
Problemet er, at Daniel Karim Rustom ikke kan bevise, at han er iraker. Han har hverken pas eller andre identitetspapirer fra Irak. 
Det eneste, han har, er hans fødselsattest fra Kuwait, men han er heller ikke kuwaitisk statsborger.
"De lyver hele tiden for mig her og siger, at de vil sende mig hjem til Danmark. Jeg er ved at blive skør," siger Daniel Rustom. Han deler en celle med fem-seks andre fanger og er bange for fangevogterne.
Daniel Rustom fortæller, hvordan han en enkelt gang har været for en dommer, der krævede bevis for, at han var iraker. 
"Dommeren sagde til mig, at jeg ville komme til at rådne op i fængsel, indtil jeg kunne bevise, at jeg var iraker, men hvordan skulle jeg bevise det, jeg har ikke nogen papirer"
Den danske organisation Asylret, der følger sagen, mener ligeledes, at grunden til, at Daniel Rustom sidder indespærret, er fordi, han ikke har fået de nødvendige papirer med.
"Han er vokset op i Danmark og har ingen papirer, der kan bevise, at han er iraker," siger Said Parvin fra Asylret.
Gunnar Homann har været advokat i Danmark for Daniel Karim Rustom og har tidligere skrevet til både Rigspolitiet og Integrationsministeriet for at få de danske myndigheder til at følge op på fængslingerne af de udviste irakere.
"Men de svarede, at det fandt de ikke anledning til. Når personen er afleveret, er det ikke længere deres ansvar," fortæller Gunnar Homann.
Integrationsminister Birthe Rønn Hornbech mener ikke, at sagerne har noget med hende at gøre. I en mail til Information svarer ministeren, at hun "som dansk integrationsminister ikke har kompetence i andre lande end Danmark." 
Desuden henviser Birthe Rønn Hornbech til et ældre svar i Folketinget, hvor hun blandt andet sagde:
"Jeg stoler fuldt ud på Flygtningenævnets vurdering af de pågældendes sikkerhedssituation ved en hjemvenden til Irak."
Flygtningenævnet har forud for hjemsendelsen vurderet, at irakerne ikke risikerede dødsstraf eller at blive underkastet tortur, umenneskelig eller nedværdigende behandling. 
Hos Amnesty International kan man ikke forstå ministerens svar.
"Vi synes, det er dybt foruroligende, at de stadig sidder frihedsberøvet," siger Lisa Blinkenberg, flygtninge- og international koordinator i Amnesty International.
"Amnesty har dokumenteret, hvad der sker af menneskerettighedskrænkelse i Bagdads fængsler med både tortur og umenneskelig behandling af fanger, så derfor kan jeg godt frygte, hvad han bliver udsat for," siger Lisa Blinkenberg.
Familien i København
Daniel Karim Rustom frygter selv fremtiden. Han sidder sammen med seks andre i det, han kalder "en lille klam celle", og de 400 euro, som han fik i hånden, da dansk politi forlod ham i lufthavnen, har han ikke længere. Han fortæller, hvordan han blandt andet følte sig nødsaget til at købe mad og cigaretter til en fangevogter for ikke at få tæsk. Nu får han kun noget at spise, hvis andre fanger køber mad til ham. 
I Danmark følger flygtningeorganisationen Asylret Daniels sag, og sammen med hans familie har de indtil nu kunne følge udviklingen, fordi Daniel Rustom har fået lov at tale i telefon. Både Daniel Rustoms mor, far og to søskende er danske statsborgere, og alle er ekstremt nervøse for, hvad der sker. De flygtede fra Kuwait og kom til Danmark i 1991. Dengang var Daniel Rustom otte år. I dag er han 26. Daniel Karim Rustom taler dårligt arabisk og kender ingen i Irak. 
"Jeg savner min familie og kæreste i København," siger han.


