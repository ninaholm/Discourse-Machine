’Vi risikerer at svigte de børn, der har allerstørst behov for hjælp’
Udvisningen af den syvårige pige Im og hendes thailandske mor for en måned siden vakte folkelig forargelse og fik Folketinget til at samle sig om en lovændring med tilbagevirkende kraft. Nu viser det sig, at det udsendte udkast til en ’Im-lov’ ikke fokuserer på barnets tarv
Den 11. november blev den 11-årige Im Nielsen og hendes thailandske mor udvist til Thailand, fordi hendes danske far var død af kræft. Det udløste et ramaskrig, som fik politikerne til at vedtage en særlov, som betød at Im kunne vende tilbage til Danmark.


 
	»Jeg vil gerne blive i Danmark. Fordi jeg har min farmor og farfar, kusine og fætter og venner og en dejlig skole.«

	Sådan sagde den syvårige pige Im Nielsen til TV2, inden hun sammen med sin thailandske mor Suthida blev udvist til Thailand den 11. november, fordi hendes danske far året før var død af kræft.

	Udvisningen af den lille pige blev mødt med så omfattende protester, at alle partier i Folketinget på nær Dansk Folkeparti tre dage efter blev enige om at ændre udlændingeloven, så lille Im og andre børn i fremtiden ikke bliver udvist, hvis deres opholdsgrundlag ændres ved en herboende forældres død.

	Men selv om det var hensynet til lille Ims ve og vel, der optog såvel offentligheden som mange politikere i de hektiske novemberdage, så er det ikke barnets tarv, der har størst fokus i lovbemærkningerne til det lovudkast, som Justitsministeriet nu har sendt i høring. I stedet er fokus lagt på den efterladte udenlandske forældres vilje og evne til at integrere sig i det danske samfund: Inddragelse af udlændingens og dermed barnets eller børnenes opholdstilladelse kan ifølge lovudkastet »undlades«, hvis »udlændingen har udvist vilje og evne til at integrere sig her i landet.« Derimod er hensynet til barnets tarv i lovbemærkningerne formuleret som et en overvejelse, der sammen med andre hensyn kommer i anden række: »Herudover forudsættes blandt andet hensynet til eventuelle børn, situationen i hjemlandet, omfanget og karakteren af eventuelt samvær med mindreårige børn bosiddende i Danmark samt karakteren af udlændingens tilknytning til Danmark i øvrigt fortsat at skulle indgå i vurderingen.«

	Svage børn lades i stikken

	At barnets tarv sættes i anden række møder kritik fra flere sider. Ifølge børnepolitisk rådgiver Inger Neufeld fra Red Barnet må »Red Barnet endnu en gang konstatere, at Danmark vælger at tage afsæt i forældrenes situation i stedet for barnets.« »Det nytter ikke at lave sådan en lov, der kun tager hensyn til de børn, hvis forældre har overskud nok til at blive integreret. Vi risikerer at svigte de børn, der måske har allerstørst behov for hjælp, når lovændringen formuleres på denne måde,« siger Inger Neufeld.

	Per Larsen, der er formand for Børnerådet, siger, at det manglende hensyn til barnets tarv »ikke er vores kop te«.

	»Princippet bag at lempe på reglerne er godt nok, så set med den konkrete sags øjne er det et godt resultat. Men vi har hæftet os meget ved, at Børnekonventionen netop bestemmer, at en beslutning skal tage hensyn til barnets tarv, men det sker rimelig ofte, at man glemmer den problematik.«

	Professor Jens Vedsted-Hansen fra Aarhus Universitet har også set nærmere på lovudkastet.

	»Man kunne få den tanke, at formålet er at begrænse praksisændringen til de tilfælde, hvor den efterlevende ægtefælle er særligt velintegreret i det danske samfund. Dette er i og for sig i orden, hvis det er lovgivningsmagtens intention, men det stemmer ikke helt med det indtryk, man kunne få af debatten om Im for fire uger siden,« siger Jens Vedsted-Hansen, der tilføjer:

	»Det kunne se ud som om, man er ved at lovgive anderledes end de hensigter, der fremkom fra bredt politisk hold i november, hvor det tilsyneladende var hensynet til den afdødes stedbarn eller -børn, der skulle tillægges stor vægt. Dette ser ikke ud til at slå tydeligt igennem i den foreslåede lovændring.«

	Inger Neufeld fra Red Barnet understreger, at »barnet jo ikke har nogen indflydelse på, om dets far eller mor gør det rigtige.«

	Hun forstår derfor ikke, hvorfor loven ikke sætter barnets tarv i første række:

	»For en måned siden var den offentlige opmærksomhed på Im og hendes situation, ikke på hendes mors integration eller mangel på samme. Derfor er det besynderligt og også forkert, at man nu er blevet enige om at lave en sådan lov uden at sætte barnet i centrum.«

	Professor Jens Vedsted-Hansen peger desuden på, at den kommende lovændring egentlig ikke er nødvendig, hvis man ville forhindre udvisningen af lille Im. Spørgsmålet om inddragelse af opholdstilladelse i de tilfælde, hvor den herboende ægtefælle afgår ved døden, er nemlig »fakultativ«, det vil sige, at den indeholder et skøn.

	»Der skal altså foretages en afvejning mellem inddragelsesgrunde og modstående hensyn, og der kan næppe være noget til hinder for at flytte balancepunktet i de situationer, hvor inddragelsesgrunden er ægtefællens død, kombineret med særlige børne- eller integrationshensyn. Man kunne med andre ord have undladt at inddrage opholdstilladelsen for Im og hendes mor. Det ville givetvis have indebåret en generel praksisændring, men den er der efter min mening rigelig hjemmel til på det eksisterende lovgrundlag,« siger Jens Vedsted-Hansen.

	Ingen opbakning til barnets tarv

	Før sin udnævnelse til SF-formand lagde Annette Vilhelmsen som sit partis børneordfører netop vægt på barnets tarv frem for forældrenes. Det skete eksempelvis, da Radikale i august 2012 fremsatte forslag om at give forældremyndighed til op til fire homoseksuelle forældre i såkaldte regnbuefamilier. Dengang sagde Annette Vilhelmsen til Kristeligt Dagblad: »Barnet skal beskyttes bedst muligt. Vores perspektiv vil være barnets behov, ikke forældrenes.«

	I dag siger SF’s udlændingeordfører, Karina Dehnhardt Lorentzen: »I de her sager vil barnets interesser ofte være sammenfaldende med morens. Barnets interesse er at være sammen med moren, og morens interesse er at bo i Danmark.«

	Karina Dehnhardt Lorentzen tilføjer, at på SF’s initiativ er det vedtaget i regeringsgrundlaget at se nærmere på, hvordan barnets tarv kan indarbejdes på alle områder.

– I november var al den offentlige interesse på Ims side – ikke på hendes mor. I risikerer jo at udvise fremtidige Im’er?

	»Det kan man godt hævde. Man skulle måske have lagt mere vægt på barnets behov, men ofte vil barnets interesse være sammenfaldende med morens,« siger hun og fortsætter:

	»Man har taget udgangspunkt i den konkrete sag, og den handler om en tilknyttet ægtefælle. Der er jo ikke altid børn indblandet, og derfor er lovudkastet lavet på den måde.«

	Tom Behnke (KF) mener ikke, at lovudkastet sætter barnets tarv i anden række:

	»Under alle omstændigheder er det en samlet vurdering, så barnets forhold kommer også med i vurderingen. Det er typisk den voksne, der har et barn med, sjældent det modsatte. Derfor er det formuleret i den her rækkefølge. Hvis den herboende samlevende dør, så kan man undlade udsendelse, hvis der er vilje og evne til at lade sig integrere.«

– Men så er det jo ikke barnets tarv, der ligger først for?

	»Jo, det er det da også. Barnets tarv er at være sammen med sine forældre. Der er ikke noget, der ligger i første eller anden række. Det er en samlet vurdering,« siger Tom Behnke, der oplyser, at lovudkastets ordning er »kopieret fuldstændigt« fra den ordning, der gælder for udenlandske kvinder, som forlader et forhold på grund af vold.

– Men så er der risiko for, at en fremtidig Im bliver udvist, hvis ikke en forælder vil lade sig integrere?

	»Ja,« svarer Tom Behnke.

	Enhedslistens Johanne Schmidt-Nielsen har også tidligere været meget klar i mælet omkring lille Im. »Jeg mener, at man bør tage hensyn til barnets tarv, når man tager stilling til, om en familie skal have afslag på familiesammenføring og udvises,« sagde hun i forbindelse med udvisningen af den syvårige pige til Thailand.

– Men hvordan kan du så gå med til sådan et lovudkast?

	»Det er helt forkert, at loven lægger vægt på forældrenes evne og vilje til integration og ikke på barnets tarv. Jeg tog det op med Morten Bødskov, men der var ikke opbakning fra de øvrige partier til, at barnets tarv skulle være det afgørende,« siger Johanne Schmidt-Nielsen.

