Fogh ville vide, om han kunne retsforfølges
Tidligere statsminister Anders Fogh Rasmussen spurgte Udenrigsministeriets jurister, om han kunne retsforfølges ved Den Internationale Straffedomstol som en konsekvens af Danmarks deltagelse i Irakkrigen, siger embedsmænd i ny bog
 Daværende statsminister Anders Fogh Rasmussen.


 Kan jeg blive stillet for Den Internationale Straffedomstol?
Det spørgsmål stillede tidligere statsminister Anders Fogh Rasmussen op til Danmarks deltagelse i krigen i Irak. Det siger flere anonyme jurister fra Udenrigsministeriet, fremgår det af ny bog med titlen Mørkelygten af journalist og Cavling-vinder Jesper Tynell.
Ministeriets jurister tolkede det spørgsmål som et tegn på, at han havde forstået regeringsinterne advarsler om det juridiske grundlag for Danmarks deltagelse krigen i Irak:
»Han havde pludselig, om ikke fået kolde fødder, så ville han i hvert fald være sikker på, at det aspekt behøvede man ikke tænke på,« siger en af Udenrigsministeriets jurister og fortsætter: »(…) den risiko, er det klart, er ikke sjov for en regering og en statsminister«.
Anders Henriksen, der er lektor i folkeret på Københavns Universitet, er overrasket over den oplysning:
»Det illustrerer, at man godt er klar over, at man vælger en fortolkning af folkeretten, som ikke er den mest oplagte,« siger han.
Det synspunkt deler Jens Elo Rytter, der er professor i forfatningsret på Københavns Universitet:
»Den oplysning var også ny for mig,« siger han og peger på et notat, som blev afgivet til Folketinget fra regeringen om det juridiske grundlag for, at Danmark kunne deltage i krigen i Irak.
»Embedsmændenes oplysning fortæller, at statsministeren er i ond tro om, at den formelle ordlyd af notatet er fuldt dækkende for problemstillingen. For hvis man tager notatet for pålydende, så var der ikke noget problem, og så havde man jo et mandat til at gå i krig. Og så kan man jo slet ikke begynde at tale om straffeansvar,« siger Jens Elo Rytter.
Aldrig hørt om det
Men embedsmændene konkluderede, at Anders Fogh Rasmussen ikke kunne retsforfølges ved straffedomstolen, som benævnes ICC, for at indlede en ulovlig angrebskrig. Det fremgår ifølge bogen af notat til Statsministeriet, fordi:
»ICC indtil videre ikke er kompetent til at retsforfølge personer for at have begået forbrydelser om aggression«.
Først fra 2017 har domstolen mulighed for at behandle den slags spørgsmål. Til det siger en embedsmand fra Udenrigsministeriet:
»Det er jo skønt at få et notat, der siger, at den er o.k. og: ’Jeg kommer ikke i rigsretten, og jeg bliver ikke stillet for en international straffedomstol’. Det er jo rart at få at vide.«
Per Stig Møller, der var daværende udenrigsminister i VK-rege-ringen, kalder oplysningen »helt vild«.
»Jeg har aldrig hørt om, at Anders skulle have bedt om et papir på, hvorvidt han kunne stilles for International Criminal Court. Det har jeg aldrig nogensinde hørt om. Det er første gang, at jeg hører om det,« siger Per Stig Møller.
Information har forsøgt at få en kommentar fra Anders Fogh Rasmussen, men det har ikke været muligt. Udenrigsministeriet har heller ikke ønsket at kommentere embedsmændenes udtalelser.
LÆS: Embedsmænd klamrede sig til ’juridisk halmstrå’ for at opfylde krigsønske

