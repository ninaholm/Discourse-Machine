PET: Iraker i Danmark rekrutterede terrorister til Irak
Danmark er blevet brugt som rekrutteringssted, når terrorister har sendt selvmordsbombere ind i Irak, vurderer Politiets Efterretningstjeneste (PET). Den nu administrativt udviste Amer Saeed skulle angiveligt have været hovedansvarlig for rekrutteringen i Nordeuropa


 I over et år har PET forsøgt at udvise den 42-årige nordirakiske mand Amer Saeed fra Danmark, fordi han ifølge PET er til fare for statens sikkerhed. PET har nægtet at oplyse, hvorfor de anser ham for farlig. 
Men af domsudskrifter fra en række tyske terrorsager fremgår det, at PET mener, at Amer Saeed - som Information tidligere har bragt interview med - har været den hovedansvarlige i Nordeuropa for rekruttering af terrorister til Irak. Det skriver dagbladet Politiken.
Amer Saeed har ifølge domsudskrifterne haft tæt kontakt med marokkanske terrorister, der har samarbejdet med organisationen 'al-Qaeda i Irak'. Oplysningerne i domsudskrifterne bekræftes af fortrolige forhørsrapporter fra den marokkanske efterretningstjeneste, som Politiken er kommet i besiddelse af.
I rapporterne forklarer tilfangetagne medlemmer af en marokkansk terrorcelle, at når de havde fundet en ung mand i Marokko, der ville ofre sig som selvmordsbomber i Irak, kontaktede de Amer Saeed, der sørgede for, at den unge selvmordsbomber blev sendt ind i Irak. Amer Saeed bekræfter over for Politiken, at han har haft kontakt med folk, der har tilhørt terrororganisationer.
"Men jeg var kun venner med dem. Vi havde helt forskellige holdninger til terror", siger han og afviser, at han har rekrutteret selvmordsbombere til Irak.
På tålt ophold
PET har samtidig forsøgt at udvise en anden nordirakisk mand, MH, som er en af Amer Saeeds gode venner i Danmark. Ifølge PET skulle han ligeledes være til fare for statens sikkerhed. PET har dog heller ikke i hans sag ønsket at oplyse, hvorfor han skulle være farlig.
MH fortæller i Politiken, at han på syv-otte rejser til Syrien er mødtes med repræsentanter for terrororganisationer i Irak. Det var dog ikke for at hjælpe dem med at udføre terroraktioner, men fordi han ville have dem til at lede efter sin forsvundne bror i Irak, understreger han. MH har til Information tidligere oplyst, at han blev torteret under sit ophold i et syrisk fængsel.
Det amerikanske udenrigsministerium afslørede i en rapport i denne uge, at PET mener, at både Amer Saeed og MH har medvirket til at sende terrorister ind i Irak. Begge mænd er i dag på tålt ophold, fordi Flygtningenævnet har nedlagt forbud mod, at de bliver sendt tilbage til deres hjemland, Irak. inf

