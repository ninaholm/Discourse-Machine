’Der er mange dage til onsdag’
Torsdag blev den omstridte landbrugspakke stemt igennem efter en historisk debat, hvor minister Eva Kjer Hansen (V) valgte at overhøre et bebudet mistillidsvotum. ’Der er mange dage til onsdag’, lød ministerens korte svar
 Trods manglende tillid til Eva Kjer Hansen stemte Folketinget torsdag for gødningsloven med blandt andet konservative stemmer.


 Miljø- og fødevareminister Eva Kjer Hansen (V) nærstuderer sine fingre, mens Ida Auken (R) fra Folketingets talerstol undrer sig over, at ministeren stadig vover at kalde sig minister:
»Vi sidder her med en minister uden flertal. Vi har ikke i danmarkshistorien set en minister blive siddende og vente på at blive stemt ud af Folketinget,« siger Auken.
Eva Kjer Hansen kigger op på storskærmen i Folketingssalen, hvor der står ’3. behandling af L 68 om justering af reglerne om kvælstofnormer’. Så kigger hun ned igen, mens Auken taler videre:
»Og hvad angår landbrugspakken, så fjerner regeringen nu balancen mellem miljøet og landbruget. Det er som at bevæge sig ud på en motorvej i den forkerte retning med bind for øjnene og tro, man ikke rammer noget. Jeg tror, I rammer noget om lidt.«
Læs også: Landbrugspakken skulle hastes igennem for enhver pris
Lisbeth Bech Poulsen fra SF går på talerstolen og peger op mod de fire store statuetter i Folketingssalen:
»Vi er her i dag for at behandle en lov, der på alle måder burde være udskudt. Den lever ikke op til de grundlæggende krav for det parlamentariske arbejde. Det vi gør herinde. Det, der er illustreret heroppe: Visdom, Årvågenhed, Retfærdighed og Sandhed.«
»Det er en lov, som fremsættes af en minister, som flertallet af Folketinget ikke har tillid til på baggrund af de tal, der er blevet fremlagt. Den her lov burde ikke være til afstemning i dag. Uanset hvad man politisk mener om den, så burde den som minimum være blevet udskudt,« fortsætter hun.
Eva Kjer Hansen kigger uudgrundeligt rundt i salen, der langsomt fyldes med folketingsvalgte politikere, mens debatten om landbrugspakken og ministerens fremtid fortsætter. 13 dage efter at Berlingske skrev, at en række eksperter anklager miljøministeren for at fordreje tal, de selv har leveret til forhandlingerne om den omstridte landbrugspakke, hænger Eva Kjer Hansens ministerkarriere nu i en tynd tråd.
Men der er mange dage til onsdag.
K: Ingen tillid til minister
Rasmus Jarlov (K) går på talerstolen og fastholder, at De Konservative fortsat stemmer for landbrugspakken, som partiet »grundlæggende synes er en forbedring af dansk landbrug«. »Men,« tilføjer han:
»Jeg ser ikke mulighed for at bøje af for det synspunkt, at man åbent og ærligt skal fremvise konsekvenserne af politiske beslutninger. Vi er ikke intolerante over for fejl. Men vi er intolerante over for, at man nægter at rette op på dem,« siger Jarlov, som de seneste dage har rejst fra tv-studie til tv-studie for at udlægge De Konservatives holdning til Eva Kjer Hansen – og statsminister Lars Løkke Rasmussens trussel om at udskrive folketingsvalg, hvis De Konservative ikke trækker i land.
Læs også: Uret tikker for Eva Kjer Hansen
»I det her tilfælde har det krævet ... Jeg ved ikke hvor mange forsider på landsdækkende aviser og indslag i Deadline. Syv eksperter er kaldt ind på Christiansborg, som entydigt og uden forbehold afviser den metode, som regeringen har brugt til at beskrive konsekvenserne af landbrugspakken. Det er vigtigt,« fastholder Rasmus Jarlov.
Simon Kollerup (S), som onsdag indkaldte miljøministeren til samråd for så kort efter at udvandre i protest fra samrådet, rejser sig op:
»Jeg skal bare bede ordføreren (Rasmus Jarlov, red.) bekræfte, at De Konservative stemmer for det mistillidsvotum, der er fremsat mod ministeren?«. Jarlov nikker:
»Det er korrekt, at det er vores intention at stemme for.«
Pelle Dragsted fra Enhedslisten rejser sig op og roser De Konservative for at holde fast i beslutningen om at vælte Eva Kjer Hansen: »Det er ikke en rar situation. Vi har selv stået i den.«
Rasmus Jarlov kvitterer:
»Jeg måtte næsten google mig frem til, at Enhedslisten engang har væltet Morten Bødskov (S) som minister. Jeg vil bare lige minde om, hvor hurtigt det gik, og hvor lidt man egentlig husker det i dag. Og hvor hurtigt man kom videre. Så det handler meget om, hvordan man håndterer processen.«
Salen bryder ud i latter. Eva Kjer Hansen griner også højlydt og kigger rundt.
Der er mange dage til onsdag.
Minister afviser at gå af
Resten af mødet er en kunst udi at tale forbi hinanden. Ministeren går på talerstolen.
»Et flertal af partierne har fra Folketingets talerstol udtalt deres mistillid til ministeren. Hvordan kan ministeren vælge at blive siddende efter det?« spørger Simon Kollerup (S).
»Jeg vil altid følge de beslutninger, der bliver truffet i Folketinget,« svarer miljøministeren.
»Kan ministeren komme med et fortilfælde, hvor en minister er blevet siddende i stolen, efter Folketinget har udtrykt mistillid til ministeren?« spørger Ida Auken (R).
»Jeg er ikke bekendt med, der er truffet en beslutning i Folketinget,« svarer miljøministeren.
»Er ministeren stolt over at være den første i danmarkshistorien, man skal ned og stemme ud i Folketinget, eller er det noget, man ikke skal være stolt af?« prøver Ida Auken.
»I dag er jeg stolt over, at vi tredjebehandler L 68, som kommer til at betyde rigtig meget. Og er et paradigmeskift for miljøet i Danmark,« svarer miljøministeren.
Læs også: Stor EU-bekymring over dansk landbrugspakke
En efter en stiller rød blok variationer af det samme spørgsmål. Maria Reumert Gjerding (EL), Christian Poll (Alt), Jeppe Bruus (S), Søren Egge Rasmussen (EL), Lea Wermelin (S), Johanne Schmidt Nielsen (EL), Pernille Rosenkrantz-Theil (S), Pelle Dragsted (EL), Christian Juul (EL), Bjarne Laustsen (S) og Jens Joel (S) spørger på skift, hvordan ministeren kan blive siddende. Eva Kjer Hansen svarer, at hun »ikke har yderligere kommentarer«.
Pia Olsen Dyhr (SF) rejser sig op:
»Hvis ministeren bliver stemt ned på onsdag af et flertal i Folketinget, går ministeren så af, eller vælger hun at overhøre et flertal i Folketinget?«
»Der er mange dage til onsdag,« svarer Eva Kjer Hansen.
Seancen fortsætter lidt endnu. Så trækker folk luft inden afstemningen om L 68. Peter Skaarup (DF) snakker fortroligt med Eva Kjer Hansen, mens finansminister Claus Hjort Frederiksen (V) napper posen med Vicks Blue ud af hendes hænder og snupper et bolsje.
Forslaget vedtages med 52 stemmer for og 49 stemmer imod.
Miljø- og fødevareminister Eva Kjer Hansen tager et mobilfoto af valgresultatet på storskærmen.
Der er mange dage til onsdag.

