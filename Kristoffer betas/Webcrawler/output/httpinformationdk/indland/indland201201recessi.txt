Recessionen bremser den grønne vækst
Fyringerne i Vestas viser, hvordan den økonomiske krise i Europa presser regeringens plan om at skabe grønne arbejdspladser. Væksten i vindmølleindustrien er gået i stå, og fremtiden er usikker
Selv om Vestas i går måtte fyre 2.335 medarbejdere verden over, så har de danske virksomheder i vindmølle-industrien klaret sig relativt godt gennem krisen


 På Vestas tårnfabrik i Varde var kollegerne i går morges klokken halv ni samlet foran storskærmen. Her tonede den administrerende direktør frem, og hans besked var værre end forventet. Hele fabrikken Vestas Towers i Varde med 350 medarbejdere skulle lukkes.
En del af kollegernes øjne begyndte at flakke. Nogle sad bare og kiggede ind i sig selv. Sådan fortæller tillidsmand Per Damm.
»Det her er folks liv, nogle har været her i 40 år,« siger Per Damm om kollegerne, der før Vestas overtog fabrikken lavede skorstene.
Fyringerne af i alt 1.300 medarbejdere i Vestas danske afdeling illustrerer, hvordan regeringens plan om at skabe grønne jobs er under pres på grund af den økonomiske krise.
»Det føles som et enormt tilbageslag for den grønne teknologi,« siger Helle Thorning-Schmidt om fyringerne på Vestas.
Vestas har 5.300 ansatte i Danmark, hvoraf næsten en fjerdedel nu står til at blive fyret. I alt fyrer Vestas 2.335 medarbejdere verden over.
Også EU-Kommissionens formand, José Manuel Barroso, der ellers har rost det danske formandskab for at lægge vægt på at skabe vækst med særlig fokus på grønne job kommenterede i går fyringerne i Vestas.
»Lad os være ærlige, det er et tilbageslag, men det skal ikke skabe tvivl om vores vilje til at skabe grøn vækst,« siger José Manuel Barroso.
Fastholder omsætningen
I brancheorganisationen Vindmølleinustrien var fyringerne ventede. Administrerende direktør Jan Hylleberg beklager nedskæringerne, men mener, at det er et forståeligt resultat af den globale krise.
»Hvis man kigger på de danske virksomheder i vindmølleindustrien, så har de klaret sig relativt godt gennem krisen,« siger Jan Hylleberg, adm. direktør i Vindmølleindustrien.
Branchen har formået at fastholde omsætningen fra 2008 og frem. Selv om recessionen har bremset de tocifrede vækstrater, så omsatte branchen i 2010 for rekordhøje 55 milliarder kroner.
Også målt i antallet af beskæftigede har tallet ligget nogenlunde stabilt på 25.000 de seneste fire år. På trods af de annoncerede 1.300 fyringer i Vestas, mener cheføkonom i Vindmølleindustrien Sune Strøm ikke, at det nødvendigvis betyder en nedgang i antallet af beskæftigede i Danmark.
»Vi har de seneste år set store fyringsrunder, der ikke er gået ud over det samlede antal beskæftigede, blandt andet fordi mange fandt nye job inden for industrien,« siger Sune Strøm.
Usikkerhed på markedet
Det europæiske marked er det vigtigste for de danske vindmølleproducenter — en marked der først og fremmes tegnes af Vestas og Siemens Wind Power.
Branchen har været hårdt ramt af Spaniens økonomiske nedtur, fordi man her har skåret i subsidierne til vedvarende energi.
Også i Frankrig er der usikkerhed, fordi man her står over for at skulle tage en beslutning om en stor satsning på offshore vindenergi. I Danmark har den fremtidige energiplan været undervejs i flere år, og det er stadig usikkert, hvor aftalen lander. I USA er der tvivl om, hvorvidt støtteordningen til landbaseret vindenergi bliver forlænget.
»Vi står over for et beslutningsvakuum, der skaber stor usikkerhed på markedet lige nu,« siger Jan Hylleberg, adm. direktør i Vindmølleindustrien.
Energiaftalen
I den grønne tænketank Concito advarer direktør Thomas Færgeman mod at se fyringerne i Vestas som et udtryk for, at regeringens plan om grøn vækst har spillet fallit.
»Der bliver ikke fyret mere i den grønne sektor end i andre. Der bliver fyret overalt i Danmark, hvilket afspejler den globale recession,« siger Thomas Færgeman.
Samtidig understreger han, at den danske strategi om grønne job kun vil lykkes, hvis resten af verden forfølger ambitiøse klimamål. Eksempelvis kan den danske energiaftale, der i øjeblikket er til forhandling, få stor betydning for de danske vindmølleproducenter. Regeringen har foreslået 2.100 MW ekstra vindenergi frem mod 2020.
»Hvis energiforliget falder på plads, sådan som regeringens udspil har lagt op til, så udvider man markedet for vindenergi ganske betragteligt,« siger Thomas Færgeman.
Klima- og Energiminister Martin Lidegaard beklager fyringerne i Vestas i en mail til Information. Men han understreger samtidig, at alle internationale virksomheder er under pres.
»Det vigtigste, vi politikere kan gøre, er at føre en ambitiøs og offensiv klima- og energipolitik, der sikrer det grønne erhvervsliv så gode og stabile rammer som muligt. På den måde kan vi gøde jorden for den type erhvervseventyr, Vestas stadig repræsenterer,« svarer ministeren.
Han tror stadig på strategien om at skabe grønne job, men advarer:
»Vi må ikke være blåøjede, andre lande ser de samme muligheder. Skal investeringerne og jobbene lande i Danmark, så skal vi være modige og ambitiøse, og derfor skal vi skabe gode og klare rammevilkår nu.«

