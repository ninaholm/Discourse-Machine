Jurister: problematisk at lade ofre vidne først
Der er politisk stemning for at sætte ofres forklaringer i centrum i retssager ved at lade dem blive afhørt før den tiltalte. Næppe nogen god idé, lyder det fra Hjælp Voldsofre og Retspolitisk Forening


 Der er brug for at gøre ofrenes vej gennem retssystemet mindre belastende, mener Helle Hald, der er advokat og næstformand for foreningen Hjælp Voldsofre. Men at ændre på rækkefølgen af afhøringer i retssager kan være at gøre ofrene en bjørnetjeneste:
»At lade ofre vidne først styrker ikke nødvendigvis deres retsstilling,« siger hun. Umiddelbart er der ellers bred politisk stemning for, at det kan være en måde at sætte ofre mere i centrum i retssager, og i sidste uge afgav Strafferetplejeudvalget en betænkning om emnet og præsenterede et udkast til en lovændring, der vil give ofre mulighed for at vidne først. Strafferetsplejeudvalgets betænkning er en udløber af regeringens og Enhedslistens offerpakke fra 2012. I dag afgiver offeret som udgangspunkt forklaring efter den tiltalte og har derfor heller ikke mulighed for at overvære afhøringen af den tiltalte. Det må være op til en samlet politisk afvejning af fordele og ulemper om rækkefølgen af vidneudsagn skal ændres, skriver udvalget.
Socialdemokraterne ser stadig positivt på en ændring, fortæller retsordfører Trine Bramsen:
»Vi er bestemt positive over for, at ofre i særlige sager kan afhøres før tiltalte. Det har vi allerede indført i visse typer af sager – og vi er åbne overfor en udvidelse.«
Også Enhedslistens retsordfører, Pernille Skipper, vender som udgangspunkt tommelfingeren opad, men vil først have tid til at granske udvalgets betænkning: »Vi er som udgangspunkt positive over for at sætte ofret mere i centrum på denne måde,« siger hun.
Dansk Folkeparti ser også positivt på at give mulighed for at ændre på rækkefølgen, fortæller retsordfører Peter Skaarup: »Det vil være godt, at det er ofrets beretning, der kommer i centrum i retssagen,« siger han og peger desuden på, at jo tidligere offeret bliver afhørt, jo hurtigere kan vedkommende sætte en form for punktum.
Unødigt omfattende
Hjælp Voldsofre hilser den politiske bekymring for ofrene velkommen, men frygter at afhøringen af ofret kan blive unødigt omfattende og belastende, hvis den finder sted før tiltalte har afgivet forklaring, forklarer advokat Helle Hald: »Ved at lade forurettede vidne først risikerer man, at de skal afgive forklaring om en hel masse, der måske slet ikke er nødvendigt,« siger hun med henvisning til, at offerets forklaring kan blive helt eller delvist overflødiggjort, hvis tiltalte senere vælger at tilstå. Det er også en af de bekymringer, Strafferetsplejeudvalget rejser i sin betænkning:
»I nogle sager vil det vise sig, at forurettedes forklaring ikke eller kun i begrænset omfang var nødvendig, fordi tiltalte i sin efterfølgende forklaring helt eller delvis erkender forholdet,« skriver udvalget. Hvis rækkefølgen for vidneafhøringer ændres risikerer man også, at der kommer væsentlige ting frem under tiltaltes forklaring, som forurettede ikke kan kommentere, medmindre vedkommende genindkaldes, hvilket igen vil udgøre en yderligere belastning for offeret, advarer Helle Hald.
Advokat Bjørn Elmquist, der er formand for Retspolitisk Forening, er også skeptisk. Han understreger, at uagtet de gode intentioner med at sætte ofret mere i centrum, er det nu en gang den tiltalte, der er den centrale figur i en retssag, som netop handler om at fastslå tiltaltes skyld: »De argumenter, der er imod, er de vægtigste. Det er jo den tiltalte, der er den centrale figur i en retssag. Man skal selvfølgelig tage hensyn til ofret, men at bytte rundt på det vil give et besynderligt forløb, og tiltalte vil desuden kunne lade sin forklaring påvirke af ofrets forklaring.«

