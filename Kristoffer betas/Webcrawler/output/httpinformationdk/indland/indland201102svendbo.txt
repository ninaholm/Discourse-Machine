Svendborg har halveret antallet af nye førtidspensionister
I 2011 skal kommunerne tildele færrest muligt førtidspensioner, lyder ordren fra beskæftigelsesministeren. Hvad det betyder for landets svageste borgere, kan man få en idé om ved at besøge Svendborg Kommune. Her er antallet af nytilkendelser halveret over natten. Byens læger kalder det en katastrofe
Barbara Gudbjerg Eriksen lider af PTSD og fysiske skader. Men førtidspension er svær at få, når man bor i Svendborg Kommune.


 Barbara Gudbjerg Eriksen tager imod på den mudrede gårdsplads. Hun har lejet sig ind i en ombygget skurvogn på en gård nogle kilometer uden for Svendborg, derude hvor der kun er faretruende larm fra egnens landbrugsmaskiner. Barbara Gudbjerg Eriksen er 32 år og har PTSD i svært invaliderende grad - ligesom man kender det fra krigsveteraner. Og ligesom dem søger hun tilflugt i skovene eller på havet, når larmen og kravene fra omverden bliver for meget.
Indenfor i skurvognen er der stille. Barbara Gudbjerg Eriksen ser meget lille ud, som hun sidder på en skammel med benene trukket op under sig, mens hun roligt fortæller om et liv med adskillige livstruende ulykker, der har udløst de stærke traumer. Når hun sidder for sig selv, kan hun godt glemme, at der er noget galt. Men de seneste år er det blevet klart for hende, hvad andre har vidst i årevis. At hun aldrig vil kunne klare sig i et almindeligt arbejde.
»I starten ville jeg meget gerne i arbejdsprøvning. Men det nægtede jobcentret. De kunne se, at det var håbløst,« siger Barbara Gudbjerg Eriksen.
To gange har jobcentrets sagsbehandlere indstillet hende til førtidspension. Men Svendborg Kommune siger nej. Pensionsudvalget mener i modsætning til hendes læger ikke, at alle behandlingsmuligheder er udtømte.
Barbara Gudbjerg Eriksens historie er unik, men det er hendes skæbne i Svendborg Kommune ikke. Siden november 2009 har kommunen fra den ene dag til den anden mere end halveret antallet af tilkendte førtidspensioner.
I de første 10 måneder af 2009 blev der i gennemsnit tilkendt 22 førtidspensioner om måneden, og siden har antallet ligget på omkring 10 nye førtidspensioner om måneden.
Nu skal resten af landets kommuner se, om de kan gøre det samme. Et af beskæftigelsesminister Inger Støjbergs (V) fire mål for 2011 er nemlig, at jobcentrene skal begrænse antallet af førtidspensioner mest muligt. På den måde kan man få en idé om, hvad der venter resten af landets svageste borgere, ved at besøge Svendborg Kommune. Byens borgmester kalder det en økonomisk nødvendighed; byens læger kalder det en katastrofe.
Mere dokumentation
Svendborg er en gammel industriby, som har mistet mange ufaglærte arbejdspladser de sidste årtier. I 1997 lukkede Kellogg's Corn Flakes sin fabrik i byen, og i 1999 gik Svendborg Værft konkurs. Det peger flere på som en af forklaringerne på, at Svendborg gennem mange år har været en af de kommuner med flest førtidspensionister pr. indbygger. De sidste ti år er antallet af førtidspensioner steget endnu hurtigere, end det er i resten af landet.
I 2001 lå udgifterne til førtidspension pr. indbygger 17 pct. over landsgennemsnittet, og siden 2006 har udgifterne ligger omkring 40 pct. over landsgennemsnittet. Det betød tocifrede millionbeløb i uventede ekstraregninger til kommunen, og i efteråret 2009 besluttede byrådet at stramme op.
I et notat fra kommunen fremgår det, at alle fremover skulle arbejdsprøves, medmindre det var lægeligt dokumenteret, at det ville forværre borgerens lidelse.
Hvis der var gået lang tid siden sidste arbejdsprøvning, skulle folk af sted i en ny. Desuden skulle sagsbehandlerne sikre sig, at det var veldokumenteret, at alle behandlingsmuligheder var udtømte, og at der var tale om en varig nedsat arbejdsevne.
Panikanfald
Det var netop i slutningen af oktober 2009, at Barbara Gudbjerg Eriksen fik det første afslag på førtidspension. På det tidspunkt havde hun været sygemeldt i lidt over et år.
Sygemeldingen kom i sensommeren 2008, kort tid efter hun var blevet færdig på Den Frie Lærerhøjskole i Ollerup.
På højskolen havde hun en aftale om, at hun kunne gå og komme, som hun ville. Ellers følte hun sig indespærret i klasseværelset og løb sommetider ud i panik. Det føltes, som om hun genoplevede nogle af de mange nærdødsulykker, hun havde været ude for. En gang var hun under en vandretur med sin mor i Schweiz faldet ned i en kløft, hvor hun fik knust sit højre knæ. Det tog hende og moren tre dage at kæmpe sig hen til den nærmeste landsby for at søge hjælp.
Når panikanfaldene nu kom igen, tog hun sin kajak og roede ud på havet mellem de små øer i Det Sydfynske Øhav, indtil kroppen faldt til ro. Hun kunne bliver der i dagevis og overnatte hos bekendte på øerne eller på stranden, hvis de ikke var hjemme.
Alligevel fik hun sit diplom efter seks år på lærerhøjskolen, og hun troede, at hun nu kunne passe et rigtigt job. Efter sommerferien startede hun som pædagogmedhjælper på en institution for specialelever. Klasserne var små, og de børn, hun skulle hjælpe, var ikke så gamle.
»Så går det nok, håbede jeg. Jeg tænkte, at jeg var nødt til at arbejde. og så måtte jeg bare finde noget, jeg kunne holde til. Men jeg var ikke realistisk om, hvordan jeg havde det der,« siger Barbara Gudbjerg Eriksen. Efter otte dage fik hun et sammenbrud og blev sygemeldt. Hun startede i behandling hos en traumepsykolog, der gav hende diagnosen PTSD i svær grad.
I lægeerklæringen til jobcentret skrev han, at det var »tvivlsomt«, at hun nogensinde ville opnå andet end en »ubetydelig arbejdsevne«.
»Det kan forværre hendes tilstand at gå i gang med en arbejdsprøvning,« skrev han videre.
Det samme noterede Svendborg Kommunes lægekonsulent, og derfor blev Barbara Gudbjerg Eriksen aldrig arbejdsprøvet. I den psykiatriske speciallægeerklæring, som kommunen indhentede, blev der anbefalet medicinsk behandling. Den ville dog kun »i bedste tilfælde kunne medføre forbedret livskvalitet,« skrev psykiateren.
Alligevel gav Svendborgs pensionsudvalg i oktober 2009 afslag på førtidspension med den begrundelse, at hun ikke var blevet arbejdsprøvet, og at man endnu ikke havde forsøgt sig med medicin.
Også beskæftigelsesankenævnet afviste den efterfølgende klage med, at det ikke kunne »afvises, at en forbedret livskvalitet kan medføre et øget funktionsniveau og eventuelt en øget arbejdsevne«.
Længere ventetider
De skærpede regler for at få førtidspension i Svendborg kan aflæses direkte i beskæftigelsesankenævnets statistik.
I de første ni måneder af 2010 afgjorde nævnet 17 førtidspensionsklager fra Svendborg, i de foregående tre år var tallet fem klager om året. Alle faldt ud til fordel for kommunen.
Dertil kommer alle de syge borgere, der stadig venter på svar, fordi sagsbehandlingstiderne er blevet markant længere, siger praktiserende læge Frederik Kallan, der er formand for lægerne i Svendborg.
»Til at begynde med tænkte jeg, at det var et pænt stykke arbejde fra kommunens side. Men når man så ser, at det ikke fører til andet, end at folk ender på kontanthjælp, så kunne man måske have brugt kræfterne på noget bedre end alt den dokumentation,« siger han.
Som han ser det, bruger kommunen ikke arbejdsprøvninger og lægeerklæringer til at finde den rette hylde til folk. Ofte bliver sætninger i lægeerklæringerne i stedet klippet over, så man kan bruge dem til at give afslag, siger han.
En anden praktiserende læge i Svendborg betegner direkte de lange ventetider og de mange afslag som en katastrofe under opsejling, fordi de syge borgere mister deres sygedagpenge og i mange tilfælde ikke er berettiget til kontanthjælp. Jævnligt er der patienter i konsultationen, der bryder grædende sammen på grund af den behandling, de har fået i jobcentret. Lægen ønsker at være anonym af hensyn til sine patienter.
Patienter med brystkræft og kroniske smerter venter i årevis på afklaring, og i enkelte tilfælde har patienterne fået det endnu værre af at blive sendt i arbejdsprøvning, de ikke kunne holde til. En alvorligt syg patient nåede ikke at få afklaret sin situation, inden sygedagpengene ophørte efter et år. Lægen blev kontaktet af en socialrådgiver og bedt om attestere, at patienten sandsynligvis kunne vende tilbage til arbejdsmarkedet, da patienten ellers ville miste sine dagpenge og ikke være berettiget til kontanthjælp.
»De presser folk ud over det lægeligt forsvarlige. Det er et meget tydeligt mønster, at der ikke er tid til at få afklaret de syge borgere, og at jobcentrene går på kompromis med deres helbred. Det drejer sig ofte om mennesker, der har arbejdet hårdt og betalt deres skat, indtil de pludselig blev syge,« siger lægen.
Svendborg Netavis har skrevet om adskillige flere eksempler, og byens fagforeninger har over for byrådet fremført de samme klager over lange ventetider og nedværdigende behandling af deres syge medlemmer. Der er langtfra tale om enkeltstående tilfælde, siger læge Frederik Kallan.
»Vi er 42 praktiserende læger i kommunen, der alle sammen kan komme i tanke om et par patienter i den situation. Er det enkeltsager?« spørger han.
Brug for ro
Barbara Gudbjerg Eriksen har selv allieret sig med en ven, som er godt inde i reglerne. Ved i timevis at diskutere paragraffer med sagsbehandlerne har han tre gange fået forlænget hendes sygedagpenge, mens kommunen indhentede yderligere dokumentation i hendes sag.
Men efter lidt mere end to år på sygedagpenge, stoppede de endeligt 4. november sidste år, da pensionsudvalget for anden gang gav afslag på førtidspension.
I den seneste speciallægeerklæring fra juni 2010 stadfæster en ny psykiater diagnosen PTSD i svær grad.
»Patientens livskvalitet vil kun forringes ved anvendelse af farmakologiske midler, der vil påføre hende bivirkninger, men ingen væsentlig effekt,« skriver han.
»Der findes ikke yderligere behandlingsmæssige tiltag, der kan bedre tilstanden. (...) Tilstanden er stationær og funktionsniveauet varigt ophævet til et minimum,« lyder konklusionen med tilføjelsen, at Barbara Gudbjerg Eriksen selv under de mest fantasifulde skånevilkår ikke kan restitueres til arbejdsmarkedet.
Efterfølgende ringer sagsbehandleren til psykiateren, der uddyber, at det vil være til væsentlig skade for Barbara Gudbjerg Eriksens mentale helbred at stille krav om arbejdsprøvning. Men i afslaget gengiver pensionsudvalget ordret den samme begrundelse fra sidste afslag om, at medicin kan give bedret livskvalitet og eventuelt en øget arbejdsevne.
»På baggrund af ovenst. vurderes det, at det ikke er udelukket, også din alder taget i betragtning, at du vil kunne bedres, så det bliver muligt i samarbejde med Jobcenteret at gennemføre afklarende tiltag i forhold til fremtidig tilknytning til arbejdsmarkedet,« lyder kommunens konklusion.
Nu er Barbara Gudbjerg Eriksen på kontanthjælp, hendes sag er igen anket til beskæftigelsesankenævnet, og der er ikke iværksat et eneste afklarende tiltag, der skal hjælpe hende til at få det bedre.
Hun er også helst fri. Hun vil helst bare have ro til at leve, som hun kan. På et tidspunkt vil hun gerne gå og arbejde lidt frivilligt for dem, hun kender, måske hjælpe lidt til på gården og tage sig af de to heste, der står uden for hendes vindue og gumler halm. Så længe hun selv får lov at styre tempoet, for ellers går det galt igen.
Hun forstår godt, at Svendborg Kommune forlanger noget igen, når de giver penge ud, men hver gang de presser på, får hun det bare dårligere.
»Hvis jeg kunne noget, ville jeg gerne prøve. I praksis er det bare kørt meget langt af sporet. Lige nu har jeg bare brug for ro. Men de bliver ved med at stresse mig,« siger Barbara Gudbjerg Eriksen.

