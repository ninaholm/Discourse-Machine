1. maj-fest stod i krisens tegn
Oppositionen og fagbevægelsen kritiserede regeringen for at ignorere den økonomiske krise og foreslog nyt uddannelsestilbud til fyrede
-Regeringen har fejlvurderet krisen fra dag ét,- lød Villy Søvndals (SF) 1. maj-budskab. Her under morgenkaffen hos Dansk Metal i Horsens.


 Den økonomiske krise overskyggede en solbeskinnet 1. maj, hvor oppositionen og fagbevægelsen kritiserede regeringen for at sidde på hænderne i en tid, hvor tusindvis af danskere hver måned sendes hjem med en fyreseddel i hånden.
"I skal ikke tro på dem, der siger, at det egentlig er meget sundt, at arbejdsløsheden stiger lidt. Og I skal slet ikke tro på dem, der siger, at det er bedre at se tiden an, før vi handler. Vi har brug for handling nu, inden krisen bider sig fast. Det er nu, hvor håndværkere går ledige, at vi skal ordne daginstitutioner og skoler, der står og forfalder. Det er nu, vi skal modernisere de danske sygehuse og give de ældre tidssvarende plejehjem," sagde Socialdemokraternes formand, Helle Thorning-Schmidt, der indledte sine 1. maj-møder i Fritidscentret i Vestergade i Randers og sluttede i Fælledparken i København.
Her og nu foreslår Helle Thorning-Schmidt, at for eksempel fabriksarbejdere og slagteriarbejdere, der bliver ramt af ledighed, kan uddanne sig på dagpenge, hvis de tager en af de uddannelser, samfundet har mest brug for arbejdskraft indenfor - eksempelvis som skolelærer eller sygeplejerske.
Men mens Socialdemokraternes formand blev mødt med klapsalver fra de fremmødte rundt om i landet, var begejstringen mindre hos beskæftigelsesminister Inger Støjberg (V) og hos Dansk Folkeparti. 
Inger Støjberg mener, at de eksisterende ordninger er tilstrækkelige. Og undervisningsminister Bertel Haarder (V) opfordrer i stedet kommunerne til at oprette deltids- eller traineestillinger, så man kan arbejde og uddanne sig samtidig.
Drop gaverne
Ikke blot Socialdemokraternes formand, men også resten af oppositionens politikere, samt fagbevægelsen, kritiserer imidlertid regeringspartierne og Dansk Folkeparti for ikke at gøre nok for at lette på den økonomiske krise
LO's formand, Harald Børsting, opfordrede VK-regeringen til at droppe gaverne til erhvervslivet og tænke i pakker til den almindelige dansker:
"Regeringen siger godt nok, at den gør en masse. Men helt ærligt, er svaret virkelig at lave pakker til bankerne, pakker til erhvervslederne, men ingen pakker til den almindelige dansker? Faktum er og bliver, at mere end 1.500 danskere bliver arbejdsløse hver uge. Regeringens mange pakker til det ene og det andet vil i hele 2009 skabe færre end 8.000 job. Det svarer til, at hver gang, der bliver fyret 10 arbejdere, forsøger regeringen at skaffe job til én af dem," sagde Harald Børsting i sin 1. maj-tale.
SF's formand, Villy Søvndal, krævede i sin tale, at der skal sættes gang i offentligt og energivenligt byggeri.
"Regeringen har desværre fejlvurderet krisen fra dag ét. Den har stort set intet foretaget sig for at dæmme op for den galopperende arbejdsløshed," sagde en hæs og halsbetændelsesramt Villy Søvndal.

