Danmark får en fælles forskningsportal
Den har været længe undervejs, men nu er den klar - Danmark får sin egen forskningsportal, videnskab.dk


 Inden for de nærmeste dage vil man kunne klikke sig ind på hjemmesiden viden-skab.dk og læse forskningsnyheder fra hele den danske forskningsverden. Her vil omkring seks journalister opsamle og formidle de bedste historier fra universiteter og andre forskningsinstitutioner, fortæller chefredaktør på videnskab.dk, Vibeke Hjortlund, som lægger stor vægt på, at siden er bliver uafhængig:
"Vi er helt os selv, og vi vælger vores historier ud fra journalistiske kriterier, så der er ikke noget, vi skal bringe. På den måde er vi uafhængige af både Videnskabsministeriet og universiteterne." 
I de første tre år betales hjemmesiden primært af en finanslovsbevilling samt støtte fra flere forskningsråd. Der arbejdes på at finde en finansieringsmodel, der kan sikre bæredygtigheden på langt sigt. 
Norsk forbillede
Videnskab.dk har sit klare forbillede i den norske hjemmeside forskning.no, som har eksisteret siden 2002, og som hurtigt har vokset sig stor, og i dag har omkring 200.000 unikke besøgende om måneden - og er et almindeligt kendt brand i Norge.
Formanden for bestyrelsen for videnskab.dk og professor ved Syddansk Universitet Kirsten Drotner håber på en lignende succes for den danske side:
"Timingen er god, for der er en stigende interesse i forskning i samfundet. Og det er ikke alle, der har forudsætningerne og mulighederne for at læse i specialtidsskrifterne," siger hun. Den nye portal skal derfor skrives i et sprog, hvor de fleste kan være med:
"Der er fokus på den del af befolkning, der er ved at vælge livsbane, så vores målgruppe er de 15-24-årige," siger Kirsten Drotner, der også håber, at siden vil blive brugt i undervisningssammenhæng på landets gym-nasier.
Chefredaktør Vibeke Hjortlund understreger, at andre end de unge også skal læse med:
"Vi vil ikke kun have de unge som læsere. Men hvis vi kan pakke forskningen ind, så de synes, det er spændende, så tror jeg også, vi kan ramme bredt," siger hun.
Modsat forskning.no, som både skriver om norsk og international forskning, skal videnskab.dk prim-ært beskæftige sig med den danske forskningsverden:
"Vi kommer da også til at have udenlandske forskningshistorier, måske med en dansk kommentar på. Men vi er ikke sat i verden for at profilere udenlandsk forskning - vi er sat i verden for at promovere dansk forskning," siger Vibeke Hjortlund. Til gengæld vil alle videnskabens fagområder blive dækket, fortæller Kirsten Drotner:
"Videnskabsjournalistikken har ofte fokus på naturvidenskab, sundhed og teknik. Vi vil også dække forskning i humaniora og samfundsvidenskab og det brede samspil mellem forskningsområderne, så også på den måde bidrager portalen med noget nyt," siger hun.
Lang ventetid
Selv om timingen ifølge Kirsten Drotner er god, så har hjemmesiden dog ladet vente på sig. Helt tilbage i 2004 anbefalede 'Tænketanken vedrørende forståelse for forskning', populært kaldet Antorini-udvalget efter sin formand, Christine Antorini (S), at starte en forskningshjemmeside. Og alle, inklusive videnskabsminister Helge Sander (V), har været enige i, at idéen var god. Hvorfor der skulle gå fire år, før hjemmesiden blev en realitet, findes der ikke noget svar på:
"Vi forskere sadler jo sjældent samme dag, som vi rider. Det tager tid at få det i gang," siger Kirsten Drotner. Men tiden har ikke været spildt, understreger Vibeke Hjortlund:
"Det kan være svært at få sådan et projekt igennem systemet, og derfor har der været et lidt langt tilløb. Men det har også resulteret i et meget grundigt forarbejde," siger hun. Og nu er hjemmesiden klar til brug - den 22. april er der officiel åbning af portalen, men allerede inden for få dage, vil der ligge nyheder fra forskningsverdenen på videnskab.dk.


