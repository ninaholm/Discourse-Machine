'Der er ingen steder, hvor jeg kan få rådgivning'
Der skulle ti års ørkenvandring mellem skiftende sagsbehandlere og behandlingstilbud til, før Mariane Pedersens datter fik stillet den rette psykiatriske diagnose. Kommunalreformen har kun gjort tingene værre
Det var først sidste år, at Marianne Pedersens datter Randi — efter ti år som kastebold i det psykiatriske system — fik stillet sin endelige diagnose og kunne komme i en korrekt behandling.


 Det begyndte skævt og blev stadigt skævere.
Sådan kan man opsummere Marianne Pedersen og hendes datter, Randis, oplevelser med de kommunale og regionale psykiatriske behandlingstilbud, efter at Randi for ti år siden fik et sammenbrud, men som først blev diagnosticeret korrekt sidste år.
Som beskrevet i Information i går, er en række psykiatribrugere kommet i klemme efter kommunalreformen i 2007, fordi de store kommuner og regionerne ikke kan blive enige om de rette behandlingstilbud. Marianne Pedersens datter er en af dem.
»Jeg har ikke det overblik, der skal til for at sige, hvorfor men jeg har haft meget få gode oplevelser på min datters vegne. I ti år har vi måtte spille på gehør og så håbet om, at vi til sidst ramlede ind i en god sagsbehandler, der havde de rette muligheder for at hjælpe. Og med de mange sammenlægninger og omstruktureringer, der er sket, så er der blevet længere og længere mellem den slags sagsbehandlere,« siger Marianne Pedersen, der er socialpædagog og bor i Kirke Helsinge i det, der engang hed Gørlev Kommune, men som i dag hører under Kalundborg.
Selvmordstanker
I dag ved hun, at hendes i dag 33-årige datter, Randi, lider af en skizotypisk sindslidelse med borderline personlighedsforstyrrelse. Den viste sig første gang for ti år siden, da Randi var optaget på sit drømmestudie, engelsk, på Københavns Universitet. Da hun skulle op til sin første eksamen, fik hun et sammenbrud og endte med at droppe helt ud af studiet.
»Hun endte med at mure sig inde på sit værelse og havde selvmordstanker og tvangstanker om at begå selvmord. Hun sad ved sin computer og havde kun kontakt til omverdenen via computeren,« husker Marianne Pedersen.
Københavns Kommune, som Randi på dét tidspunkt havde adresse i, gjorde ikke noget andet end at give hende kontanthjælp. I starten gik hun til psykiater uden mange andre fremskridt end størrelsen på de doser medicin, hun fik udskrevet. Og heller ikke en senere psykiater var til megen hjælp.
Først da hun flyttede hjem til sin mor i Gørlev Kommune, begyndte der at blive taget hånd om at hjælpe hende for alvor. Men samtidig begyndte en lang kamp for at finde det rette behandlingstilbud til hende.
Så kom reformen
»De tog pænt imod hende og tilbød at betale for psykolog-bistand og det får hun også forlænget et par gange. Men så ryger vi ind over 2007 og kommunalreformen og efter et lille års tid er der en i økonomiafdelingen, der siger: Nu må det da vist også være nok. Og vi orkede ikke at tage kampen. På det tidspunkt var min datter allerede på anden eller tredje sagsbehandler,« siger Marianne Pedersen.
Randi kom dog i behandling på et særligt center i Slagelse for unge med psykiske problemer. Her var der en lille gruppe, der ligesom hende havde problemer med sociale fobier.
Men Randi fik konstateret spiserørsbrok og var i en længere periode ude af stand til at tage til Slagelse. Så efter et år blev det tilbud stoppet. Og så skiftede hun sagsbehandler igen.
»Det er som en dyne at slå i. Man ved ikke, hvad ens rettigheder er, og hvem man skal tale med, og kender ikke systemets gang. Man får ingen oplysninger om, hvad man kan gøre kun hvad de stikker ud, og så er der en vejledning i, at man kan anke afgørelsen,« siger Marianne Pedersen.
Nu blev Randi henvist til et nyt sted, der var gearet til unge, og hvor der var tilknyttet små 50 brugere på skift, og hvor hun blev afhentet en stor hjælp for én, der har angst for at benytte offentlige transportmidler.
Men efter et halvt år blev behandlingstilbuddet flyttet og kort tid efter lavet helt om.
»Der skulle ikke længere være 50, men 150 tilknyttede. Og nu var det ikke længere for unge med sociale fobier, men alle mulige inden for socialpsykiatrien. Så var det ligesom lukket.«
Hjælper at blive vred
Randi forsøgte nu at blive henvist til et behandlingssted i Gentofte men blev afvist, fordi hendes tilstand var for alvorlig. Og på det psykiatriske daghospital i Slagelse fik hun det svar, at hendes problemer ikke var noget, de kunne klare.
»Hun kunne ikke engang blive skrevet på en venteliste. Og så blev jeg heldigvis rigtig, rigtig vred,« siger Marianne Pedersen.
Hun tog selv kontakt til Regionshuset i Ringsted, der lyttede til kritikken og endte med at få sat i værk, at Randi kunne starte på Dagklinikken i Roskilde et behandlingssted under Region Sjælland for patienter med personlighedsforstyrrelser, angst, fobier og andre ikke-psykotiske lidelser.
Det var først her, sidste år, at Randi Pedersen fik stillet sin endelige diagnose og kunne komme i en korrekt behandling.
Og samtidig kunne en ny sagsbehandler i kommunen endelig hjælpe hende videre. Randi bestod i foråret et forkursus til en uddannelse som 3D-animator og skal formentlig starte på uddannelse til september.
»Tingene nåede at blive værre og værre i årevis, fordi min datter ikke for længst fik den hjælp, hun havde brug for. Og det blev kun værre efter kommunalreformen. Når jeg har problemer med at forstå det, som min datter skal igennem, så har jeg ikke længere nogen steder, jeg kan få rådgivning. Det er ikke, fordi jeg vil tage æren men hvis ikke jeg havde haft de ressourcer, jeg har haft, så tror jeg ikke, at min datter var endt der, hvor hun er i dag. Og det har jeg det egentlig forfærdeligt med at tænke på,« siger Marianne Pedersen.

