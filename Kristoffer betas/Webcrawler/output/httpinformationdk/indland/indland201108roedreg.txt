En rød regering vil rette op på Rønns løftebrud over for irakere
Oppositionen vil efter et valg give afviste irakere den økonomiske støtte, som VK-regeringen lovede at give i en aftale fra 13. maj 2009 med den irakiske regering. Dagen efter brød VK aftalen


 Hvis magtbalancen skifter efter valget, vil en ny rød regering give afviste irakiske asylansøgere, som frivilligt rejser hjem, en særlig støtte med sig. Det drejer sig om den økonomiske og uddannelsesmæssige støtte, som VKO i 2009 lovede den irakiske regering at give de afviste irakere. En støtte, som tidligere integrationsminister Birthe Rønn Hornbech trak tilbage umiddelbart efter indgåelsen af aftalen.
»Danmark har indgået en aftale med Irak om en særlig støtte, og det skal vi leve op til,« siger integrationsordfører for Socialdemokraterne, Henrik Dam Kristensen, og bakkes op af både Radikale Venstre og Enhedslisten.
Oppositionens tilkendegivelse kommer, fordi den tidligere danske diplomat Flemming Pradhan-Blach, som var med i forhandlingerne med den irakiske regering i Bagdad, i en ny bog bekræfter, at støtteordningen specifikt blev fremhævet over for den irakiske regering som en væsentlig del af hjemsendelsesaftalen: »Birthe Rønn besluttede ophøret af denne støtte, som jeg har forstået det, dagen efter at aftalen var underskrevet mellem Irak og Danmark. Vi vidste ikke under forhandlingerne, at støtten ville ophøre,« siger han i bogen, som udkommer i dag, og som er skrevet af Esben Geist og journalist ved Information Anton Geist.
Oppositionen er derfor ikke i tvivl om, at VKO brød sin aftale med den irakiske regering, da Birthe Rønn Hornbech den efterfølgende dag trak støtteordningen tilbage uden at gøre den irakiske regering opmærksom på det.
»Det var et klokkeklart løftebrud. Derfor skal støtteordningen selvfølgelig gennemføres straks, så de afviste irakere kan få den støtte, som VKO har lovet,« siger politisk ordfører for Enhedslisten, Johanne Schmidt-Nielsen.
Hverken tidligere integrationsminister Birthe Rønn Hornbech eller hendes efterfølger, Søren Pind, ønsker at kommentere sagen.

