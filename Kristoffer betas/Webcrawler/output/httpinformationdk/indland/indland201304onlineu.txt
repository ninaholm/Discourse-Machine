Er onlineundervisning fremskridt eller fremmedgørende?
KU fordobler antallet af studerende, når universitetet lancerer onlinekurser til efteråret, for pludselig er hele verden potentielle studerende. Men er viden via skærm god viden? Debatten om netundervisning er polariseret – med maskinstormere i den ene lejr og fremskridtsforherligere i den anden


 Der er dem, der ubetinget elsker det. Ideen om, at man kan sidde i Swaziland og få undervisning via nettet af en af verdens førende professorer inden for sit felt på eksempelvis det amerikanske universitet Stanford. Fortalerne ser det som en globaliserende og klasseudlignende uddannelsesform, hvor unge – uden penge til studieudgifter eller den rette familie til at understøtte sig – kan udnytte deres endnu ikke raffinerede akademiske potentiale.
Så er der de folk, der er mindre begejstrede. Uddannelsesdebattører, der fremhæver fjern i ordet fjernundervisning og ser onlinekurser som fremmedgørende. Undervisning, der umuligt kan erstatte den fysiske oplevelse af at befinde sig i auditoriet med kaffeduft og lyden af noterende medstuderende.
Men måske behøver debatten ikke tegnes så kontrastfyldt op, påpeger forsker Jeppe Bundsgaard fra Danmarks Pædagogiske Universitetsskole ved Aarhus Universitet, der har beskæftiget med sammenhængen mellem IT og læring. Han ser hverken onlineundervisning – også kaldet Massive Open Online Course (MOOC) – som klasseudlignende eller som den akademiske verdens endeligt:
»Der er en tendens til, at man nærmest fremhæver internetundervisning som kommunisme, hvor alle verdens borgere har råd og adgang til den bedste undervisning på verdensplan,« siger Jeppe Bundsgaard.
»Men det afhænger jo fuldstændigt af, hvilken undervisning man udbyder. Hvis man leverer gratis, men til gengæld mellemgod undervisning til afrikanske studerende, kan man jo godt diskutere, hvorvidt man bryder med klasseskel og undervisningsforskelle imellem verdensdele,« siger han.
Ifølge Bundsgaard kan onlineundervisning under alle omstændigheder ikke stå alene, men fungerer glimrende som supplement til de studerende.
Ikke folkelige kurser
På både Danmarks Tekniske Universitet (DTU) og Københavns Universitet, der for nylig har lanceret gratis onlinekurser, regner man ikke i første omgang med, at tilbuddet skal bruges til andet end et supplement for både danske og internationale studerende, der har et forudgående kendskab til det emne, kurset berører:
»Det bliver de folk, som har en forudgående interesse og viden på området, som bruger det til videre- eller efteruddannelse. Kurserne satser ikke mod den meget brede, folkeuniversitære tilgang. Den helt folkelige tilgang har vi ikke endnu,« siger professor og viceinstitutleder Flemming Konradsen, der er ansvarlig for et onlinekursus om globale sundhedsudfordringer, der allerede nu har fået cirka 6.000 tilmeldinger.
Meget tyder på, at onlineundervisning står over for sit store gennembrud i Danmark, eftersom Københavns Universitet og DTU har lanceret kurser gennem den internationale formidler Coursera, der også agerer som bindeled mellem verdens internetstuderende og mange prominente universiteter på verdensplan.
På Københavns Universitet er det allerede en succes, universitetet får som minimum fordoblet antallet af studerende, da 40.000 ifølge rektor Ralf Hemmingsen allerede har tilmeldt sig, og institutionen forventer en tilmelding på cirka 100.000. Til sammenligning er 38.000 studerende i dag tilknyttet universitet.
Tendensen gør sig ligeledes gældende i andre lag af det danske uddannelsessystem. Tal fra tidligere på året viste, at langt flere tager HF-fag over internettet. Ser man på Københavns VUC alene, meldte over 3.000 unge sig til en HF-eksamen i 2012, hvilket er 40 pct. flere end året før.
One size fits all?
På DTU, hvor kurserne allerede kører, ser man primært onlineundervisning som et supplement, men dekan Martin E. Vigild fremhæver kursernes evne til at inddrage de studerende:
»Vores kurser skal ikke tænkes som fjernundervisning, hvor man sætter et videokamera op i et auditorium og sender det hele ud. Vi arbejder på at udvikle en tjeneste, hvor de studerende kan række fingeren op, ligesom vi opfordrer til gruppearbejde, selv om man får undervisning over nettet,« siger han.
Som med så mange andre debatter om internettets fordele og ulemper er debatten for eller imod internetundervisning primært foregået i USA, hvor højlydte stemmer har diskuteret undervisningsformen gennem de seneste år. Her kommer ordene fra en modstander:
»Med hver en klasse vi underviser, skal vi lære fra de mennesker, der sidder foran os. Vi skal kende dem intellektuelt, hvem er de som mennesker, og hvad kan vi gøre for at hjælpe dem med at vokse. At undervise er et spørgsmål om dialog ... Onlineundervisning er en one size fits all-bestræbelse. Det er en monolog og aldrig en oprigtig dialog,« skrev underviser på Virginia University Mark Edmundson på New York Times’ debatsider sidste år. Inden længe blev hans opråb forsøgt overdøvet af internetdebattøren, forfatter og underviser i sociale og økonomiske effekter af internetteknologi Clay Shirky. På sin blog kritiserede han Edmundsons fremstilling af undervisning, der ifølge Shirky blev skitseret, som den findes i de færreste klasser på de mest fornemme universiteter:
»Han tænker på den mest intime seminar-baserede form for undervisning og spørger: ’Hvorfor ville nogen tage et onlinekursus, når de kan købe sig til en bedre uddannelse?’«
Samme budskab lyder fra DPU-forsker Jeppe Bundsgaard:
»Jeg tror, jeg lærte mest i kantinen, når vi efter forelæsningen satte os ned og diskuterede, hvad vi lige havde hørt. Derfor skal man slå koldt vand i blodet, før man forestiller sig, at onlineundervisning nu sikrer, at den hellige gral er velforvaret.«
 

