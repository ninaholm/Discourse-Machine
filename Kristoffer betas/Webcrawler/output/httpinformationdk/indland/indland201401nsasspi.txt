NSA’s spionage ved COP15 vækker international harme
Det burde ikke ske i demokratiske lande og bryder med diplomatiske grundprincipper, siger klimaeksperter og NGO’er om afsløringen af, at NSA spionerede mod andre landes forberedelser til COP15 i København
 
	NSA spionerede mod Danmarks og andre landes forberedelser til COP15 i København i december 2009. Det viser lækkede dokumenter fra Edward Snowden


 
	COP15-klimaforhandlingerne i København kan meget vel komme til at stå tilbage i historien som den begivenhed, hvor det internationale samfund forpassede chancen for at afværge katastrofale klimaforandringer. Ikke mindst i lyset af de seneste oplysninger om forhandlingerne.

	Det mener Kumi Naidoo, der er direktør for Greenpeace International.

	»Afsløringerne af NSA’s spionaktiviteter er endnu et hæsligt kapitel i den temmelig slibrige historie om, hvordan politisk hasardspil, mistillid og ond tro kom til at berøve verden den retfærdige, ambitiøse og retligt forpligtende traktat, som der er desperat brug for, hvis klimakaos skal afværges,« skriver Kumi Naidoo i en e-mail til Information.

	Information afslørede i går, at den amerikanske efterretningstjeneste NSA spionerede mod Danmarks og andre landes forberedelser til COP15 i København i december 2009. Den afsløring er baseret på et dokument fra NSA-whistlebloweren Edward Snowden, som Information har fået adgang til.

	Dokumentet afslører desuden, at tjenesten planlagde at fortsætte spionagen under selve forhandlingerne i Bella Center.

	Men USA burde have holdt sig til spillereglerne, mener Kumi Naidoo:

	»Hvis NSA virkelig ønsker at indsamle efterretninger om klimaforandringer, behøver de bare at kigge ud af vinduet. Og hvis Obamas hold af forhandlere ønsker at kende andre regeringers positioner, burde de holde sig til det internationale diplomatis grundprincipper og tale med deres modparter, ikke udspionere dem.«

	Jake Schmidt, klimadirektør for den amerikanske miljøorganisaiton, Natural Ressources Defense Council, kalder spionage under klimatopmøder for ukonstruktivt.

	»Vi håber, at alle lande forstår, hvad det går ud på – at hæve sig over nationalegoistiske interesser og finde en løsning, som gavner vores planet,« siger Schmidt, der var med på COP15-mødet i København.

	»Spionage af den type, som NSA angiveligt skal have foretaget i København, kan betyde, at de enkelte delegationer bliver mere tilbageholdende i private samtaler med modparter. Og det er ofte i den situation, man sammensmeder et kompromis.«

	Oprørende

	I NSA-dokumentet omtales desuden en rapport fra sidst i november 2009, hvor NSA »detaljeret redegør for Kinas bestræbelser på at koordinere sin position med Indien og sikre at de to ledere af udviklingslandene arbejder hen imod det samme resultat.«

	Sunita Narain, der er direktør for det indiske Center for Videnskab og Miljø, er »oprørt« over afsløringerne: »Det understreger endnu engang, at det ikke var forhandlinger om klima, men om økonomi. Der var meget på spil for USA. Det er en af grundene til, at forhandlingerne ikke rykker fremad i dag,« siger Sunita Narain.

	Til den britiske avis The Guardian bander den forhenværende indiske klimaminister Jairam Ramesh over USA’s overvågning og spørger, hvorfor »fanden« amerikanerne overvågede landene.

	Janos Pasztor, der er tidligere toprådgiver om klimaspørgsmål for FN’s generalsekretær Ban Ki-moon før og under COP15, er også kritisk over for NSA’s ageren.

	»Min personlige holdning er, at så længe overvågning er til for et lands sikkerhed og dets befolkning, er det nok noget, man bliver nødt til at gøre. Jeg kan ikke lide det, men verden er ikke perfekt,« siger Janos Pasztor, der i dag er politisk og videnskabelig direktør hos Verdensnaturfonden.

	»Men når det går videre end det – som i den her sag – så er det fuldstændigt uacceptabelt. Og ærligt talt forventer jeg af demokratiske lande, hvor der er en vis gennemsigtighed, at disse ting ikke sker. Men det gør de altså,« siger han.

	Skidt for tilliden

	Selv om Janos Pasztor fordømmer NSA’s overvågning, så tog han allerede som FN-rådgiver sine forholdsregler, fordi han var overbevist om, at hans telefon eksempelvis blev aflyttet. Han vil ikke gå nærmere ind på detaljerne om, hvordan han beskyttede sig mod overvågning, men siger samtidig, at det ikke betød, at »vi blev nødt til at mødes på forskellige cafeer hele tiden«.

	»Men vi var bestemt forsigtige,« siger han.

	Den tidligere leder af FN’s klimasekretariat, Yvo de Boer, var en af de absolutte nøglepersoner ved COP15-forhandlingerne. Han siger til Information, at han ikke »direkte« har kendskab til, om NSA spionerede før og under COP15.

	Han vil derfor ikke udtale sig konkret om NSA-dokumenterne, som Information har haft adgang til, men han vil gerne kommentere på, hvad spionage generelt kan betyde for sådanne klimaforhandlinger i fremtiden.

	»Hvis folk føler sig overvåget og har mistanke om, at information bliver indsamlet uden deres viden, er det meget skidt for tilliden i sådanne processer,« siger Yvo de Boer.

	»Det betyder for eksempel, at folk bliver meget mere påpasselige med, hvordan de forhandler. Det er en skam, for klimaforhandlinger er så komplekse, at de kræver, at man forstår de forskellige landes ståsteder ordentligt, og at det kan ske i en tillidsfuld atmosfære,« siger han.

	Præsident Barack Obama har flere gange i forbindelse med debatten i USA om NSA’s aflytning i udlandet peget på, at det ville være naivt at tro, at andre lande ikke gør det samme.

	Samme argument kunne gælde for internationale topmøder, men det afviser Alden Meyer, der er klimadirektør for den amerikanske organisation Union of Concerned Scientists.

	»Selvfølgelig er det normalt, at diplomater på klimatopmøder indsamler efterretninger om andre landes forhandlingsposition. Det sker på mange forskellige måder. Men det bliver noget helt andet, når deres private kommunikation bliver opfanget i Bella Centret. Formodningen er jo, at NSA lyttede til samtaler indenfor delegationer og mellem delegationer,« siger Meyer.

	I en skriftlig kommentar skriver daværende COP15-minister Connie Hedegaard (K) om afsløringen af NSA:

	»Jeg kan kun sige, hvis det er sandt, så er det naturligvis oprørende.«

