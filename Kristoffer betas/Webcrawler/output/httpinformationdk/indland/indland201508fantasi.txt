Et fantasiland uden kvinder
14.000 danske navne er blevet sat i forbindelse med lækagen fra datingsitet Ashley Madison. Nu viser det sig, at de med al sandsynlighed næsten alle er mænd


 Ashley Madisons forjættede land viser sig at være noget mere dystopisk, end nogen havde forestillet sig. Til læsere, der ikke umiddelbart reagerer på navnet Ashley Madison, er det først og fremmest på sin plads at ønske tillykke. Ashley Madison er nemlig en canadiskbaseret onlinedating-virksomhed målrettet gifte borgere, der ønsker lidt mere spræl i forholdet. Virksomhedens slogan er »Livet er kort. Hav en affære«, og siden 2001 har det været et overordentligt succesfuldt socialt medie, der ifølge SimilarWeb har mere end 124 millioner månedlige besøg.
Det er der jo som sådan ikke noget odiøst i, men for et par måneder siden stjal en hackergruppe Ashley Madisons kunders personlige data – navne, e-mails, adresser, kreditkortoplysninger, seksuelle fantasier – og truede med at frigive hele molevitten.
Læs også: Hvor stopper retten til privatliv?
Lækket skete drypvist gennem juli og august, og det er blandt andet kommet frem, at op mod 14.000 danskere er omfattet af lækagen.
Da Impact Team, som hackergruppen kalder sig, offentliggjorde dataen, hævdede de, at »tusinder« af kvinders profiler var falske, og efterfølgende beskrev en række medier, at op mod »90-95 procent« af dem var falske. Men ingen gjorde sig den ulejlighed at undersøge tallene nærmere.
Så den amerikanske journalist Annalee Newitz downloadede al dataen og analyserede den for at finde ud af præcis hvor mange virkelige kvinder, der brugte Ashley Madison, og hvem de var.
Ret hurtigt gik det op for hende, at Ashley Madison ikke ligefrem var det ryggesløse vidunderland for utro mænd, som mange gik og troede. Det var ikke engang et unfair spil bestående af uforholdsmæssigt mange mænd, der konkurrerede om færre kvinders gunst.
Betalte for en fantasi
I virkeligheden var det som et science fiction-fremtidsunivers, hvor alle Jordens kvinder er døde, og nogle Dilbert-agtige ingeniører har skiftet dem ud med nogle billige og ret dårlige robotter.
Det skriver hun på bloggen Gizmodo, hvor hun har offentliggjort sine undersøgelser.
»Disse millioner af Ashley Madison-mænd betalte for at komme i forbindelse med kvinder, der så ud til at have lavet en profil, men som så simpelthen aldrig brugte den igen. De var flikket af robotter og blaserte admins,« skriver hun.
Hun har undersøgt IP-adresser og sammenlignet brugernavne for at finde ud af, om de har været skabt af robotter. Og jo grundigere hun undersøgte disse 5,5 millioner profiler, des tydeligere blev det, at ingen af dem nogensinde havde kommunikeret med mænd på sitet – endsige overhovedet brugt sitet efter de havde lavet profilen.
Alle hendes undersøgelser ligger altså tilgængelige på Gizmodo, og det er underholdende læsning. I hvert fald hvis man ikke har noget i klemme. For eksempel kan man se, at 11.030.920 mænd har brugt Ashley Madison-chatsystemet – men at kun 2.409 kvinder har chattet. En anden graf viser, at 20.269.675 mænd har tjekket nye beskeder på deres konto mindst en gang. Det samme har kun 1.492 kvinder gjort.
Der er en stor sandsynlighed for, at kun omkring 12.000 af profilerne – ud af de mange millioner – tilhørte ægte, virkelige kvinder, der har været aktive brugere af Ashley Madison, skriver Annalee Newitz på bloggen.
»Når man ser på dataen, er det svært at benægte, at det absolutte flertal af de mænd, der har brugt Ashley Madison, ikke havde en affære,« skriver hun.
»De betalte bare for en fantasi.«

