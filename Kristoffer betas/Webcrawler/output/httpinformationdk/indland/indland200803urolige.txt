Urolige vælgere tipper ikke balance
Socialdemokraterne forsøger at tænke langsigtet og strategisk frem for at lade sig løbe over ende af mediestorme og pludselige udsving i meningsmålingerne, for at formkurven ikke skal toppe for tidligt
Villy Søvndals grove retoriske udfald under Muhammed-krise og brand-i-gaden har øget Helle Thorning-Schmidts spillerum og givet hendes hårde linje i udlændingedebatten øget troværdighed


 Selv om SF i de seneste målinger vokser og synes tæt på at være lige så stort som Socialdemokraterne, er der næppe tale om noget voldsomt eller stabilt holdningsskred hos vælgerne.
Det karakteristiske for det danske politiske landskab er, at styrkeforholdet mellem blokkene har været bemærkelsesværdigt stabilt siden 2001. Men samtidig er en stor gruppe urolige vælgere blevet synlig.
En frisk opgørelse fra Gallup, offentliggjort mandag, viser, at 13 pct. eller næsten en halv million vælgere har skiftet parti siden valget for kun tre måneder siden:
"Det ser ud som om, at der er en forholdsvis stor gruppe vælgere, der bevæger sig forholdsvist nemt og gnidningsfrit mellem Socialdemokraterne, de radikale og SF," siger professor i politisk videnskab Jørgen Goul Andersen.
For mange af de bevægelige vælgere har også Ny Alliance været en mellemstation. Men det gælder for de urolige vælgere, at de udløser større skred i meningsmålingerne mellem valgene end på valgdagen.
Ser man på det seneste gennemsnit over meningsmålingerne i februar, har forskydningerne siden valget og måneden før været marginale. VKO står til 91 mandater ud af 175 eller 51,2 pct. af stemmerne. I 2001 fik VKO 52,2 pct. og i 2005 52,3 pct.
Valget i 2001 bragte et skifte, fordi de fremadstormende partier Venstre og Dansk Folkeparti åd sig ind på de svækkede socialdemokraters kernevælgere, men samtidig tabte Socialdemokraterne til SF og de radikale. 
I 2005 vandt de radikale yderligere ind på S-vælgerne, mens VKO-flertallet bestod intakt.
Og i 2007 var det så SF, der erobrede vælgere fra både S og R, mens VKO-flertallet igen overlevede intakt trods et nyt 'borgerligt' parti på banen.
Arbejderregering
Med Foghs og Kjærsgaards erobringer i det socialdemokratiske bagland er den siddende regering en arbejderregering. Et massivt flertal på to ud af tre privatansatte arbejdere støtter den borgerlige regering.
Siden 2005 har også et klart flertal af arbejdsløse og modtagere af overførselsindkomster stemt borgerligt.
Derimod har de offentligt ansatte i stort omfang samlet sig bag SF, Socialdemokraterne og de radikale, men det er i sær offentligt ansatte med en studentereksamen. 
Blandt de kortuddannede og lavtlønnede offentligt ansatte står Dansk Folkeparti og Venstre ganske pænt, og så skal det vise sig, om det holder henover et regeringsindgreb i en sundhedsstrejke.
SF var oprindeligt - som barn af DKP - et ægte arbejderparti, men der er stort set ingen arbejdervælgere tilbage i partiet. 
Mens Venstre har flere arbejdervælgere end Socialdemokraterne, har Dansk Folkeparti tre-fire gange så mange arbejderstemmer som SF.
Og trods SF's nye fremgang tror Goul Andersen ikke rigtig på, at partiet kan ændre afgørende ved dette mønster.
Regeringsindgreb
Med finanslovforliget onsdag har regeringen foreløbigt lagt en række pligtopgaver, inklusive stærkt formindskede udgaver af kvalitetsreform og jobskabelsesindsats, bag sig.
Al fokus samler sig nu om overenskomstsituationen, der vanskeligt kan undgå at ende i en konflikt. 
Og et stort og kritisk spørgsmål bliver, om Socialdemokraterne er rede til at stå bag et regeringsindgreb.
De socialdemokratiske tab til SF i de to seneste målinger har fået noget nær samtlige medier og kommentatorer til at udråbe en ny krise for Helle Thorning-Schmidts parti, og presset mod Thorning har formentlig været med til at hindre, at partiet kunne været gået med i forlig om jobskabelse og finanslov, selv om regeringen bestemt heller ikke har gjort det nemt ved at kræve dagpengestramninger og tvangsopsparing på statslige budgetter.
Men op til årsskiftet forberedte S-ledelsen sig helt klart på at skulle medvirke ved et overenskomstindgreb, da Thorning med lidt for stor begejstring tog imod finansminister Løkke Rasmussens beskedne 'fremrykning' af ekstramidler til den offentlige lønpulje. 
Men mediepresset mod Thorning, der hurtigt giver uro i folketingsgruppen, kan måske tvinge Thorning til at lade Fogh, Kjærsgaard, Khader og de radikale om at klare et indgreb alene.
S på sidelinjen
Imidlertid vil det være en problematisk udstilling af, at Socialdemokraterne er anbragt på sidelinjen, når det gælder det danske arbejdsmarked. LO-toppen og andre dele af fagbevægelsen ønsker ikke 'kommunist-Dennis' fra FOA belønnet for sin illoyale politisering af lønkampen.
Hovedparten af fagbevægelsen har jo faktisk forhandlet løsninger på plads.
Et indgreb vil givetvis også indeholde et oplæg til en lønkommission, som på længere sigt kan justere balancerne mellem forskellige grupper af offentligt ansatte og de private. Skal S stå udenfor et sådant projekt, som fagbevægelsen vitalt vil have interesser i?
Men meget vil afhænge af, hvor massivt overenskomstresultaterne bliver stemt ned af medlemmerne og om, hvordan befolkningens sympati udvikler sig under en konflikt, der hurtigt kan blive ganske upopulær, hvis basale velfærdsfunktioner rammes, og børn, ældre og syge kommer i klemme.
Drypvise udspil
Indtil videre forsøger S-ledelsen at have is i maven. Man glæder sig stille over, at Villy Søvndals grove retoriske udfald under Muhammed-krise og brand-i-gaden har øget Thornings spillerum og givet hendes hårde linje i udlændingedebatten øget troværdighed.
Og forbereder så en række mere principielle udspil, der skal komme drypvis, men senere samles op i et hele, som skal tegne Thornings bud på en moderne S-politik.
I de kommende måneder vil der komme udspil om 'den nye ulighed' - også fordi netop Socialdemokraterne har behov for at præcisere sin kritik af den eksisterende vækst i ulighed, der reelt først og fremmest er resultatet af en konjunkturfremgang, som er aftagende, og som kun kan ændres mærkbart ved en ny boligbeskatning, som partiet bedyrer, man ikke har på programmet.
Der vil også komme et udspil, som skal vise mellemlagene, at velfærds-Danmark er deres ved at understrege, at velfærden skal være finansieret og økonomisk bæredygtigt, og at moderne velfærd rummer valgmulighederne, så mellemlagene kan få fleksibelt udbytte af dem.
Formkurven
S-ledelsen søger at fastholde, at det er helt afgørende at tænke langsigtet strategisk frem for at lade sig løbe over ende af mediestorme og pludselige udsving i målingerne, specielt tidligt i valgperioden. 
I 2006 under den første Muhammed-krise kom S under 20 procent, men seks måneder senere var S over 32 procent, og Thorning så ud til at skulle slå Fogh. 
Poul Nyrup Rasmussen, der ofte var plaget af dårlige målinger mellem valgene, bemærkede tidligt i sin karriere, at 'Ellemann-Jensens formkurve toppede for tidligt', og det havde han jo ret i. Måske gælder det også Villy Søvndals.


