’Danmark skiller sig voldsomt ud’
I debatten om ulighed er Danmark et særtilfælde, fordi både lighed og skatter er højere, mener overvismand Hans Jørgen Whitta-Jacobsen. Tal fra Thomas Pikettys ulighedsdatabase viser, at den rigeste ene procent af danskerne tjener mindre end i de fleste andre lande
 
	Selv om forskellen mellem rig og fattig er vokset et smule i Danmark, er vi relativt lige i Danmark, hvor vi ikke har oplevet den samme stigning i uligheden, og vi beskatter kapitalindkomst relativt højt


 
	Den franske økonom Thomas Piketty har fået hele verden til at debattere ulighed.

	Men i den internationale ulighedsdiskussion, der har fulgt efter udgivelsen af Pikettys Capital in the Twenty-First Century, er Danmark et særtilfælde. Det mener Hans Jørgen Whitta-Jacobsen, økonomiske overvismand og økonomiprofessor ved Københavns Universitet.

	»Den voldsomt stigende ulighed, som diskussionen drejer sig om, er ikke særlig synlig i Danmark,« siger han.

	Hans Jørgen Whitta-Jacobsen har ikke selv læst Thomas Pikettys bog, og han vil derfor ikke kommentere på bogen, men han vil gerne kommentere på, hvordan han ser uligheden og ulighedsudviklingen i Danmark.

	»Hvis man ser på Danmark i forhold til andre lande, så skiller vi os faktisk meget voldsomt ud, ved at uligheden som udgangspunkt er lav.«

	Samtidig »har vi ikke set den nærmest perverse udvikling, som du har set specielt i USA, men for eksempel også i England«, hvor uligheden er steget dramatisk, og hvor de rigeste er blevet meget rigere i løbet af de seneste tre årtier, forklarer Hans Jørgen Whitta-Jacobsen.

	Tal fra OECD viser, at hvor den rigeste ene procent i USA i 1981 tjente omtrent lige så meget af den samlede indkomst som i Danmark, er den ene procent rigeste amerikaneres andel af den samlede indkomst i dag godt 20 pct. I Danmark, hvor stigningen kun har været marginal, tjener den rigeste procent godt 6,5 pct. af de samlede indkomster.

	»Der er en fuldstændig markant forskel mellem Danmark og USA,« siger Hans Jørgen Whitta-Jacobsen.

	Stigende ulighed

	Jakob Egholt Søgaard, ph.d.-studerende i økonomi ved Københavns Universitet, har samlet de danske tal til Thomas Pikettys bog om ulighed og den database, der ligger til grund for bogen. Det vil sige, at han har samlet ulighedstal for Danmark i perioden fra 1870 til 2010 på en måde, så de kan bruges til internationale sammenligninger, som dem Thomas Piketty laver.

	»Uligheden har generelt været faldende fra 1870 til 1990,« siger Jakob Egholt Søgaard om den langsigtede udvikling i den danske ulighed.

	Men siden midten af 90’erne har uligheden været »svagt stigende«.

	Hvor den danske ulighed følger en global tendens til faldende ulighed frem mod 1970’erne og ’80’erne, så er den efterfølgende stigning i uligheden markant mindre i Danmark end særligt i USA og Storbritannien, forklarer Jakob Egholt Søgaard.

	»De angelsaksiske lande har oplevet kraftigt stigende ulighed siden 70’erne, mens Europa og Skandinavien har haft mere moderate stigninger,« siger han. »Det er faktisk lidt af et paradoks, hvorfor vores ulighed ikke stiger mere, end tilfældet er. Der er mange gode forklaringer på, hvorfor uligheden skulle stige – for eksempel øget globalisering og den teknologiske udvikling, men det slår åbenbart mindre igennem i Danmark end i andre lande,« siger Jakob Egholt Søgaard.

	Høj skat på kapital

	Man behøver ikke at zoome lige så langt ud på det århundrede lange perspektiv, som Jakob Egholt Søgaard har i sin undersøgelse af uligheden. Men skal man sige noget sikkert om, hvilken vej uligheden bevæger sig, så er man under alle omstændigheder nødt til at se på udviklingen over flere år.

	»Når man ser på gini-koefficienten (matematisk mål for indkomst-ulighed, red.), tror jeg, det er meget fornuftigt at sige, at man skal se på en 30-40-årig periode for at kunne sige noget grundlæggende om udviklingen i uligheden,« siger Hans Jørgen Whitta-Jacobsen.

	Derfor mener han også, at diskussioner om betydningen af et sving i uligheden fra et år til et andet, som oftest mere er udtryk for konjunkturudsving end en generel tendens.

	En central del i Thomas Pikettys analyse af den globale ulighedsudvikling er, at han historisk har fundet, at afkastet på kapital vokser hurtigere end lønnen. Det betyder, at der er en indbygget tendens til, at den, der ejer kapitalen, dem med de store formuer, stadigt vil blive rigere end lønmodtagerne.

	Den observation har medført en debat om, hvorvidt afkastet på formuer – kapitalindkomsten – bliver beskattet hårdt nok. Men heller ikke den diskussion har samme relevans i Danmark, mener overvismanden.

	»Vi har i Danmark i international sammenligning en ret kraftig beskatning af kapitalindkomst,« siger Hans Jørgen Whitta-Jacobsen, der derfor mener, at det er svært at føre diskussionen om for lav beskatning af kapital til Danmark.

	»Tværtimod fører vi nogle gange den modsatte diskussion, hvor vi spørger os selv, om vi er kommet til at beskatte kapital så kraftigt, at det kan hæmme kapitaltilførslen til voksende virksomheder,« siger han.

LÆS LEDER: Mørkepenge

