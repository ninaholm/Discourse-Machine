Jens Rohde advarer mod hurtig euro-afstemning
Finanskrisen skal ikke bruges som argument for en folkeafstemning om euroen, siger Venstres spidskandidat til Europa-Parlamentet, Jens Rohde. Han går dermed i rette med både Lars Løkke Rasmussen og statsministeren. Dansk Folkeparti og SF hilser meldingen velkommen


 Da statsministeren i forrige uge åbnede for en hurtig afstemning om euroen, skete det med henvisning til finanskrisen og presset mod kronen.
»Den seneste tids begivenheder har forstærket behovet for at lade danskerne få mulighed for at tage stilling til euroforbeholdet,« lød det fra Anders Fogh Rasmussen (V).
Men det er den helt forkerte baggrund for et eurovalg, mener Venstres spidskandidat til Europa-Parlamentet, Jens Rohde. Han advarer stærkt mod at bruge krisen som afsæt for en afstemning.
»De, der ønsker en hurtig afstemning, skal tænke sig grundigt om. Man må ikke tage en folkeafstemning på grund af unaturlige svingninger i økonomien eller på grund af en folkestemning om, at ’uh, nu er rentespændet så stort’. Så taber man,« siger han.
Både statsministeren og finansminister Lars Løkke Rasmussen har ellers henvist til det store rentespænd (forskellen mellem renten i euro-landene og i Danmark, red.) i forbindelse med debatten om en hurtig afstemning.
»Enhver kan se, at det koster Danmark økonomisk at stå uden for euroen på grund af den højere rente,« sagde Fogh i forrige uge.
Men Jens Rohde peger på, at der vil gå et halvt år, før en afstemning kan gennemføres, hvis man besluttede det nu.
»Og du ved ikke, hvordan tingene ser ud om tre måneder. En afstemning skal være funderet i det stadige – i det solide grundlag, du kan regne med,« siger han.
Sidste euro-chance
For nylig vedtog et bredt flertal i Folketinget at holde en høring om euro-forbeholdets betydning. DF frygtede, at høringen i januar blot skulle fungere som affyringsrampe for en hurtig afstemning, men det afviser Jens Rohde:
»Det er fint med den høring, men når man sender euroen til afstemning, spiller man ekstremt højt spil. Og når man spiller højt spil i politik, skal man paradoksalt nok gå med både livrem og seler,« siger Jens Rohde.
Han betoner at politikerne skal være så sikre som overhovedet muligt på et ja, før man udskriver valg. Det er nemlig sidste chance i mange, mange år:
»Hvis vi får et nej næste gang, er det formentlig umuligt inden for min levetid at lave en ny euro-afstemning. Man kan ikke komme en gang til. Derfor kræver det rigtig gode overvejelser og sonderinger,« siger Rohde.
’Hamrende uansvarligt’
Dansk Folkeparti roser til gengæld Rohdes udmelding.
»Det er den, jeg har efterlyst fra statsministeren i de sidste par uger,« siger EU-ordfører Morten Messerschmidt.
Han kalder det direkte uansvarligt at tage en afstemning, mens krisen står på.
»Vi kender ikke udfaldet af en afstemning og ved ikke, hvordan markedet reagerer. Bare det at afholde en afstemning kan af investorerne blive udlagt som usikkerhed om dansk økonomi,« siger Messerschmidt.
Også SF’s finansordfører, Ole Sohn, er glad for Jens Rohdes indstilling:
»Det er rigtigt og modigt af Jens Rohde at sige, som han gør. Det er givetvis, fordi han er spidskandidat og kan se, at det er hamrende uansvarligt at tage en afstemning midt i en krise,« siger Ole Sohn, som henviser til nødvendigheden af, at alle kræfter sættes ind på at regulere kapitalbevægelserne og sikre bedre kontrol med den finansielle sektor både i Danmark og i EU.

