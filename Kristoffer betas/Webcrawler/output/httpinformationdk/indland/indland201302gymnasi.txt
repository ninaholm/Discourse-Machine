Gymnasierektorer bakker op om afskaffelse af arbejdstidsaftale
Med gymnasielærernes nye overenskomst afskaffes den hidtidige arbejdstidsaftale. Fremover skal rektorerne på landets gymnasier planlægge arbejdstiden med den enkelte lærer. Det vil skabe et bedre gymnasium, siger flere rektorer. Udfordringen er, at få lærerne med på vognen
Med den nye overenskomst for statsligt ansatte kommer det til at være op til rektorerne at tilrettelægge lærerens arbejdstid sammen med den enkelte lærer.


 Den nye aftale kan være med til at lave et bedre gymnasium. Den rummer nogle muligheder for at iværksætte former for undervisning, hvor der bliver plads til mere individuel og gruppevis vejledning, end der er i dag,« siger rektor på Silkeborg Gymnasium, Erik Olesen.
Han er en af tre rektorer, som Information har talt med for at få deres syn på den omdiskuterede overenskomstaftale, der blandt andet afskaffer gymnasielærernes hidtidige arbejdstidsaftale.
Det betyder, at det i fremtiden er rektorerne, der, sammen med den enkelte lærer, skal tilrettelægge lærerens arbejdstid. Gymnasielærerne er derimod ikke helt så begejstrede for den nye overenskomst.
Søndag skrev Berlingske, at Finansministeriet i et brev til landets gymnasierektorer forsøger at undgå, at skolerne indgår lokalaftaler med deres lærere, men i stedet laver individuelle aftaler med de enkelte lærere, selvom det faktisk er muligt at lave lokalaftaler ifølge den nye overenskomst. Det vil betyde en »indskrænkning af ledelsesretten« og »begrænse mulighederne for at anvende lærerressourcerne bedst muligt«, hedder det i brevet.
Brevet har provokeret lærerne og formand for Gymnasieskolernes Lærerforening, Gorm Leschly, som til Berlingske kaldte brevet »både tendentiøst og misinformerende.«
En fælles forståelse
Rektor Erik Olesen er bevidst om, at der bliver nødt til at være en fælles forståelse mellem lærerne og ledelsen, hvis man vil have det optimale ud af lærernes nye overenskomst.
»Man får ikke lærerne til at kaste sig ud i udviklingsprojekter, hvis man ikke er enige om, hvilken retning skolen skal bevæge sig i. Hvis man ikke kan opnå en fælles forståelse, så får man et ringere gymnasium ud af dét, som i forvejen er ret godt,« siger han.
Selvom man har mistet rettigheden til at lave centrale aftaler, så er gymnasiet stadig en arbejdsplads, der skal fungere, pointerer rektor på Silkeborg Gymnasium, Erik Olesen.
»Tingene skal gå ordentligt for sig, og det skal være gennemskueligt, selvom det ikke er fastlagt ved formelle aftaler. De 150 lærere, der underviser på Silkeborg Gymnasium, skal have lige så gode arbejdsvilkår, som de altid har haft. Man skal huske på, at lærerarbejde jo ikke skifter karakter fra den ene dag til den anden, fordi man nu har afskaffet alle centrale aftaler, så er det jo grundlæggende de samme ting, en lærer skal,« siger Erik Olesen.
Han bakkes op af rektor Allan Kjær Andersen fra Ørestad Gymnasium, som påpeger vigtigheden af en god dialog mellem ledelse og lærere.
»En god dialog bliver vigtigere end nogensinde. Jeg kan ikke lave en god skole, hvis jeg ikke har lærerne med. Det bliver ikke en anledning for mig til at føre en rektordagsorden, for jeg vil endnu mere end tidligere have brug for at være i tæt dialog med lærerne,« siger han.
Begrænset mulighed for ledelse
Rektorerne mener, at gymnasielærernes overenskomstaftale indtil nu har begrænset deres ledelsesmuligheder:
»Den har gjort, at der har været et bestemt antal undervisningstimer og et bestemt antal arbejdstimer, som vi ikke har kunne røre ved. Almindelig ledelsesret har været sat ud af kraft, og lærerne har reelt selv kunne bestemme over deres arbejdstid,« siger Allan Kjær Andersen og fortsætter:
»Den nye overenskomst giver os derimod nogle muligheder for, at vi kan sætte os ned her på skolen og finde ud af, hvad det er er for en type undervisning og vejledning eleverne har brug for, og hvordan vi kan tilrettelægge lærernes arbejde, så elevernes behov bliver understøttet maksimalt.«
Arvid Bech er rektor på Marselisborg Gymnasium. Han mener, at muligheden for at tilrettelægge arbejdstiden på en anden måde har været tiltrængt siden gymnasiereformen i 2004.
»Gymnasiereformen ændrede den måde, som lærerne og eleverne er sammen på, og jeg mener, at den nye reform giver mulighed for, at man kan tilrettelægge gymnasiet efter de nye undervisningsformer som individuel vejledning af elever og så videre,« siger han.
Kommer det til at betyde, at lærerne kommer til at stå mere i klasselokalet?
»De kommer i hvert fald til at være mere sammen med eleverne, men om det lige er i klasselokalet, det ved jeg ikke. Det skal vi til at finde ud af,« siger han.
 

