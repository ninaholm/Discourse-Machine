Lavt sygefravær bør ikke være et mål i sig selv
Danmark kan bryste sig af at have Nordens laveste sygefravær, men statistikken dækker over et arbejdsmarked uden plads til marginaliserede grupper, påpeger fagforbund og eksperter
Der er færre sygemeldte i Danmark end i f.eks. Norge, men tallet dækker over et ufleksibelt arbejdsmarked.


 Beskæftigelsesminister Inger Støjberg (V) kunne klappe i hænderne, da Danmarks Statistik i maj måned udsendte en pressemeddelelse med overskriften »Danskerne har Nordens laveste sygefravær«.
Kun små to procent af den danske arbejdsstyrke var ifølge Danmarks Statistik fraværende på grund af sygdom i en uge eller mere i 2009. I Norge er tallet dobbelt så højt, mens også Sverige og Finland har et markant højere sygefravær end Danmark.
Men det lave sygefravær har en pris. Godt nok sparer virksomheder og kommuner kroner, når færre medarbejdere melder sig syge, men statistikken dækker samtidig over et ufleksibelt dansk arbejdsmarked, der sender delvist arbejdsdygtige borgere ud i kulden, og som på sigt kommer til at koste statskassen dyrt.
Det vurderer Thomas Lund, seniorforsker og ekspert i sygefravær i de nordiske lande på Arbejdsmedicinsk Klinik, Regionshospitalet Herning.
»Set med kassemesterbriller er det en bedre investering og forretning at holde folk tilknyttet arbejdsmarkedet så vidt som muligt altså at praktisere en rummelighed på arbejdsmarkedet. Det ser måske ikke smukt ud på nationalregnskabet i første omgang, men vejen fra marginaliseret til permanent udstødt er meget kort. Det viser al erfaring,« siger Thomas Lund.
Mens tunge løft og andre fysiske belastninger i arbejdslivet er blevet færre de senere år og har trukket sygefraværsprocenten i nedadgående retning, forholder det sig omvendt med de såkaldte psykosociale faktorer. Især har krav om højere arbejdstempo, større arbejdsmængde og mangel på rolleafklaring i arbejdet øget risikoen for sygefravær.
HK'ere hårdt ramt
Tendensen er blandt andet tydelig hos jobgrupper som HK'ere, hvor man i de seneste ti år har set en stigning i psykosociale arbejdsfaktorer, der påvirker arbejdsmiljøet i negativ retning, påpeger Thomas Lund.
»Som medarbejder i Danmark kører man enten på fuld skrald, eller også kører man overhovedet ikke. I Norge er det anderledes, her har man har været mere progressiv og ansætter folk, der arbejder 70-80 procent af deres ydeevne, men som stadig bidrager med en arbejdsindsats,« siger Thomas Lund.
HK nikker genkendende til problematikken. Landets næststørste fagforbund får stadig flere henvendelser fra medlemmer, der føler, de ikke kan klare deres arbejde på grund af stress.
»Vilkårene for at blive fastholdt på arbejdsmarkedet er blevet meget stramme herhjemme de senere år. I Norge anvender man en model, der kaldes Inkluderende Arbejdsliv, hvor man går langt for at fastholde sygemeldte folk i arbejde. Men i Danmark ryger man ud efter kort tids sygdom,« siger Carsten Riis, socialpolitisk konsulent i HK Danmarks Arbejdslivs- og analyseafdeling.
»Så kan det godt være, at man har et højere sygefravær i Norge, men vi har til gengæld et kæmpestort antal borgere på overførselsindkomst, blandt andet kontanthjælpsmodtagere,« siger Carsten Riis.
Også Jørgen Møller Christiansen, arbejdspsykolog og ekspert i arbejdsliv ved Center for Alternativ Samfundsanalyse, CASA, undrer sig over det enøjede politiske fokus på et lavere sygefravær på arbejdsmarkedet.
»Vi ligger på under det halve niveau i forhold til Norge, og alligevel har vi alle mulige projekter kørende i kommunerne og f.eks. Forebyggelsesfonden, hvor målet er endnu lavere sygefravær og at få langtidssygemeldte tilbage på arbejdsmarkedet for enhver pris,« siger Jørgen Møller Christiansen.

