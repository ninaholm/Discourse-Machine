Ny værdipolitik gror i ghettoen
I ti år handlede værdikampen mest om de fremmede. Men med SRSF-regeringen er en ny værdipolitik ved at vokse frem, og et af de områder, især Socialdemokraterne kan profilere sig på, er uligheden i de udsatte boligområder
Ghettoer hed de under VK-regeringen. Nu hedder de udsatte boligområder, og det er blot ét tegn på, at S vil kæmpe værdikamp på boligområdet.


 SRSF-regeringen har allerede markeret en ny værdipolitisk dagsorden med en ganske anden tilgang til udlændinge- og integrationsområdet.
Men det ikke det eneste område, hvor den nye regering kan føre værdikamp. Efter ti år er boligområdet igen på socialdemokratiske hænder, og ifølge historiker og professor emeritus Claus Bryld er det en oplagt mulighed for at føre en ny værdipolitik.
»Det har været et vigtigt ministerium for Socialdemokraterne, og hele den almene boligsektor er jo et socialdemokratisk projekt. Hvis Carsten Hansen (S) bliver en god minister, bliver det et virkelig betydningsfuldt område, hvor regeringen kan markere sig i spørgsmålet om lighed kontra ulighed,« siger han.
Analysechef Jens Jonatan Steen fra centrum-venstre tænketanken Cevea er helt enig:
»Der er absolut indikationer, og jeg synes, vi kan forvente os meget af det. Det er helt essentielt i forhold til at få gjort op med uligheden, at vi får gennemanalyseret og lavet nogle nye og drastiske tiltag på boligområdet. Den opdeling, der finder sted i dag, er helt uholdbar.«
Ikke mere ghetto
Da VK-regeringen for et år siden lancerede en ghetto-strategi, var målet at gøre op med ikke-danske værdier og parallelsamfund. Daværende statsminister Lars Løkke Rasmussen (V) satte sågar spørgsmålstegn ved, om beboerne i ghetto-områderne overhovedet var danske.
»Fordi dansk er et sprog, der tales af et mindretal. Fordi børn kan lege ude på gaden om aftenen. Fordi forældrene ikke skal op til noget næste dag. Fordi alle paraboler er rettet væk fra danske nyhedsudsendelser mod fjernere egne, som man orienterer sig imod,« sagde han blandt andet.
Et år senere er ordet ghetto erstattet med 'udsatte boligområder', og den ændrede retorik er et tegn på et skifte i værdipolitikken, mener Claus Bryld.
»Alene den nye sprogbrug gør, at signalerne er anderledes. Det betyder noget i sig selv og for selvopfattelsen i boligområderne, at man ikke længere kalder det en ghetto. Det er helt klart et værdipolitisk signal.«
Jens Jonatan Steen er af samme opfattelse og kalder det et samfundsmæssigt svigt at give det enkelte boligområde ansvaret for alle problemerne, som han mener, det har været tilfældet indtil nu.
»Det bliver ikke nemmere for beboerne selv at løse problemerne, når de får en mærkat på, der siger, de er en ghetto og et problem. Selvfølgelig er områderne en del af problemet selv, men det er også et samfundsmæssigt problem, at boligområderne bliver placeret og opdelt på en bestemt måde,« siger han og fortsætter: »Vi så, at den forrige regering skar år efter år på den boligsociale indsats, selv om der var flere og flere skyderier og problemer i nogle de her boligområder. Så det er absolut et område, hvor der skal sættes ind og findes nogle nye løsninger.«
Fordelingspolitik
Traditionelt har boligområdet været højt profileret af især Socialdemokraterne, og netop derfor er det også oplagt, at den ny By, Bolig og Landdistriktsminister er socialdemokratisk og hedder Carsten Hansen.
»Boligpolitik er nærmest grundessensen af den socialdemokratiske velfærdsarkitektur. Det var at bygge boliger, som arbejderne havde råd til, og sørge for at der var bad og toilet. Vi har hele bydele i København, som er socialdemokratisk opført,« siger Jens Jonatan Steen og tilføjer, at boligpolitikken også kan bruges til at føre en ny socialpolitik:
»Opgøret med den stigende ulighed, vi har set de sidste ti år, skal helt klart finde sted på boligområdet.«
Journalist og forfatter Erik Meier Carlsen påpeger ligeledes, at boligpolitikken er et område, hvor der er muligheder for at lave en betydningsfuld fordelingspolitik.
»Men det er også noget, der bliver bekosteligt, og med de overordentligt dystre udsigter for den europæiske økonomi, i hvert fald for den her valgperiode, kan det blive vanskeligt at give krop og fylde til sådanne strategier,« siger han, men mener ikke desto mindre, at det er oplagt for især Socialdemokraterne at satse på boligområdet.
»Der er ingen tvivl om, at der er nogle problematiske uligheder i hele boligpolitikken, f.eks. bliver vanskeligt stillede familier sat på gaden. Men vanskeligheden ved at forfølge det er de økonomiske aspekter. Der skal satses mange penge på det, og hvor skal de komme fra?«
Jens Jonatan Steen mener tværtimod, at der trods økonomisk krise netop på boligområdet er større handlerum:
»Alt koster penge, og når det er så svært at gøre noget på f.eks. skatteområdet, er det måske lige præcis på boligområdet, der er nogle muligheder for og genveje til at gøre en reel forskel for almindelige hårdarbejdende mennesker.«
Først og fremmest drejer det sig om at få mangfoldigheden tilbage i de almene boliger og især de udsatte eller belastede boligområder.
»Vi skal tilbage til, at det bliver blandede boligformer, hvor der både bor folk fra forskellige klasser, men også hvor der kan være uddannelsesprojekter og foreningsprojekter sammen erhvervsliv, industri og butikker,« siger han.

