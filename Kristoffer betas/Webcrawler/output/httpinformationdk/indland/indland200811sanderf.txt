Sander vil ikke have flere stipendier
Både universitetsverdenen, erhvervslivet og oppositionen ønsker flere stipendier, så unge fra fattige lande kan komme til Danmark og læse. Videnskabsministeren afviser, at antallet skal øges, men er villig til at lade universiteterne splitte stipendierne op, så flere kan få glæde af dem
Danmark skal ikke stille gratis uddannelse til rådighed for hele verden, siger videnskabsminister Helge Sander (V).

Videnskabsministeren mener ikke, at tiden er inde til at give flere unge fra verdens fattigste lande mulighed for at læse gratis på et dansk universitet:"Flere stipendier er ikke på min politiske dagsorden," siger ministeren, efter at Information i mandags kunne fortælle, at der i dag kun er 130 stipendier til unge uden for Europa, hvilket flere fra universitetsverdenen - blandt andre Rektorkollegiets formand, Jens Oddershede - har kritiseret og kaldt for uambitiøst.Men den kritik afviser ministeren:"Det antal, vi har nu, er det, der har været politisk enighed om. Det er klart, at det kan tages op igen, men det har jeg ingen planer om at gøre. I øvrigt går jeg ikke ud fra, at Jens Oddershede mener, at vi skal stille uddannelse gratis til rådighed for hele verden. Jeg deler i hvert fald ikke den holdning," siger Helge Sander.Flere stipendierI oppositionen er man dog enige med rektorerne i, at 130 stipendier er alt for lidt.Socialdemokraternes videnskabspolitiske ordfører, Kirsten Brosbøl, mener, at antallet skal fordobles:"Det er vigtigt, at vi giver flere dygtige, unge studerende mulighed for at komme til Danmark og læse. Også dem, der ikke råd til at betale," siger Kirsten Brosbøl.Samme holdning har SF's Jonas Dahl:"130 stipendier lyder helt latterligt lavt. Det er absurd, at man går rundt og taler om globaliseringens udfordringer, men når det kommer til stykket, så vil man ikke have flere folk ind. Det her er højtbegavede unge mennesker, som vi har god brug for i Danmark," siger Jonas Dahl. Og i Dansk Erhverv efterlyser man flere stipendier:"Vi har fra starten sagt, at der er alt for få stipendier til rådighed. Vi mener, at antallet skal øges generelt - og især på de fag, hvor man ved, at der er et stort behov for viden og arbejdskraft i den anden ende," siger forskningspolitisk chef, Jannik Schack Lindemann.For dyrtEn beslægtet problematik er, at priserne på de danske uddannelser ligger langt højere end i de fleste andre lande.I mandags skrev Information om en uddannelse på LIFE på Københavns Universitet, som det koster 110.000 kroner om året at læse på, mens en lignende uddannelse kan fås til halv pris i Holland. Og det gør konkurrencen umulig, mener Socialdemokraterne:"Selv om man ikke har fået et stipendium, så skal det være muligt at komme hertil på rimelige økonomiske vilkår. I dag ligger de danske priser langt over priserne i de fleste andre europæiske lande, og det bliver vi nødt til at kigge på," siger Kirsten Brosbøl og tilføjer:"Det her har stor betydning i forhold til at tiltrække de klogeste hoveder, så det er noget, ministeren bør tage meget alvorligt."Ministeren vil dog heller ikke være med til at sætte priserne ned:"Det svarer jo i sidste ende til at give flere stipendier - så det er det samme svar. Det har vi ingen planer om."Helge Sander vil dog gerne imødekomme universiteternes ønske om at kunne splitte stipendierne op i flere dele - for derved at give lidt rabat til mange i stedet for at gøre uddannelsen gratis for få:"Der er ændringer på vej i forhold til, hvor fleksible stipendierne er. Så universiteterne vil fremover kunne uddele halve og kvarte stipendier," siger Helge Sander.Mere fleksibilitet er fint, men det er ikke godt nok, mener oppositionen: "Det er fint, at man fremover kan dele stipendierne i to. Men vi synes frem for alt, at der er brug for lavere egenbetaling og flere stipendier," siger Kirsten Brosbøl, som håber, at der kan findes penge til området, når partierne næste år skal fordele flere globaliseringsmidler.
