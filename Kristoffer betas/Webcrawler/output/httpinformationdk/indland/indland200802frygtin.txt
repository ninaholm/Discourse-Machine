En frygtindgydende styrke
Oppositionen er i vildrede, og kan ikke diske op med andet end korrektioner til en statsminister, der ikke viser det mindste tegn på svaghed


 En af de vigtigste årsager til den frustration, der hærger oppositionen efter endnu et valgnederlag, skal søges i Anders Fogh Rasmussens helt enorme og frygtindgydende styrke. Selv om regeringens flertal i dag er det spinkleste siden han kom til magten i 2001, og selv om en statsministers tredje periode traditionelt er den mest usikre og sårbare, så står Fogh Rasmussen så stærkt som aldrig før. Ikke nok med at han fortsat sætter den politiske dagorden og lægger forløb og drejebøger parat for politiske forhandlinger uden tegn på nedslidning, der er tilmed sket det parlamentarisk ejendommelige, at alle andre partier per refleks indretter politik og holdninger i forhold til regeringens - som små korrektioner eller som direkte adoption af Venstres politiske kurs prøver de at følge med så godt de kan. 
Tilpasning og et nødråb
Når Socialdemokraterne foreslår, at indvandrerkvinder skal tvinges ud på arbejdsmarkedet, eller Villy Søvndal hæver stemmen til det truende over for Hizb ut-Tahrir, så er der tale om tilpasninger til regeringens hårde kurs over for indvandrere. Det er et forsøg på at sige, vi er også med på den kurs, kære vælgere. I skal i hvert fald ikke løbe over til højrefløjen af angst for, at vi er for slappe på udlændingepolitikken. Som børn, der for længe er blevet ignoreret, forsøger partierne at råbe højere og mere skingert. Det samme gør sig gældende på retspolitikken. Både når SF's Astrid Krag forlanger en benhård kurs over for indvandrerbander og kritiserer politiet for slaphed, og når Socialdemokraternes Morten Bødskov angriber Venstres integrationsminister Birthe Rønn Hornbech for at være usikker og vægelsindet oven på beslutningen om administrativ udvisning af to tunesiske statsborgere, er der tale om tilpasning og et nødråb om i det mindste at blive hørt.
Har ændret samfundet
Anders Fogh Rasmussens styrke og oppositionens iver efter tilpasning betyder, at statsministeren i dag slipper af sted med ting, som han ikke var i stand til tidligere. I dag kan han få en politisk sejr ud af at besøge årtiers mest upopulære amerikanske præsident og endda rose ham for hans indsats for demokrati og menneskerettigheder. Ved det tidligere besøg var han af hensyn til den hjemlige opinion tvunget til at bringe upopulære emner op som Guantanamo og Abu Ghraib. Hvis Anders Fogh Rasmussen en dag satte sig for at gå på vandet, ville Helle Thorning-Schmidt og Villy Søvndal forsøge at gøre det samme bare på lidt dybere vand.
Fogh Rasmussen har på det holdningsmæssige plan grundlæggende ændret det danske samfund. Han har godt hjulpet af økonomiske og internationale strømninger med et forslidt ord vundet både værdikampen og kulturkampen på en række områder, og oppositionen kan tilsyneladende ikke gøre andet end at se til og forberede små profilskabende korrektioner. Den socialdemokratiske opskrift har hidtil været at tilpasse sig og kopiere store dele af regeringens politik på de værdipolitiske områder - retspolitik, udlændinge-, skolepolitik, den aktivistiske udenrigspolitik, for så at satse hele butikken på en stærkere velfærdspolitik. Problemet for oppositionen er blot, at almindelige danskere har det godt. Der er problemer i den offentlige sektor, men ingen krisestemning. Så måske er tiden kommet til en kursændring - til at slå Anders Fogh Rasmussen der, hvor han er aller stærkest nemlig på værdierne. 
Når den demokratiske præsidentkandidat Barack Obama i dag fører i meningsmålingerne i den amerikanske valgkamp, er det på et budskab om forandring, om samling og sammenhold. "One nation" - vi er et land. Det budskab ligger der masser af musik og patriotisme i. Kan Thorning og Søvndal fremføre det budskab på troværdig vis, har den skabt en vigtig brudflade til Fogh Rasmussens værdikamp. Danmark er ét land, som ud over den pæne middelklasse også skal rumme muslimer, kriminelle, autonome, arbejdsløse, kunstnere, eksperter og mange andre. Rummelighed som politisk slogan vil ramme dybt ned i det solidariske danske velfærdssjæl og være mere tro ved venstrefløjens rødder. måske var det værd at forsøge. 


