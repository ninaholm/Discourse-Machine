Hjemmeværnsfolk får igen tilladelse til våben i hjemmet
Chefen for Hjemmeværnet, generalmajor Finn Winkler, er tilfreds med forligskredsens tillid til Hjemmeværnet


 Våbnet, der blev brugt under terrorangrebet i København i februar i år, stammede fra et hjemmerøveri hos en hjemmeværnsmand. Det førte til, at alle frivillige fik inddraget bundstykket til deres gevær, så det ikke længere var funktionsdygtigt. Men nu har forligskredsen bag forsvarsforliget godkendt en løsning, der betyder, at hjemmeværnsfolk igen kan begynde at opbevare våben i deres eget hjem, skriver dr.dk.
Nu skal en såkaldt kammerlås sikre, at våbnet ikke kan samles uden en kode. Når de nye låse er indkøbt og installeret, må hjemmeværnsfolkene igen opbevare alle dele til våbnet i eget hjem. Løsningen er efter svensk og norsk forbillede og vil formentligt tage et til to år at få implementeret.
Chefen for Hjemmeværnet, generalmajor Finn Winkler, er tilfreds med forligskredsens tillid til Hjemmeværnet.
»Med disse tiltag vil vi øge sikkerheden markant, men det kommer til at tage noget tid, før løsningen er gennemført fuldt og helt. Vi skal ud og bruge et tocifret millionbeløb, og hele indkøbsprocessen vil tage tid,« siger Finn Winkler i en pressemeddelelse.
Hjemmeværnskommandoen vil straks iværksætte lokale leveringsprocesser, der skal gøre det nemmere for den enkelte frivillige at bruge sit våben på skydebanen eller til uddannelse.
De frivillige hjemmeværnsfolk, der havde i alt 4.328 våben derhjemme, skulle senest den 30. marts aflevere bundstykket.
Ritzau

