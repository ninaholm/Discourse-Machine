Strid om Rigsrevision optrappes
Oppositionen beskylder regeringen for at undergrave kontrollen af den offentlige forvaltning
'Jeg kan ikke frigøre mig for mistanke om, at her er lagt låg på, og der er ting, der er skjult,' siger den radikale leder, Margrethe Vestager.


 Oppositionen har optrappet striden på Christiansborg om Rigsrevisionen. Det sker med beskyldninger mod regeringen for at undergrave hele den kontrol af den offentlige forvaltning, som embedsmændene i Rigsrevisionen og de politisk udpegede statsrevisorer håndhæver.
Samtidig lægger De Konservative og Dansk Folkeparti luft til Venstres beskyldninger mod Rigsrevisionen og dens chef, Henrik Otbo, for at politisere med kritikken af statsminister Lars Løkke Rasmussen (V) i sagen om det offentliges betaling til privathospitalerne.
Socialdemokraternes statsrevisor, Mogens Lykketoft, og den radikale leder, Margrethe Vestager beskylder VK's statsrevisorer, Helge Adam Møller (K) og Svend Erik Hovmand (V) for at have ladet sig presse af regeringen til af politiske hensyn at afstå fra at blåstemple Rigsrevisionens kritik af Løkke Rasmussen. De Radikales leder beskylder også regeringen for at tilbageholde oplysninger i selve betalingssagen.
»Jeg kan ikke frigøre mig for mistanke om, at her er lagt låg på, og der er ting, der er skjult,« siger Vestager.
Imens frikender De Konservative og Dansk Folkeparti Rigsrevisionen for at politisere, omend de støttede Venstres afvisning af kritikken af Løkke Rasmussen.
»Jeg mener ikke, at Rigsrevisonen generelt politiserer. Men Rigsrevisonen kan tage fejl,« siger den konservative statsrevisor Helge Adam Møller.
Også Dansk Folkepartis statsrevisor, Henrik Thorup, lægger luft til Venstre.
»Jeg har aldrig oplevet, at Rigsrevisionen politiserer,« siger Henrik Thorup.
Uenig i konklusion
Hermed står Venstre alene med sin kritik af Rigsrevisionen for at blande sig i det politiske slagsmål mellem regeringen og oppositionen om sundhedsvæsnet - det handler om beskyldningerne mod Løkke Rasmussen for at have sikret privathospitalerne overbetaling.
Statsministeren har personligt beskyldt Rigsrevisionen for at politisere. Venstres politiske ordfører, Peter Christensen, har optrappet kritikken med en beskyldning mod rigsrevisor Henrik Otbo for at ville tørre kritikken af ham af på embedsmændene i Sundhedsministeriet, når rigsrevisoren selv kritiserer Sundhedsministeriet for at have været uvillig til at udlevere dokumenter.
Imens har oppositionen slået på, at Venstres felttog svækker Rigsrevisionens autoritet som Folketingets vagthund over for den offentlige forvaltning.
Dansk Folkeparti har hidtil forholdt sig tavse i striden, fordi Henrik Thorup som medlem af Danske Regioners bestyrelse og Region Hovedstaden erklærede sig inhabil og afstod fra at skrive under på statsrevisorernes næse til Løkke Rasmussen. DF-statsrevisoren siger nu, at han er uenig i konklusionen om, at Løkke Rasmussen »ikke har sikret, at de private sygehusydelser er erhvervet under skyldig hensyntagen til økonomien«. Ligesom Helge Adam Møller mener han, at Rigsrevisionen gør sig skyldig i forståelsesfejl med den konklusion.
De Konservative og Dansk Folkeparti er også enige om at beskylde oppositionen for at politisere statsrevisorernes arbejde ved at vedtage udtalelser i forbindelse med næsen til statsministeren, som der ikke er dækning for i Rigsrevisionens rapport.
»Jeg har ikke oplevet før, at statsrevisorerne har rejst en kritik, som ikke har fulgt Rigsrevisionens rapporter,« siger Henrik Thorup. 
ritzau


