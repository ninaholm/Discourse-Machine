Fogh opfordrer til ekstra klimatopmøde
Verdens stats- og regeringschefer bør selv tage hånd om klimaforhandlingerne så hurtigt som muligt for at sikre en global klimaaftale, mener Fogh
Et klimamøde i marts skal efter Anders Fogh Rasmussens (V) mening være det første i en tretrinsraket.


 Statsminister Anders Fogh Rasmussen (V) vil have et internationalt hastetopmøde om klimaet - gerne allerede i marts.
Han fremsatte i går sit ønske i den schweiziske alpeby Davos, hvor mange af verdens topledere i disse dage er samlet til Verdens Økonomiske Forum.
Fogh var inviteret til at deltage i en paneldebat om vejen frem mod en global klimaaftale på FN's klimatopmøde i København til december.
"Jeg tror, vi har brug for en proces på højeste niveau, som engagerer stats- og regeringschefer, og jeg synes, vi skal gå i gang - jo før jo bedre," sagde Fogh 
Mere specifikt opfordrede statsministeren til et topmøde med lederne af "et antal af de store spillere", som kunne afholdes i marts.
Obama kan være nøglen
Mødet skal efter Foghs plan være det første i en tretrinsraket forud for København, som også involverer G8-topmødet på den italienske ø La Maddalena i juli og et møde i FN-regi i september.
Statsministeren har formentlig den nye amerikanske præsident, Barack Obama, i tankerne som én af deltagerne ved et hastetopmøde om klimaet. 
Obama ses af mange som nøglen til en global klimaaftale, og ifølge Foghs sidemand ved klimadebatten i Davos, den tidligere demokratiske vicepræsident Al Gore, så er Obama klar til at leve op til forventningerne.
"Mine venner i den nye administration siger, at når den nye administration samles for at diskutere mulighederne, så er præsident Obama den grønneste person i rummet. Han presser hårdt på for et klart og tydeligt skridt i den rigtige retning," forklarede Al Gore, som sammen med FN's Klimapanel modtog Nobels fredspris i 2007.
Ifølge Gore er den vigtigste opgave forud for klimatopmødet i København at gøre det klart for hele verden, at det er sidste udkald for en global aftale.
"Man må ikke få det indtryk, at København bare er en mellemstation til andre møder næste år eller det efterfølgende år. Vi har brug for en aftale i år - tiden er ved at løbe fra os," fastslog Gore. 


