Riis er Danmarks bedste sportsbrand
Vennerne flygter fra Bjarne Riis, men ti år efter Tour de France-vinderen stoppede sin karriere, er 'Ørnen fra Herning' stadig Danmarks bedste sportsbrand, selv om han snød sig til en millionformue
Ifølge kilder med kendskab til kontrakter i professionel cykelsport nåede Bjarne Riis som aktiv cykelrytter at tjene over 50 millioner kroner. Og i sine ti år som forretningsmand efter cykelkarrieren anslås Bjarne Riis at have tjent mindst fem millioner kroner til sig selv om året.


 Stein Bagger snød sig til millioner af kroner og blev straffet for sin forbrydelse med fængsel.
Det samme gjorde andre erhvervsledere som Klaus Riskjær Pedersen, Rasmus Trads og Kurt Thorsen, men ikke forretningsmanden Bjarne Riis, selv om ejeren af cykelholdet Team Saxo Bank også byggede sin erhvervskarriere på at snyde sig til en millionformue.
Ti år efter den danske vinder af Tour de France stoppede sin aktive karriere, og tre år efter han tilstod fem års dopingsvindel, er 'Ørnen fra Herning' stadig det bedste danske sportsbrand med en samlet sponsor-indtægt på næsten 100 millioner kroner om året.
Bjarne Riis' tidligere pressechef Brian Nygaard, Team Saxo Banks nu fyrede sportschef Kim Andersen og en cykelsportsinteresseret rigmand fra Luxembourg truer ganske vist med at sætte en kæp i hjulet på en af de hidtil største økonomiske succeser i dansk idræt.
Det udfordrende trekløver arbejder på at skabe et nyt professionelt cykelhold bygget op omkring de to luxembourgske stjerner hos Team Saxo Bank, brødrene Andy og Fränk Schleck.
Men selv om Bjarne Riis endnu ikke har skrevet kontrakt med en ny hovedsponsor efter Saxo Bank, som trækker sit sponsorat til nytår, kan udfordrerne dog næppe ryste den tidligere modtager af dagbladet Børsens Gazelle-pris, der gives til Danmarks mest driftige iværksættere.
Den danske Tour-vinder har i ti år siddet på næsten ti procent af Danmarks samlede marked for sportssponsorering.
»Bjarne Riis er som en teflonpande. Enhver kritik preller af på ham. Og i modsætning til mange andre erhvervsledere har han næsten altid haft medvind i de fleste danske medier, som har været mere end villige til at vaske alt det snavs væk, der har været på ham og hans medarbejdere,« konstaterer journalist Lars Werge fra Ekstra Bladet, som er forfatter til flere kritiske bøger om Bjarne Riis og hans cykelhold, og som i år dækker Tour de France for niende gang.
I modsætning til sin tid som cykelrytter har Bjarne Riis som erhvervsmand flittigt optrådt i sportsmediernes trædemølle, lige siden Team MemoryCard-Jack & Jones ved årtusindeskiftet som det første danske hold blev udtaget til Tour de France.
Bjarne Riis har haft næsten ubegrænset taletid i TV2, som også uden for cykelsæsonen velvilligt har portrætteret hans cykelhold. I fjor blev Bjarne Riis ansat af dagbladet B.T. til at skrive klummer i avisen under Tour de France. Det samme gør han i år, og dermed sikrer han sig selv endnu mere af den medieomtale, der i de seneste ti år har fået skiftende sponsorer til at investere op imod én milliard kroner i hans hold.
Direktør-kup
En skade efter et styrt over en schweizisk kantsten tvang Bjarne Riis til at indstille karrieren i foråret 2000. Ifølge kilder med kendskab til kontrakter i professionel cykelsport nåede han som aktiv at tjene over 50 millioner kroner.
Efter en sommerflirt som træner for kollegaen Bo Hamburger optrådte Bjarne Riis under VM i Verona samme år som kommentator og reporter hos TV2. Få måneder senere købte den tidligere Tour-vinder sig ind på Team MemoryCard-Jack & Jones og skubbede den hidtidige chef, Torben Kølbæk, ud af direktørstolen.
Efter direktør-kuppet ansatte Bjarne Riis bl. a. sin barndomsven Carsten Jeppesen, den tidligere jægersoldat B. S. Christiansen og den tidligere cykelrytter Kim Andersen, selv om sidstnævnte havde fire dopingdomme bag sig. De tre gamle venner er nu væk sammen med en håndfuld andre nære medarbejdere, som alle er gået eller blevet gået, siden Bjarne Riis for tre år siden hentede amerikaneren Trey Greenwood ind som administrerende direktør.
I 2007 ansatte Bjarne Riis antidopingforskeren Rasmus Damsgaard og indrømmede, at hans egen sportslige karriere og millionformue byggede på snyd. Forskeren forlod holdet i fjor, men arbejdede i tre år sammen med Bjarne Riis og hans cykelfamilie, der også har talt dopingbelastede ryttere som Michael Rasmussen, Bo Hamburger, Jesper Skibby, Tyler Hamilton, Ivan Basso og Fränk Schleck.
Skattely i Schweiz
I sine ti år som forretningsmand anslås Bjarne Riis at have tjent mindst fem millioner kroner til sig selv om året. Privat bor han i en luksusvilla til en anslået værdi af 50 millioner kroner nær Lugano i skattelyet Schweiz. Desuden ejer han en villa i Vejle til ca. 25 millioner kroner.
På trods af vennernes aktuelle flugt vurderer sportsøkonom Troels Troelsen fra CBS i København, at Bjarne Riis heller ikke nu får svært ved at skaffe en ny hovedsponsor som afløser for hans sponsorat med Saxo Bank, som udløber til nytår:
»Det er selvfølgelig ikke godt for ham, at holdets organisation er ved at bryde sammen. Men hverken hans eller holdets brand er falmet. Det er kun et spørgsmål om, hvor stort hovedsponsoratet bliver.«
Ifølge CSC's tidligere direktør Asger Jensby kostede firmaets første sponsorat med Bjarne Riis ca. 30 millioner kroner om året, men havde en reklameværdi af 160 millioner kroner. Asger Jensby forlod CSC kort tid efter. Men i december 2008 kunne Bjarne Riis offentliggøre en ny sponsorkontrakt med det Asger Jensby-ejede selskab IT Factory. Få uger senere erklærede Asger Jensby dog IT Factory konkurs og meldte firmaets direktør Stein Bagger til politiet for bedrageri.
Økonomisk parløb
I fjor blev TV2's dækning af etaperne i Tour de France i gennemsnit overværet af 446.000 danske tv-seere. Det er det højeste antal seere siden 1997 og en stigning på 41 procent i forhold til året før.
Den kommercielle public service-station, som til og med 2004 var delvist finansieret af offentlige licensmidler, har siden 1989 brugt et større tocifret millionbeløb på at købe retten til at transmittere cykelløbet direkte. Ifølge TV2's sportschef Frederik Lauesen er beløbets størrelse en hemmelighed.
»Men prisen er vokset de seneste år. Samtidig ved de franske arrangører dog godt, hvor meget TV2 har gjort for dækningen af Tour de France i Danmark. Vi har den højeste andel af seere i hele Europa. Kun tv i den flamsktalende del af Belgien har lige så mange seere pr. indbygger. Det er vi stolte af. Tour de France og TV2 hører sammen,« siger Frederik Lauesen.
Andre kilder oplyser, at TV2, som også har været egentlig sponsor for det danske hold med logo på rytternes cykelhjelme, betaler omkring fem millioner kroner om året for rettighederne.
Det tætte økonomiske parløb mellem TV2, det danske cykelhold og Tour de France Societetet fik for ti år siden det lille franske cykelhold Jean Delatour til at trække den daværende Tour de France-chef Jean Marie Leblanc i retten i Paris-forstaden Nanterre.
Det franske hold beskyldte den danske Tour-debutant Team MemoryCard-Jack & Jones for at køre med dopede ryttere på holdet og antydede, at TV2 og DR havde betalt penge under bordet for at få et dansk hold med.
Efter to retsmøder fandt dommeren imidlertid ikke påstandene bevist. TV2's daværende sportschef, Morten Stig Christensen, kaldte beskyldningen for en svinsk påstand fremsat af franske fantaster. I dag siger hans efterfølger Frederik Lauesen:
»For en dansk tv-station som TV2 er det selvfølgelig vigtigt, at der er et dansk hold med. Og vi og holdet har da også en fælles interesse i at gøre opmærksom på holdet. Men vi har ingen aftaler med Saxo Bank. Vi dækker Tour de France lige så kritisk som andre danske medier.«


