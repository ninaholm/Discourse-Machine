Friheden til at forsørge sig selv
Beskæftigelsesminister Mette Frederiksens menneskesyn og hendes fokus på ret og pligt i kontanthjælpsreformen er kernesocialdemokratiske værdier, som resten af partiet og arbejderbevægelsen har glemt, da de opbyggede velfærdsstaten, siger professor Ove K. Pedersen, der er aktuel med ny bog 
Man har i hele velfærdsstatsperioden efter Anden Verdenskrig opgivet forståelsen af, at retten til selvforsørgelse er en af de største friheder og myndiggørelsesprocesser, det danske samfund har været igennem, mener Ove Kai Pedersen, der er aktuel med ny bog


 
	Der er noget, alle de velmenende på venstrefløjen, oppositionen internt i det gamle arbejderparti Socialdemokraterne, i fagbevægelsen og ikke mindst det kritiske bagland rent har glemt: Den største frihed af alle er ikke at blive fri for at arbejde, men fri til at arbejde. Kun gennem uddannelse og arbejde bliver man fri – fri fra at blive forsørget af staten.

	Efterkrigstidens velfærdsstat med dens tildeling af rettigheder til snart sagt alle samfundsgrupper fra høj til lav, er heller ikke den historiske sejr, Socialdemokraterne elsker at varme sig ved, når de længes efter fordums dominans i vælgerhavet. For der var ikke råd til al den velfærd, og drømmen brast.

	Det mener professor ved CBS, Ove K. Pedersen, der med sin nye bog Markedsstaten – andet bind i trilogien om den danske stats historie – netop er gået arkæologisk til værks i perioden, hvor frihedskampen bestod i arbejdskraftens frigørelse fra enevældens åg. En kamp der kulminerede i 1899, hvor Danmark fik den første hovedaftale mellem arbejdsgivere og arbejdere.

	»Man har i hele velfærdsstatsperioden efter Anden Verdenskrigs opgivet forståelsen af, at retten til selvforsørgelse er en af de største friheder og myndiggørelsesprocesser, det danske samfund har været igennem. Offentlig forsørgelse er nok en social ret. Men den baserer sig på retten til at forsørge sig selv og retten til at råde frit over egen arbejdskraft,« siger professoren.

	»Den forståelse er forsvundet, fordi Socialdemokraterne, fagbevægelsen og de sociale organisationer med succes har koncentreret sig om at minimere rettighedstabet ved offentlig forsørgelse,« siger han med henvisning til, hvordan man historisk kunne ende i tugthus, ikke var valgbar eller ikke kunne stemme til kommunal- og folketingsvalg, hvis man blev forsørget af staten.

	I historiens muld ligger så at sige den røde tråd, som Socialdemokraterne for tiden leder så desperat efter. Graver de skatten op, har de til gengæld en historisk sejr, som kan overbevise de forsvundne vælgere om, at regeringens reformer skam hviler på sikre kernesocialdemokratiske værdier, nemlig at friheden til at arbejde går forud for retten til offentlig forsørgelse.

	Ove K. Pedersens greb i historien på enevældens tid rækker endnu længere tilbage end beskæftigelsesminister Mette Frederiksens, når hun forsvarer sin kontanthjælpsreform med henvisning til det socialdemokratiske arvegods indskrevet som ret og især pligt på farfarens røde faner i 1930’erne. Men han giver hende ret i den standende fejde mellem ministeren og en anden professor og velfærdsstatshistoriker, Jørn Henrik Petersen.

	Sidstnævnte har angrebet ministeren for historieforfalskning: Når man i arbejderbevægelsen dengang i 1930’erne talte om pligter, var det ikke underklassen, man tænkte på. Men overklassen, der havde alle privilegierne, men ingen pligter.

	»Det, Mette Frederiksen siger, er, at de unge og de svageste skal have betingelserne for at forsøge sig selv. Derigennem bliver de fri. Det er det myndighedsbegreb, som ikke alene arbejderbevægelsen bygger sin historie på. Men som også grundtvigianismen og hele vores lutheranske og evangeliske tro baserer sig på. Det er en af de mest grundlæggende værdier i vores samfund,« siger han.

	Samme problem i 350 år

	Ret og pligt hænger sammen og har gjort det i 350 år. I Grundloven står der både, at vi har en social ret til at blive forsørget, men også at vi har pligt til ’at underkaste os loven’ og det politiske flertals beslutning, hvis vi gør. Det fremgår, at alle bør ernære sig selv, men også at det er lovgiverne, der beslutter under hvilke betingelser, det skal ske.

	Men med efterkrigstidens velfærdsstat »skærer vi« ifølge Ove K. Pedersen »den lange historie om friheden til at arbejde og retten til at modtage forsørgelse over og underprioritere spørgsmålet om selvforsørgelse.«

	Lige siden 1980’erne har regeringer uanset politisk observans dog forsøgt at genetablere forbindelsen. De har forsøgt at genindføre noget for noget og understreget friheden til selvforsørgelse som vigtig, i stedet for noget for ingenting som velfærdsstaten har gjort til et princip.

	Det er sket i takt med, at offentlig forsørgelse uden social stigmatisering og tab af rettigheder bliver gennemført i lovgivningen – og i en kort, men vigtigt periode i 1980’erne også uden kontrol og krav om aktivering.

	Diskussionen kan virke som historiker-slam for politiske nørder, men spørgsmålet om ret og pligt og balancen mellem de to er ifølge professoren det væsentligste spørgsmål, der gennemsyrer hele vores seneste 350-årige politiske historie. Herunder også den korte periode under velfærdsstaten.

	Det er samtidig den politiske kamp om balancen mellem ret og pligt, der stiller betingelserne for reformeringen af velfærdsstaten. At kampen flyder med politiske ’casualties of war’ kan man forvisse sig om ved at erindre, hvad der skete, da professor Ove K. Pedersen udgav sin første bog i trilogien med titlen Konkurrencestaten – hvor han hævder, at den nuværende konkurrencestat forsøger at løse nogle af de problemer, den gamle velfærdsstat ikke var i stand til.

	Da finansminister Bjarne Corydon efterfølgende omfavnede begrebet og gjorde Pedersens diagnose til sin politiske vision, resulterede det i skummende raseri blandt dem, han forsøger at overbevise. De mente, at konkurrencestaten snarere er i gang med at afvikle velfærden og solidariteten. To ting som ikke mindst socialdemokrater er sat i verden for at forsvare, hævdede kritikerne. Sjældent har en samfundsdiagnose udviklet på et universitet, nok så velfunderet og akademisk overbevisende, fået så megen omtale.

	Skiftende regeringer har i de sidste årtier forsøgt at stramme op på velfærden og bekæmpe holdninger i befolkningen, der viser sig i meningsmålinger, hvor langt færre danskere end tidligere siger, at de hellere ville klare sig selv end at modtage offentlige ydelser.

	Nyrups opstramninger af dagpengereglerne i staten af 1990’erne er bare ét eksempel.

	Men det har afgjort gjort mest ondt i den røde blok, hvor Socialdemokraterne beskyldes for at føre blå politik, og SF helt måtte forlade regeringen – på grund af DONG-sagen ja, men forinden havde deres vælgere forladt partiet, bl.a. fordi de afviste reformkuren som den rette medicin til den skrantende velfærdsstat.

	Ifølge Ove K. Pedersen er konkurrencestaten med dens fokus på at reformere gennem aktiv arbejdsmarkedspolitik, kontrol og styring af de arbejdsdygtige, der er på offentlige forsørgelse herunder ændringer af dagpengeregler altså en forlængelse og udbygning af velfærdsstatens fokus på rettigheder.

	Samtidig erkender han, at konkurrencestatens reformer går ud over dem, der nød godt af velfærdsstatens rettigheder.

	»Men det er altså fællesskabet, der har retten til at definere, hvor balancen mellem ret og pligt skal ligge. Grænsen mellem de to har altid være politiseret, og du har ikke muligheden for selv at vælge, det gør det politiske flertal på dine vegne.«

	Ved Septemberforliget i 1899 får danskerne i modsætning til f.eks. amerikanerne aldrig den fulde, liberale arbejdsfrihed. Til gengæld får vi ret til offentlig forsørgelse og kollektivt aftalte rammer for den individuelle ansættelseskontrakt.

	»Vi får aldrig et liberalt arbejdsmarked. Men det er hverken på grund af parlamentarikerne, arbejdsgiverne, kapitalisterne eller den enevældige konge, men fordi socialisterne, især de reformvillige, påtager sig at gennemføre en dansk variant af arbejdsfriheden i et kompromis med arbejdsgiverne. Det er en socialistisk vej til individualisme, og dermed har du grunden til spændingen mellem kollektivisme og individualisme, der efterfølgende præger hele vores historie. Det betyder også, at politikerne får magten over vores individuelle arbejdskraft, fordi det individuelle altid er underordnet det kollektive. Det er en måde at sige på, at når vi arbejder, så arbejder vi først og fremmest på betingelser fastsat af fællesskabet og derefter for os selv.«

	»En amerikaner derimod må selv om, hvorvidt han vil arbejde og under hvilke betingelser. Men hvis han ikke arbejder, så hjælper staten ham heller ikke, i hvert fald ikke meget og ikke i særlig lang tid. Den frihed til ikke at arbejde har vi ikke i Danmark, og det skaber grundlaget for velfærdsstaten.«

	Middelklassen også ramt

	Kritikere af konkurrencestaten og dens bestræbelser på at bevare velfærden er så at sige med til at underminere samme velfærdsstat, påpeger Ove K. Pedersen. For alternativet er den ultimative frihed til at arbejde på helt egne betingelser og selv løbe risikoen som i USA.

	»Alternativet til den danske model er, at du forsørger dig selv på den måde, som du finder god. Det er der millioner af mennesker, der gør i USA. De modtager ikke ydelser fra staten, men de arbejder heller ikke. De fifler, lever af at jage eller samle, hvad de nu kan finde.«

– Hvis politikerne forvalter deres magt til at bestemme over danskernes arbejdskraft for nidkært med straf og uværdig kontrol, har pendulet så ikke svinget for meget over i pligtens retning?

	»Det er rigtigt, at konsekvensen af færre rettigheder er mere kontrol og styring. Men det ligger i Grundloven, at politikerne bestemmer, hvem der er de værdigt trængende, og så må vælgerne afsætte politikerne, hvis de er utilfredse med deres vurdering. Noget synes at tyde på, at flertallet af befolkningen støtter op om en vis aktivering og kontrol. Derfor har vi også en offentlig debat om, hvorvidt Fattig-Carina og Dovne-Robert virkeligt er fattige eller dovne. Det ser du aldrig i USA. Men i Danmark er det det politiske flertal og den politiske offentlighed, der definerer, hvem der er dovne. I den debat findes der ikke saglige og usaglige argumenter. Ej heller objektive kriterier. Det er en politisk kamp, som er over 300 år gammel.«

– Det begunstiger vel igen middelklassen, dem med de gode uddannelser, som også Jørn Henrik Petersen argumenterer. Underklassen får aldrig majoriteten?

	»Reformerne rammer ikke kun de svageste. Middelklassens unge har f.eks. ikke længere ret til seks, syv års SU, men kun fem. Dagpengestramningerne kan jo også ramme middelklassen – både faglærte arbejdere og offentligt ansatte,« siger Ove K. Pedersen, der understreger, at Danmark trods en periode med voksende ulighed stadig er et af de mest lige samfund i verden. Bl.a. fordi konkurrencestaten er kendetegnet ved, at den har målrettet sine sociale ydelser til dem, der har behov og derfor ikke nødvendigvis giver ydelser også til middelklassen.

	»Den nuværende konkurrencestat adskiller sig fra velfærdsstaten ved at være meget mere ambitiøs end den klassiske velfærdsstat. Den målretter f.eks. sine ydelser til dem, der har behov, og skærer også der, hvor der ikke er så store behov for eksempel hos middelklassens unge. Tænk på målsætningen om, at 95 pct. af en ungdomsårgang skal have en ungdomsuddannelse. Den klassiske velfærdsstat, som vi begyndte at reformere i slutningen af 80’erne, accepterede, at 20 pct. af de unge aldrig fik en uddannelse. Kun få løftede et øjenbryn. Nu begynder alle at tale om de uheldige konsekvenser af konkurrencestatens pres på uddannelse til alle. Men hvad er de heldige konsekvenser af, at 20 pct. af en ungdomsårgang ikke får nogle kompetencer og af samme grund for altid vil blive afhængig af offentlig forsørgelse og dermed forpligtiget til at underkaste sig loven og det politiske flertals beslutninger?«

– Du siger, at den væsentligste politiske debat er debatten om ret og pligt. Er det vigtigste politiske spørgsmål ikke, hvordan vi får skabt flere jobs til dem, der gerne vil arbejde?

	»Der er tale om to forskellige debatter. Den første – om ret og pligt – drejer sig om værdier, og der er ingen tvivl om, at Socialdemokratiet er på vej ind i en diskussion om egne værdier og deres historie. Det samme er andre partier faktisk også. Derfor er den debat vigtig, og kan endda vise sig at blive meget vigtig i fremtiden. Debatten om nye jobs handler om reformer og er standard mellem centrum-venstre og højrefløjen i perioder, hvor det bliver muligt at kick starte økonomier med vækstpakker efter en krise,« siger Ove Kai Pedersen.

Markedsstaten af Ove K. Pedersen udkommer i næste uge.

