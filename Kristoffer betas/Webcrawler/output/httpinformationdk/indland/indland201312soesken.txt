Søskendepar blev statsløse for at blive danske
Et søskendepar med vietnamesiske rødder får nu dansk statsborgerskab, fordi Justitsministeriet har anerkendt, at de i virkeligheden har været statsløse
Linda Nguyen og hendes bror Jimmy har fået dansk statsborgerskab, fordi de er blevet erklæret statsløse af ministeriet.


 
	I sidste uge bestemte Folketinget, at 25-årige Linda Nguyen og hendes lillebror 22-årige Jimmy Nguyen skal have dansk statsborgerskab. Det skete, da et stort flertal i Folketinget torsdag den 19. december stemte for det halvårlige lovforslag om tildeling af indfødsret.

	Linda og Jimmy er børn af vietnamesiske bådflygtninge, og begge er født og opvokset i Danmark. Når de to søskende nu får dansk statsborgerskab, er forklaringen, at de for nylig af Justitsministeriet er blevet omregistreret fra at være vietnamesiske statsborgere til at være statsløse.

	»Det har været en langtrukken og frustrerende proces, så da vi fik det at vide, var det en kæmpe lettelse. Jeg har med det samme printet en ansøgning ud til et pas,« siger Linda Nguyen, der bor i København og arbejder som bankrådgiver i Nordea.

	Troede de var danske

	I juli 2010 indgav Linda Nguyen og hendes lillebror ansøgning om at få dansk statsborgerskab til politiet i Esbjerg.

	Under samtalen på politigården forklarede hun ifølge politirapporten, som Information har fået aktindsigt i, at det havde været et chok for hende at finde ud af, »at hun ikke er dansker« men derimod blev opfattet som vietnamesisk statsborger af myndighederne.

	Hendes far fik dansk indfødsret få år efter sin ankomst, og han var altså dansk statsborger, da Linda og Jimmy blev født. De havde ved en fejl fået udleveret danske pas, så derfor troede de, at de var danskere – indtil passene skulle fornys, og søskendeparret blev klar over, at de var registrerede som vietnamesere i folkeregistret. Denne lille detalje med faren skulle senere vise sig at få afgørende betydning for de to søskende.

	I foråret 2011 blev Linda og Jimmy optaget på et lovforslag om indfødsret med den betingelse, at de i løbet af tre år skulle løses fra deres vietnamesiske statsborgerskab. Men selv om de to søskende og deres far på linje med andre unge med vietnamesiske rødder flere gange har haft kontakt med og skrevet til den vietnamesiske ambassade, så virkede det i lang tid som om, at det ikke var muligt at finde en løsning.

	Heller ikke Lindas og Jimmys forældre havde de nødvendige papirer. I februar 2012 skrev Justitsministeriet til ambassaden og spurgte, om det havde betydning, at den ene forælder ikke var vietnamesisk statsborger. Et år senere kom der så svar: Når den ene forælder ikke var vietnamesisk statsborger, så skulle Linda og Jimmy have været registreret som vietnamesiske statsborgere inden deres fyldte 16 års fødselsdag. I og med at det ikke var sket, kunne ambassaden så fastslå, at de to ikke var vietnamesere og dermed gav det ikke mening at blive løst fra det vietnamesiske statsborgerskab. I marts anmodede Indfødsretskontoret så folkeregistret om at omregistrere Linda og Jimmy »fra vietnamesiske statsborgere til statsløse med virkning fra deres respektive fødselstidspunkt«. Samtidig blev de to søskende anmodet om på ny at indsende en ansøgning om dansk statsborgerskab.

	Som statsløse, der er født og opvokset i Danmark, blev de to søskende derfor med henvisning til en FN-konvention fra 1961 om at undgå statsløshed torsdag inden jul af et flertal i Folketinget erklæret for danske statsborgere.

	Det var således Lindas og Jimmys held, at deres far var blevet dansk statsborger, fordi det medførte, at den vietnamesiske ambassade formelt orienterede de danske myndigheder om, at de to unge ikke var vietnamesere – hvad der er forudsætningen for, at de kunne blive danske statsborgere. Lindas og Jimmys tanker går nu til andre unge med vietnamesiske rødder, som ikke har været så heldige.

	»Jeg håber for dem, at der kommer en mere retfærdig proces. Når man er født og opvokset her, så kan det ikke være rigtigt, at vi skal være uden for samfundet. Jeg føler, at vi bliver opfattet som udlændinge, og den proces må det være muligt at gøre nemmere,« siger Linda Nguyen.

	 

