Rasende Inger Støjberg afviser besparelser
Ligestillingsminister Inger Støjberg (V) er 'fortørnet' over oppositionens kritik af, at der på finansloven skulle mangle et millionbeløb til ligestillingsområdet. De taler mod bedre vidende, for der er 'ikke sparet én krone', siger ministeren


Ligestillingsminister Inger Støjberg (V) sidder med Dagbladet Information foran sig. Avisen er slået op på en artikel om hende selv, som hun ser let hovedrystende ned over. »Ligestillingen er forsvundet fra Finansloven,« står der med store bogstaver.»Men det passer simpelthen ikke. Der er ikke fjernet én eneste krone til ligestillingsområdet, udover de to procent, som er fjernet på alle områder,« siger ministeren indigneret og finder det uhørt, at oppositionens ordførere »slår hende oven i hovedet med alle mulige anklager«.En samstemmig opposition kritiserer nemlig i artiklen, at ligestilling ikke er nævnt med ét ord i regeringens finanslovforslag for 2010, og at pengene til ligestillingsafdelingen ikke optræder specifikt på lovforslaget. Johanne Schmidt Nielsen fra Enhedslisten kalder Inger Støjberg for »en joke«, Pernille Vigsø Bagge fra SF opfordrer hende til at droppe sin titel som ligestillingsminister, og Socialdemokraternes Julie Rademacher vil have EU til at fordømme ministerens indsats.Mod bedre videndeInger Støjberg blev godt gal over historien, da hun læste den mandag morgen, og selv efter at have fordøjet den, kan oppositionens anklager stadig gøre hende arrig.Når pengene til ligestilling ikke fremgår af finanslovforslaget, handler det nemlig hverken om politisk eller økonomisk nedprioritering, men om en ren administrativ omlægning af ligestillingsafdelingen, siger hun:»Da ressortomlægningen skete, var det så sent, at man var gået i gang med at lave det finanslovforslag, som ligger nu. Derfor har man lagt alle pengene ind under departementet,« forklarer Inger Støjberg.Det er lidt teknisk, men i hvert fald Socialdemokraterne ved udmærket, hvordan det hænger sammen, påpeger ministeren.»Julie Rademacher taler fuldstændig mod bedre vidende, når hun kritiserer mig. Hun fik en teknisk gennemgang af det så sent som i onsdags til et møde i Arbejdsmarkedsudvalget, hvor departementschefen svarede hende specifikt på, hvordan det hang sammen,« siger Inger Støjberg.»Derfor er det fuldstændig til hest, at hun kommer med sådan nogle horrible påstande. Det har ingen som helst klangbund i virkelighed, og det er fuldstændig uhørt at påstå, at vi har stukket noget under stolen.«Af det finanslovforslag, der ligger nu, fremgår ligestillingsområdet ikke. Men det skal der nok blive rettet op på, inden loven vedtages, siger Støjberg.»Ligestillingsområdet kommer naturligvis til at fremgå af den endelige finanslov. Det er meget teknisk, når man laver sådan et forslag, men alle pengene kommer over, og der bliver ikke sparet en krone,« forsikrer Inger Støjberg.- Kan du ikke forstå, at folk bliver frustrerede, når de ser et finanslovforslag, hvor ligestilling ikke optræder. Det har for eksempel også Djøf opfattet som et negativt signal?»Nej, det kan jeg ærlig talt ikke. Jeg kan bare sige til Djøf og til Julie Rademacher og til Pernille Vigsø Bagge og til Lone Dybkjær, at jeg ikke har den fjerneste forståelse for nogen som helst kritik af det her, for der er ikke fjernet en krone.«- Men er det ellers ikke vigtigt at signalere, at man prioriterer området ved for eksempel at nævne det?»Jo, men der er ikke fjernet en krone, så jeg har da aldrig nogen sinde kendt mage. De kalder mig en joke, men jeg synes ærlig talt, det er oppositionen, der er en joke.«Inger Støjberg lover også, at de målsætninger og opgavebeskrivelser, der i dag er indskrevet om Ligestillingsafdelingens arbejde ikke bliver ændret væsentligt, men blot rettet til, og at de vil fremgå af den endelige lov.De udstiller migDet er ikke første gang, Inger Støjberg er blevet udsat for hård kritik fra oppositionen, som står forholdsvis samlet på ligestillingsområdet. Og også hendes forgænger, Karen Jespersen (V), måtte lægge ryg til konstant kritik. Så finanslovsagen er vand på en mølle, der i forvejen irriterer Inger Støjberg gevaldigt, forklarer hun:»Det er fuldstændig en gentagelse af det, oppositionen forsøgte at udstille Karen Jespersen som. De er uenige i den politik, som jeg har indikeret, at jeg vil fremlægge på et tidspunkt. I stedet for at sige det forsøger de at fiksfakse og insinuere, at nu lægger vi ligestillingen for døden.«I det hele taget kører oppositionsordførerne på med for meget hul kritik og for lidt diskussion af politik, mener Støjberg.»Julie Rademacher og hele hendes fløj skulle vedkende sig, at de bare er uenige i min politik og prioritering. I stedet forsøger de med politisk snyd at udstille mig, som om jeg ikke vil noget på ligestillingsområdet.«- Handler jeres uenighed om, at du allerede synes, der er ligestilling i Danmark, og det mener oppositionen ikke, at der er?»Ja, jeg mener stort set, vi har ligestilling i Danmark, men der er ét sted, hvor det halter gevaldigt, og det er omkring indvandrerkvinderne. Men hvis oppositionen er uenig i, at det er indvandrerne, der har de største problemer, må de bare sige det.«Støjberg mener, at oppositionen kun »har øje for kvoter«, og dem skal hun ikke nyde noget af. Udgangspunktet for at diskutere og vurdere ligestillingsindsatsen er med andre ord ikke det samme for ministeren som for oppositionen. Men det retfærdiggør ikke oppositionens tone i debatten, mener Inger Støjberg:»Jeg er mildt sagt bare temmelig fortørnet, når oppositionen forsøger at køre sådan etraid (angreb, red.), hvor de prøver at insinuere, at vi nedprioriterer ligestilling,« siger hun.
