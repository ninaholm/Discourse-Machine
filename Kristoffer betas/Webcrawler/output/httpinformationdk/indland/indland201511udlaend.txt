Udlændingestyrelsen fortier børns ret til familiesammenføring
Asylbørn har en særlig ret til familiesammenføring, selv om de får såkaldt midlertidig beskyttelsesstatus, der som udgangspunkt begrænser retten til at få sin familie til landet. Men Udlændingestyrelsen oplyser ikke børnene om deres særlige ret, og det møder nu hård kritik
14-årige Ahmed Jabbar flygtede alene til Danmark og fik i maj asyl. I dag bor han i Allerød med sin onkel og venter på at få sin familie til Danmark.


 Udlændingestyrelsen møder nu hård kritik for ikke at oplyse asylbørn, der har fået såkaldt midlertidig beskyttelsesstatus i Danmark, om børnenes særlige ret til familiesammenføring.
Som udgangspunkt udelukker bestemmelsen om midlertidig beskyttelsesstatus, der blev indført af SR-regeringen og trådte i kraft tidligere i år, udlændinge fra familiesammenføring i Danmark inden for det første år i landet.
Hvis bestemte undtagelser gør sig gældende, kan udlændinge med midlertidig beskyttelsesstatus dog alligevel få deres familie til Danmark inden for det første år. Det gælder blandt andet, hvis man har syge børn i hjemlandet eller selv er uledsaget mindreårig.
Læs også: Ahmed fik besked om sine rettigheder ved et tilfælde
Men netop oplysningerne om uledsagede børn og unges ret til familiesammenføring udelades i de papirer, som mindreårige på midlertidig beskyttelsesstatus får udleveret fra Udlændingestyrelsen. Det sker, selv om børn og mindreårige, som tidligere afdækket i Information, udgør 40 procent af de personer, der er blevet tildelt midlertidig beskyttelsesstatus i perioden marts til og med juli 2015, og selv om papirerne indeholder oplysninger om andre undtagelser fra reglen om begrænsning af retten til familiesammenføring.
Den manglende oplysning kan få alvorlige konsekvenser, advarer Eva Singer, asylchef i Dansk Flygtningehjælp.
»Det bliver misforstået af både de mindreårige og de voksne, der er omkring de mindreårige – altså personlige repræsentanter, centerpersonale og bisiddere. Vi har fået mange henvendelser fra centerpersonale og bisiddere, som har troet, at man har ændret på reglerne og derfor har sagt til de mindreårige, at de ikke kan søge familiesammenføring,« siger hun.
Eva Singer, der har en baggrund som jurist i både FN’s Flygtningehøjkommissariat og Udlændingestyrelsen, mener, at Udlændingestyrelsens vejledning på området er mangelfuld og bør uddybes. For i værste fald kan den manglende information betyde, at et barn unødigt sidder alene i Danmark i et år, før det eksempelvis forsøger at få sine forældre eller søskende ud af Syrien.
Information har været i kontakt med flere mindreårige med midlertidig beskyttelsesstatus, der fortæller, at de har opdaget deres ret til familiesammenføring ved et tilfælde. Det har de vel at mærke et stykke tid efter at have fået ophold i Danmark, skønt de omgående kunne have søgt om at få deres forældre eller søskende til landet.
Misvisende vejledning
I den 15 sider lange meddelelse, som mindreårige asylansøgere modtager, når de tildeles midlertidig beskyttelsesstatus, står der, at man kan »først få familiesammenføring, hvis den midlertidige opholdstilladelse forlænges efter det første år, medmindre helt særlige grunde gør sig gældende«.
Desuden henviser Udlændingestyrelsen til et faktablad. Dette faktablad indeholder flere eksempler på undtagelser, hvor flygtninge med midlertidig beskyttelsesstatus har ret til familiesammenføring i løbet af deres første år i Danmark. Her nævnes personer, der har handicappede ægtefæller eller syge børn i hjemlandet, men uledsagede mindreårige nævnes ikke med et ord, selv om undtagelsen står i samme paragraf i loven som de anførte eksempler. Det er særligt kritisabelt, mener Eva Singer.
»Det, der er problematisk i vejledningen omkring muligheden for familiesammenføring, er, at det kommer til at se ud, som om man som uledsaget mindreårig, der får midlertidig beskyttelsesstatus, er omfattet af den almindelige regel om, at man først kan søge familiesammenføring efter et år. Men i realiteten kan man som uledsaget mindreårig fortsat – som man hidtil har kunnet – søge om familiesammenføring med det samme, fordi der gør sig særlige hensyn gældende, i og med man er uledsaget,« siger hun.
Dansk Flygtningehjælps asylchef støttes af advokat med speciale i udlændingeret hos Homann Advokater, Eddie Omar Rosenberg Khawaja.
»Vejledningen er misvisende, hvis den gives til mindreårige uledsagede flygtningebørn med midlertidig beskyttelsesstatus. Det ville efter min opfattelse være meget hensigtsmæssigt, at man på en mere klar måde i det mindste orienterede uledsagede mindreårige flygtningebørn om, at de som hovedregel har ret til at blive genforenet med deres forældre,« siger Eddie Omar Rosenberg Khawaja.
»Hovedreglen er ikke, at familiesammenføring af f.eks. forældre er udelukket det første år. Når barnet er mindreårigt, er udgangspunktet efter min opfattelse, at det netop kan få familiesammenført sine forældre, medmindre der er særlige grunde, der taler imod, f.eks. at barnet er tæt på at blive 18 år gammel og i længere tid har levet eller klaret sig uafhængigt af forældrene i hjemlandet. Er dette ikke tilfældet, er det min vurdering, at vejledningen i faktabladet i mange sager vender barnets rettigheder på hovedet og gør en undtagelse til en hovedregel,« tilføjer han.
Michala Bendixen, der er forkvinde for organisationen Refugees Welcome, som rådgiver flygtninge og asylansøgere, mener, at Udlændingestyrelsen har udvidet pligt til at informere og oplyse mindreårige. En pligt, som de ifølge hende ikke lever op til.
»Man kan jo ikke forvente at en 16-årig selv kan finde rundt i de danske regler og love. Det er uansvarligt,« siger Michala Bendixen.
Vil gøre op med misforståelser
Eva Singer fortæller, at Dansk Flygtningehjælp flere gange har henvendt sig til Udlændingestyrelsen og foreslået ændringer af oplysningsmaterialet på baggrund af de mange misforståelser, de oplever, men Udlændingestyrelsen har ikke ment, en ændring var nødvendig.
Forelagt kritikken svarer souschef i Udlændingestyrelsen Teresa McNair, at formålet med det udleverede materiale ikke er at vejlede.
»Der er ikke tale om en vejledning om adgangen til familiesammenføring. Formålet er at orientere ansøgeren om, på hvilke måder midlertidig beskyttelsesstatus afviger fra konventionsstatus og beskyttelsesstatus. Derfor orienteres om den begrænsning i adgangen til at få ophold for en evt. ægtefælle og evt. børn. Denne information gives af hensyn til den interesse, flygtningen kan have i at klage til Flygtningenævnet og få ændret sin flygtningestatus. Den understøtter med andre ord klagevejledningen,« skriver hun i en mail til Information.
Adspurgt hvorfor der så står »Vejledning om familiesammenføring« i både opholdsmeddelelsen og faktabladet, når der ifølge styrelsen ikke er tale om en vejledning – og hvorvidt styrelsen har tænkt sig at reagere på de mange misforståelser, som Dansk Flygtningehjælp beskriver – svarer Teresa McNair, at Udlændingestyrelsen nu vil forsøge at gøre op med fejltolkninger.
»Vi vejleder naturligvis mere individuelt, når der spørges til de muligheder, der på trods af begrænsningen måtte være for at få familie til Danmark. Vi vil gerne for at imødegå misforståelser tage emnet op på næste møde i vores Asylforum og i vores Advokatforum,« skriver Teresa McNair.

