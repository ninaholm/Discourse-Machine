Økonomer: Bankredninger kan koste skattepenge trods bankunion
Den europæiske bankunion forhindrer ikke, at lande kan blive tvunget til at redde kollapstruede banker med skattekroner, vurderer økonomer


 
	Bankunionen er udset til at styrke banksektoren i Europa og forhindre, at lande skal træde til med en skattefinansieret redningspakke, hver gang en bank er ved at gå ned.

	Men hvis krisen er dyb nok, forhindrer bankunionen ikke, at skattekroner igen skal bringes i spil, når kriseramte banker skal reddes. Det vurderer to økonomer over for Information.

	Jesper Rangvid, der er professor i finansiering ved Copenhagen Business School, siger, at den afviklingsfond, der oprettes som en del af bankunionen, er utilstrækkelig, hvis krisen bliver lige så dyb som for eksempel finanskrisen:

	»Hvis det er en krise, der lægger en masse banker ned, så er den ikke stor nok.«

	Fonden, der opbygges om et led i bankunionen, bliver på 55 mia. euro (over 412 mia. kr., red.). Det svarer til 0,2 pct. af størrelsen på eurozonens banker. Og da tabene i finansielle kriser er langt højere end 0,2 pct., så er det ifølge Jesper Rangvid de fleste iagttageres forventning, at fonden kun vil kunne løse en mindre krise, hvor en enkelt eller to banker går ned.

LÆS: Nationalbanken vil have Danmark med i bankunion

	»Sandsynligvis er den pose penge, der er afsat, for lille til at sikre, at staterne ikke igen kan komme i en situation, hvor de skal betale, hvis der kommer en voldsom krise som i 2008-09,« siger han.

	Automatpilot duer ikke

	Afviklingsreglerne i bankunionen lægger op til, at hvis en bank er ved at gå ned, skal tabene i første omgang betales af aktionærerne og dem, der har lånt penge til banken (det kaldes bail-in, red.). Myndighederne kan derefter bestemme, om en nødlidende bank skal lukkes eller genoprettes ved hjælp af afviklingsfonden.

	Jesper Berg, der er underdirektør i Nykredit, siger, at hvis man har en dyb krise, så kan man ikke bare lade bankerne gå ned, fordi man ikke vil træde til med skattekroner. For så risikerer man at lukke hele banksektoren ned og gentage Den Store Depression fra 1930’erne.

	»Det er godt, at man laver et system, hvor man har mulighed for at føre tab over på kreditorer (dem, der låner penge til bankerne, red.), men jeg tror, at man er naiv og ikke har forstået, hvad finanskrisen og Den Store Depression gik ud på, hvis man tror, at man kan gøre det på automatpilot, hvis man har en systemisk krise,« siger han.

	»En af læresætningerne fra finanskrisen er, at når det virkelig brager løs, så kan det godt være, at man skal smide bankdirektører ud fra 24. etage, men du kan ikke bare lukke banksystemet,« siger Jesper Berg.

	Han siger, at det fundamentale problem, med at skattekroner skal bruges til at garantere banker, ikke kan løses, hvis krisen er tilstrækkelig dyb.

	Selv om afviklingsfonden ikke er stor nok til helt at forhindre, at skattekroner skal bruges til bankredninger, mener Jesper Rangvid dog fortsat, at bankunionen alligevel er et skridt i den rigtige retning.

	»Fonden er der, og den er trods alt på 55 mia. euro, og den er finansieret af pengeinstitutterne selv. Så selv om jeg ikke tror, at den er stor nok til en systemisk krise, så vil det dog give et bidrag. Det skal man ikke glemme,« siger han.

	Kan afværge krisen bliver stor

	I bankernes brancheorganisation, Finansrådet, vurderer man, at bankunionen vil gøre det nemmere at håndtere den næste bankkrise.

	»Hvis man tænker den tanke igennem, at man havde haft det her i starten af krisen, så tror jeg, at man måske havde kunnet afværge, at krisen blev så stor,« siger Birgitte Bundgaard Madsen, der er kontorchef i Finansrådet.

	»Dermed ikke sagt, at det er løsningen på alle problemer. Men jeg tror, at man vil kunne håndtere langt mere, end man har kunnet før,« siger hun.

	Nationalbanken anbefalede tirsdag i Information, at Danmark tilslutter sig bankunionen, da det vil være et »kvalitetsstempel« og give danske banker en konkurrencefordel.

	Nationalbanken har ikke ønsket at kommentere, hvorvidt lande trods bankunionen fortsat kan blive tvunget til at garantere for banksystemet med skattekroner.

