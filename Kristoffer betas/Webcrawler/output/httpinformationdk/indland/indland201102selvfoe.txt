'Selvfølgelig er der råd til solidaritet'
Den samlede fagbevægelse var i går mødt historisk talstærkt op til stormøde for at kæmpe for efterlønnen. Den politiske kamp for at tage patent på den 'rigtige' solidaritet er nu sat ind
Over 5.000 tillidsmænd og kvinder var i går mødt op til stormøde på Odense Congress Center for at kæmpe for efterlønnen. »Vi står samlet her i dag for at sende et budskab til alle danskere: Vi vil kæmpe for efterløn, solidaritet og velfærd,« sagde LO-formand Harald Børsting fra talerstolen. Ved siden af ham stod formændene fra FOA, Dansk Metal, HK og 3F.


 Det drejede sig om flere tusinde mennesker, der traditionen tro rejste sig til tonerne af 'Når jeg ser et rødt flag smælde'. Over 5.000 tillidsmænd og kvinder var i går mødt op til stormøde på Odense Congress Center, hvor den samlede fagbevægelse var kørt fra alle landets afkroge for at kæmpe for efterlønnen.
»Hvis der sidder nogen af jer, som har haft jeres tvivl, så tvivl ikke længere,« sagde en dramatisk oplyst Harald Børsting fra den høje scene.
»I er i dag en del af en historisk begivenhed, som vil blive husket. Vi står samlet her i dag for at sende et budskab til alle danskere: Vi vil kæmpe for efterløn, solidaritet og velfærd,« sagde han, mens salen gengældte med pift og klapsalver.
LO-formanden stod flankeret af de fire andre fagforeningsbosser, Dennis Kristensen fra FOA, forbundsformand for Dansk Metal Thorkild E. Jensen, HK-formand Kim Simonsen, og forbundsformand for 3F, Poul Erik Skov.
Harald Børsting havde dermed ganske ret i, at mødet var et historisk et af slagsen. For aldrig før har fagforeningerne på denne måde samlet så mange af sine tillidsmænd for at tale med én stemme. En stemme for solidariteten.
Og solidariteten er i høj kurs i disse dage. Det gælder i begge ender af det politiske spektrum.
Alene i sin nytårstale brugte statsministeren ordet 'solidaritet' fem gange, Mar-grethe Vestager (R) kritiserede i går Harald Børsting for at være usolidarisk, når han fratager middelklassen ansvaret for at afgive fordele til gavn for samfundets svageste, og Lars Løkke Rasmussens (V) såkaldte seniorførtidspension bliver af flere på højrefløjen set som en mere solidarisk ordning end efterlønnen. Fordi den gælder for alle, også de som ikke er medlem af en a-kasse.
Solidariteten er officielt blevet et slagord i den politiske debat og dermed også i den kommende valgkamp. Men hvad betyder solidaritet overhovedet anno 2011?
Klassisk solidaritet
»Solidaritet betyder nøjagtig det samme for mig, som den gjorde for ti år siden,« fortæller næstformand i 3F Djursland Joan Brøgger foran den store hal, mens der er tiltrængt kaffepause mellem de mange taler.
»Solidaritet er, at vi løfter i flok. Dem, som har mest, betaler til dem, som har mindst - kort og godt.« siger hun. Joan Brøgger deler nøjagtig den samme klassiske definition med alle de medlemmer, Information taler med.
»Jeg holder fast i det gamle ordsprog: de bredeste skuldre skal bære det tungeste læs. Med det mener jeg, at der skal være plads til forskelligheder, og hvis jeg er den stærke, vil jeg gerne hjælpe de mindre stærke,« forklarer Tonny Hansen, som er maskinarbejder, tillidsmand og medlem af bestyrelsen i Dansk Metal i Randers.
- Men her taler I jo kun jeres egen sag. Hvad med dem, der ikke er medlem af en a-kasse, eller som er helt udenfor arbejdsmarkedet - skal I have efterløn på bekostning af dem?
»Jeg tror på, at vi også taler de svages sag her. Selvfølgelig taler vi for vores 'egne' syge og slidte i dag, men det handler også om at genetablere solidaritetsfølelsen i samfundet. Regeringen prøver at tage lidt hele tiden, og så vi bliver nødt til at trække en streg. Og hvis vi viser solidaritet overfor samfundets arbejderklasse, som vi gør her i dag, vil det også smitte af på vores generelle solidaritetsfølelse,« siger Tonny Hansen, mens de mange tusinde mennesker stille trækker ind i hallen igen til anden del af stormødet.
Frygt gør os egoistiske
Der var langt mellem de yngre repræsentanter fra arbejdsmarkedet til stormødet, og spørger man medlemmerne til stede, skyldes det, at ungdommen er mindre solidariske og har nok i sig selv.
Spørger man 24-årige Peter Bøgh, som ud over at være i lære som tømrer på Københavns Tekniske Skole også er formand for 3F ungdom, er der er en grund til, at 'ungdommen' er blevet mindre solidariske.
»Selvfølgelig er det bedst at stå sammen, men nu har vi i næsten ti år haft en regering, der fortæller os, at vi skal klare os selv. Og man kan ikke undgå, at det smitter af på os, uanset hvor trist det måtte være,« siger Peter Bøgh, som sammen med én anden var mødt op for at repræsentere 3F ungdom. I hans hverdag med unge lærlinge på skolen ser han, hvordan frustrationen over ikke at have nogen sikker fremtid, gør de unge mennesker mere egoistiske.
»Man føler sig meget alene med problemerne som ung person, der ikke kan få en praktikplads eller bliver arbejdsløs. For man kan jo se, at der ikke sker nogen ændringer for at komme problemet til livs. Der er helt klart lagt op til, at det er vores eget problem,« siger Peter Bøgh, som lægger ansvaret hos regeringen og ikke mindst undervisningsminister Tina Nedergaard (V).
»Det er mesters marked, når der er så få pladser. Og der er sådan set heller ikke noget skidt i, at man skal kæmpe for at få en praktikplads. Men ser man dem, der starter på grundforløbet, er de sgu bange. De skal hele tiden ud og sælge sig, og når man ikke føler, at nogen kæmper for én, tænker man mere på sig selv. Så ryger solidariteten,« siger Peter Bøgh.

