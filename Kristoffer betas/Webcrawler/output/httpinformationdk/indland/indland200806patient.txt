Patienter kan vælge hospital indtil oktober



 Finansminister Lars Løkke Rasmussen (V) talte over sig, da han indgik økonomiaftale med regionerne for 2009. På grund af strejkens ophobning af ventelistepatienter ville han nemlig fratage danske borgere retten til at vælge behandling på privathospital allerede fra 1. juni i år. Men rent faktisk kan patienter på venteliste frem til oktober kræve at komme i behandling, hvor de selv ønsker. Det fortalte sundhedsminister Jakob Axel Nielsen (K) torsdag på et åbent samråd. Det betyder, at der kan gå helt frem til slutningen af oktober, før lovforslaget er klar til vedtagelse. 
ritzau

