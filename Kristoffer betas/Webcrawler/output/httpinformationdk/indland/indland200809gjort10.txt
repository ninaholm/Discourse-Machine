'Vi har ikke gjort det 100 pct. optimalt, men hvem gør det?'
Politikerne i Københavns Kommune er ikke overraskede over indholdet i rapporten om de kritisable forhold på bosteder for handicappede og psykisk syge, for situationen har været sådan i årevis. Men nu skal socialområdet løftes, forsikrer de


 Listen over problemer på Københavns Kommunes bosteder for handicappede og psykisk syge synes endeløs, men udløser ikke den store forundring hos kommunalpolitikerne:
"Undersøgelsen blev jo netop lavet for at synliggøre problemerne," siger socialborgmester i Københavns Kommune, Mikkel Warming, der tidligere har måttet stå til ansvar for grov kritik af kommunens bosteder. 
Særligt sagen om bostedet Tokanten fik kommunen til at erkende de alvorlige problemer med blandt andet magtanvendelse overfor beboerne. Derfor er venstremanden Leslie Arentoft heller ikke overrasket over rapporten, der blev offentliggjort for en uge siden og behandlet på socialudvalgsmødet i går:
"De her tilfredshedsundersøgelser viser næsten altid det samme," siger han og forholder sig tilsyneladende roligt til, at Københavns Kommune endnu engang kritiseres på det socialpolitiske område:
"Vi har ikke gjort det 100 procent optimalt, men hvem gør det," spørger Leslie Arentoft. 
Mikkel råbte
Når Socialborgmesteren, Mikkel Warming ikke er overrasket, er det også fordi, han har problematiseret situationen i årevis, forklarer han: 
"Ja, der er boligforhold, som er uværdige, og det er ikke i orden, men det har jeg råbt op om længe, " siger Mikkel Warming.
Men det er ikke nok, at socialborgmesteren har råbt op, mener hans konservative kollega i kommunens socialudvalg:
"I andre kommuner kan man jo godt få det her til at hænge sammen, og derfor forstår jeg ikke, at forvaltningen i Københavns Kommune ikke kan. Socialborgmesteren bærer jo det overordnede politiske ansvar, men det er også et spørgsmål om, hvordan Københavns Kommune generelt prioriterer socialområdet," siger Peter Schlüter, og henviser til, at rapporten kritiserer selve kommunens forvaltning af bostederne.
Problemerne på bostederne handler også om kolde kontanter, mener Socialdemokraterne og Enhedslisten, der prioriterer socialområdet højt, når det drejer sig om økonomien i de kommende budgetforhandlinger:
"Jeg mener, vi har råd til at prioritere det her i Københavns Kommune, og vi kan simpelthen ikke tillade os andet end at gøre det nu," siger Mikkel Warming.
Samme indstilling har den socialdemokratiske socialordfører, Thor Grønlykke, der også er villig til at give det sociale område et løft:
"Socialdemokraterne kommer til at satse stort på både at forbedre de fysiske rammer og sikre kompetenceudviklingen hos medarbejderne. Det er vores første prioritet i forbindelse med budgetforhandlingerne," siger Thor Grønlykke.
Mikkel Warming foreslår ombygning og modernisering af nogle af bostedernes fysiske rammer. Rammer, der ifølge rapporten, er uacceptable i dag, fordi flere beboere ikke har eget bad og toilet og bor på meget få kvadratmetre.
Socialborgmesteren vil også vil se på fastholdelsen af medarbejderne på området:
"Jeg vil foreslå en klippekortsordning, hvor efter- og videreuddannelse udløser lønforhøjelse," siger han.
Økonomisk jerngreb
Men ifølge SF'eren Frank Hedegaard er det ikke sikkert, at man kan udvikle kvaliteten synderligt, hvis ikke kommunens driftsramme udvides. Han placerer dermed en del af ansvaret hos regeringen:
"Det er svært at lade kvaliteten stige, når midlerne bliver mindre. Min klare holdning er, at vi skal have nogle flere driftsmidler og have fjernet anlægsloftet. For så kan Københavns Kommune godt udvikle kvaliteten," siger han.
Og Mikkel Warming er enig i, at regeringen har et ansvar:
"Regeringen har et ansvar for at lægge os i et økonomisk jerngreb, men det ændrer ikke ved, at vi i Enhedslisten ønsker at prioritere det her meget højt i kommunen, " siger han.


