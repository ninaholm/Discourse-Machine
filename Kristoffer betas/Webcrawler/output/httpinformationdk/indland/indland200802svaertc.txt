Svært comeback for SF's ensomme ulv
SF's Kamal Qureshi er dygtig til at profilere sig i medierne. Men han er ikke populær i sit eget parti og får derfor svært ved at forsætte karrieren på Christiansborg oven på balladen om snyd med lejekontrakter og eksamensbeviser
Ingen alliancer. Kamal Qureshi har ikke formået i fredstid at opbygge de politiske alliancer, der kunne støtte ham, når der blev brug for det. Det betaler han for nu.


 Da det for et par år siden lykkedes oppositionen at få ni medlemmer fra Venstre til at bryde partilinjen, så også homoseksuelle kunne få kunstig befrugtning, fejrede SF's folketingsmedlem Kamal Qureshi det ved at inviterede lesbiske kvinder til champagne på sit kontor. 
Til stede var et massivt medieopbud og flere medlemmer af Folketingets sundhedsudvalg, blandt andre Socialdemokraten Karen Klint:
"Kamal er kreativ og god til at finde den lige vej til medierne. Det her var en sjov idé, som jeg ikke selv havde haft fantasi til at udtænke," siger hun.
For tiden er det dog ikke champagnen, der præger Kamal Qureshis politiske liv. 
Han har optrådt med falsk navn i forbindelse med fremleje af sin lejlighed i Fiolstræde i det centrale København. En sag, der er meldt til politiet.
Samtidig er det lykkedes Ekstra Bladet at grave en anden ubehagelig episode frem: 
Under sit medicinstudium stjal Kamal Qureshi en eksamensopgave i biofysik fra fire studiekammerater og indleverede den som sin egen. Straffen var et halvt års ekstra studietid.
Balladen fik i mandags SF's ledelse til at fratage Kamal Qureshi hans to ordførerposter inden for ligestilling og sundhed. 
Ingen superbruger
Kamal Qureshi er født i Pakistan i 1970. Som fireårig flyttede han til Danmark, hvor han voksede op på Amager. 
I 2000 afsluttede han lægeuddannelsen, og efter et kort visit på Bispebjerg Hospital og i Sundhedsstyrelsen blev han året efter valgt til Folketinget for SF. 
Spørger man i og omkring Christiansborg, tegner der sig et billede af, at Kamal Qureshi i de første syv år i Folketinget ikke just har været den flittigste MF'er. Nogen kalder ham ligefrem doven. 
Så langt vil Dansk Folkepartis Birthe Skaarup dog ikke gå. Hun kender Kamal Qureshi fra sin tid som formand for Sundhedsudvalget 2001-07, som han også var medlem af.
"Man kunne i hvert fald ikke kalde ham superbruger af Sundhedsudvalget. Det dybdegående arbejde så jeg ikke så meget til. Men han har været god til at profilere sig på det lille hjørne af sundhedspolitikken, der handler om kunstig befrugtning," siger hun. 
En politiker fra oppositionen, der også har siddet i Sundhedsudvalget sammen med Kamal Qureshi mener dog, at beskyldningerne om dovenskab er noget overdrevne. 
"Der er jo mange politikere på Christiansborg, som man aldrig hører om, og som ikke foretager sig noget. Kamal foretager sig så noget engang imellem, som man så hører om. Det er trods alt bedre end slet ikke at lave noget," lyder det fra MF'eren. 
En helt anden forklaring på det store fravær kunne også være, at han i 2006 var sygemeldt med stress i en længere periode. Samme år blev Kamal Qureshi skilt fra sine kone, som han har tre børn med.
Spiller på det pakistanske
For mange er Kamal Qureshi kendt som et af de to første medlemmer af Folketinget med anden etnisk baggrund. Den anden var Naser Khader, og det gav dem begge en del gratis profilering i kølvandet på 2001-valget. 
Kamal Qureshis baggrund blev også meget synlig, da han i 2004 troppede op til gallafest hos Dronningen iført en traditionel pakistansk klædedragt, hvilket blev mødt af skarp kritik fra Dansk Folkeparti.
Et socialdemokratisk folketingsmedlem mener også, at Kamal Qureshi bevidst spiller på sin etnicitet:
"Hvis han som muslim siger noget om homoseksuelle, kommer han let i medierne," siger MF'eren, 
Men der findes i hvert fald én organisation, som kun har lovord tilovers for den degraderede SF'er, og som ingen problemer ser i fortsat at arbejde tæt sammen med ham: Landsforeningen for Bøsser og Lesbiske (LBL): "Kamal Qureshi er en af de få politikere, som bliver ved med at profilere vores område, som ellers tit bliver overset," siger Søren Laursen, retspolitisk talsperson i LBL. Han har også kun erfaring med, at Kamal Qureshi har sat sig ind i substansen.
Søren Laursen peger også på, at det er vigtigt, at nydanskere kan optræde som rollemodeller i seksualdebatten. 
Mangler alliancer
Vinduet, hvor Kamal Qureshi kunne markedsføre sig selv som den eneste SF'er med anden etnisk baggrund, lukkede dog ret eftertrykkeligt ved det seneste folketingsvalg. 
Her blev tyrkiskfødte Özlem Cekic nemlig nyt medlem af SF's folketingsgruppe. Og det har bestemt ikke været til Kamal Qureshis fordel, vurderer Peter Goll, tidligere pressesekretær i SF.
"Özlem har gjort det svært for Kamal. Hun fremstår jo som den reneste SF'er i verden," siger han. 
Ifølge Peter Goll signalerer Özlem Cekic nemlig meget af det modsatte som Kamal Qureshi:
"Hun siger jo: Jeg er ikke først og fremmest kvinde. Jeg er heller ikke først og fremmest muslim. Hun siger: Jeg er først og fremmest SF'er. Og det kan SF'erne godt lide at høre. Derfor er hun også et meget sikrere kort for ledelsen, end Kamal Qureshi nogensinde har været," siger Peter Goll. Han vurderer ikke Kamal Qureshis mulighed for et comeback som særlig stort. Men det skyldes ikke primært dovenskab eller konkurrence fra andre politikere med anden etnisk baggrund. 
Årsagen skal findes i Kamal Qureshis mangel på opbakning i sit eget parti. 
"Han er ikke den klassiske politiker, der i fredstid bygger loyalitet og alliancer omkring sig, så opbakningen er der, når det brænder på. Han er aldrig blevet fuldt integreret i sin folketingsgruppe," siger han. 
Ifølge Peter Goll har konsekvensen af Kamal Qureshis store lyst til at komme i medierne været, at han bevæger sig ind på områder, hvor han ikke selv er ordfører. Til stor frustration hos partifællerne. 
"Det er sådan noget, der bliver skrevet i den sorte bog i alle partier," siger han. 
Styrker og svagheder
I forbindelse med denne artikel har Information kontaktet en del medlemmer af SF's folketingsgruppe for at få deres karakteristik af Kamal Qureshi. Men alle henviser til gruppeformand Ole Sohn: 
"Vi har alle vores styrker og svagheder. Kamal Qureshi er god til at få budskaber frem, og det er jo en af hovedfunktionerne ved at være politiker," siger Ole Sohn, der ikke ønsker at fortælle om Kamal Qureshis mindre gode sider. Ole Sohn understreger også, at Kamal Qureshi blot holder pause i sine ordførerskaber, men afviser at komme ind på, hvor lang pausen skal være. 
Ifølge Peter Goll afspejler ledelsens reaktion, at Kamal Qureshi ikke er populær i egne rækker. Han mener godt, at SF kunne have valgt en anden form for krisestyring, hvor partiet tog afstand fra Kamal Qureshis gerninger, men alligevel tog ham under sine vinger.
"Det er meget usandsynligt, at Kamal Qureshi kan få et comeback i SF. Han kom ind som en ensom ulv og røg ud som en ensom ulv. Så er det altså svært at komme ind som en ensom ulv en gang til," siger Peter Goll.


