Reformer er ministrenes signal om handlekraft
Anbringelsesområdet har været præget af stor reformiver igennem de seneste otte til ti år, hvor socialministre har ønsket at udvise handlekraft, når slemme sager om børneovergreb har ramt medierne. Men i virkeligheden kan reformerne gøre problemerne værre, lyder kritikken fra eksperter på området
Igennem de seneste år har medierne gentagne gange kunnet afsløre grimme socialsager fra de danske kommuner, hvor både børn i eget hjem og i anbringelser er blevet udsat for voldelige og seksuelle overgreb – som blandt andet i den såkaldte Brønderslev-sag. Og den slags sager undgår man ikke ved hjælp af reform efter reform, lyder kritikken. Arkiv


 Det er den største ændring på området i mange, mange år,« sagde socialminister Karen Hækkerup (S) i oktober om sin kommende reform på anbringelsesområdet, den såkaldte tilsynsreform. For eksperter, der har arbejdet med området i årtier, lyder sådan en udmelding genkendelig. En ny socialminister, der synger den samme sang, som de foregående.
Ikke fordi det undrer Bente Adolphsen, der er cand. jur. og ansat som lektor på socialrådgiveruddannelsen på VIA University College i Aarhus, at de forskellige ministre lader sig rive med af de ekstreme sager. Men spørgsmålet er, om det hjælper: »Vi har set det gentagne gange, hvor socialministre har følt behov for at udvise handlekraft og derfor har iværksat reformplaner som det første,« siger hun og fortsætter: »Så hører man udmeldinger om, at nu skal barnet altså i centrum, samme parole lyder så ved næste reform fem år senere. Men er vi nu sikre på, at den ene reform efter den anden faktisk ændrer på det, der er galt i børnesagerne?« siger Bente Adolphsen, der efterlyser mere forskning og mere tålmodighed, når det kommer til de store reformer.
Den såkaldte anbringelsesreform blev iværksat i 2006, et år efter kom kommunalreformen, der ændrede socialområdet betydeligt, i 2011 kom Barnets Reform, og nu i 2013 kommer så tilsynsreformen. Og det er mange reformer på få år, påpeger Bente Adolphsen.
Igennem de seneste år har medierne gentagne gange kunnet afsløre grimme socialsager fra de danske kommuner. Både børn i eget hjem og i anbringelser er blevet udsat for voldelige og seksuelle overgreb.
I maj 2012 rapporterede DR om en sag fra et opholdssted i Skanderborg, hvor kommunen gentagne gange har siddet advarsler om seksuelle overgreb overhørigt. Lederen af opholdsstedet er nu anklaget for grove seksuelle krænkelser af en række anbragte børn og unge. Denne sag fik dengang nyudnævnte socialminister Karen Hækkerup (S) til i en fart at love ændringer på området, fordi det kommunale tilsyn havde slået fejl. Og i oktober 2012 fik hun godkendt sin reform, der vil placere tilsynet med opholdssteder og plejefamilier i fem specialiserede kommuner i stedet for i alle landets 98 kommuner.
Øget bureaukrati
Der er ingen tvivl om, at politikerne oprigtigt ønsker at undgå disse grimme sager, påpeger Hanne Warming, der er professor i anbringelsesområdet på RUC.
»Men jeg tror ikke på, at vi kan reformere os ud af det her. En ny reform løser slet ikke alle problemerne, og det er meget overoptimistisk af politikerne at tro, at man kommer til at undgå sager med denne her reform,« siger hun. Omvendt skal man hellere sikre sig, at de ansatte rent faktisk har tid og kompetencer til at inddrage børnene og den unge.
Det Nationale Forskningscenter for Velfærd (SFI) er endnu ikke færdige med deres evaluering af Barnets Reform, der trådte i kraft i 2010, og når man så allerede iværksætter en ny reform, så bliver det forvirrende, pointerer Hanne Warming: »Kommunernes Landsforening og kommunerne forsøger at lave guidelines til de nye initiativer og regler, men det kan være utrolig svært for kommunernes ansatte at følge med i det her tempo,« siger hun.
Hvert år udgiver Den Sociale Ankestyrelse de såkaldte praksisundersøgelser. Rapporter, der beskriver, i hvor mange tilfælde kommunerne laver fejl i sagsbehandlingen. Hvert år bringer det nyheder med sig, der kritiserer kommunerne for ikke at have styr på deres arbejde. Den seneste rapport konkluderede, at der er fejl i mellem 60 og 80 procent af socialsagerne. Ofte i anbringelsessager.
»Når så mange sager er fejlbehæftede, handler det om, at lovgivningen er relativt kompliceret og også ofte modsætningsfyldt. Med alle de her reformer er det simpelthen sværere for de ansatte at overholde loven,« siger Hanne Warming.
De mange regler bringer mindelser om det overkomplicerede beskæftigelsessystem, hvor man er mere fokuseret på at sætte krydser i de rigtige bokse og leve op til et omfattende regelsæt end at sætte sig ind i den pågældende persons behov.
»Man er meget fokuseret på ikke at lave formelle fejl, som Ankestyrelsen kan komme efter. I stedet burde man være mere fokuseret på, hvordan barnet egentlig har det. Det risikerer at blive værre, når vi laver flere regler med endnu en reform,« siger Hanne Warming.
Behold det gamle
I stedet for at udvise handlekraft igennem reformer, når Danmark med rette forarges over endnu en socialsag, skal man i stedet kigge på det eksisterende grundlag, mener Inge Bryderup. Hun har som professor i socialt arbejde på Aalborg Universitet fulgt området tæt i flere årtier og skrevet bogen Børnelove og socialpædagogik igennem 100 år. Hun mener, at politikerne forfalder til reformer og ny lovgivning, fordi det er deres eneste værktøj, når de grelle sager dukker op.
»Man ville sagtens kunne forbedre tilsynene inden for den nuværende lovgivningsramme. Og for nu at bruge et rigtigt politikerord burde man i stedet kvalititetssikre det allerede eksisterende tilsyn. Nogle kommuner er rigtig gode til at føre tilsyn, mens andre kommuner kun lige overholder lovens bogstav. Man kan ikke lovgive yderligere for at slippe af med problemerne. Man skal tværtimod ind og sikre, at kommunerne overholder den lov, der allerede er,« siger hun.
Samme ønske har Frank Cloyd Ebsen, der er forskningsleder på Professionshøjskolen Metropol i København.
»Det ville have været langt bedre for børnene, hvis man havde ladet tilsynsenhederne ligge i kommunerne i stedet for at omstrukturere. Kommunerne skal allerede nu lave tilsynsrapporter. Måske skulle man have kontrolleret og brugt sanktioner for at forbedre rapporterne i stedet for at sætte en omfattende reform i søen, der først kommer til at have nogen som helst effekt om år,« siger Frank Cloyd Ebsen.
Det har ikke været muligt at få en kommentar fra socialministeren.
 

