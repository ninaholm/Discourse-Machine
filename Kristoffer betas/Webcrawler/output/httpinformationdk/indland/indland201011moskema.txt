Moské ... måske ikke
En velvillig arkitekt, to skeptiske lokalpolitikere og en masse modstandere var med, da borgere fra Københavns nordvestkvarter drøftede den kommende shiitiske moské på Vibevej
En frivillig medhjælper i den nuværende moské på Vibevej. Snart skal der bygges en ny shiamuslimsk moské.


 Bliver den kommende shiitiske moské på Vibevej 25 et afslappet kulturelt mødested, hvor mænd og kvinder kan mødes til bøn, fest og ikke mindst dans - eller bliver moskeen en terrorbase for det fundamentalistiske iranske præstestyre?
Afstanden mellem synspunkterne var mærkbar, da Rasmus Jarlov, konservativt medlem af Borgerrepræsentantionen (BR), havde indbudt til debatmøde om den kommende moské.
Den 29. november skal Borgerrepræsentationen sige enten ja eller nej til en lokalplan, som vil tillade en stor moské i stedet for den udslidte fabriksbygning, der i dag udgør moské og islamisk kulturcenter på adressen Vibevej 25. Omkring 80 borgere var mødt frem onsdag aften for at deltage i debatten.
Halvdelen af de fremmødte var etniske danskere fra kvarteret. Blandt dem var stemningen fortrinsvis skeptisk. Resten af forsamlingen var mest danske eksil-iranere. De var alle indædte modstandere.
Selv præsenterede Jarlov sig som en varm anbefaler af turistlandet Iran, men samtidig som modstander af det iranske præstestyre. Konservative har sammen med Dansk Folkeparti stemt mod den kommende moské, mens de øvrige partier i BR har været positive. Manu Sareen (R) fra BR medgav, at han var blevet mere opmærksom på moskeen, selv om han gik ind for religionsfrihed.
Det samme gjorde Jarlov og i øvrigt også alle andre, der fik eller tog ordet på mødet. Derfor kan man ikke forbyde den kommende moské, men Jarlov kunne i hvert fald være mod at give moskeen »særbehandling«, som han sagde. Særbehandling vender vi straks tilbage til.
Hjernevasker unge
Modstanden mod byggeplanerne udgår fra Fællesinitiativet, der bl.a. består af eksil-iranere. De har påpeget, at det er foreningen Ahlul Bayt, der er tinglyst som ejer af Vibevej 25-29.
Ahlul Bayt driver i forvejen 68 islamiske centre og moskeer rundt om i verden, som alle får navnet Imam Ali. Ahlul Bayt får årligt tilskud fra den iranske stat, og sammen med præsident Ahmadinejad sidder en række holocaust-benægtere samt den øverste militære leder af organisationen Hizbollah i ledelsen.
Senest har Fællesinitiativet fundet frem til, at moskébyggeriet er støttet med mindst ti mio. kr. Penge, som kommer fra Iran.
Desuden laver moskeen arrangementer i samarbejde med den iranske ambassade i Danmark.
»Vi frygter, at den ny moske vil udvikle sig til et parallelsamfund, der stræber efter at indføre sharialov, og vi frygter, at rodløse unge indvandrere vil blive hjernevasket,« sagde Hussein Ferdowsipour fra Fællesinitiativet og fik bifald fra forsamlingen.
Mindre bifald fik den arkitekt, der har tegnet den kommende moske. Bijan Eskandavi er født i Iran, men blev som ung dansk gift. Siden har han i en menneskealder boet og arbejdet i København, senest som afdelingschef i kommunens byplanafdeling.
»Jeg er ikke religiøs. Min kone og jeg opfatter religion som et kulturelt anliggende,« indledte han. Da imamen i moskeen på Vibevej bad ham om at tegne en ny og flottere moske, havde han sagt ja. Han ville også have sagt ja til at tegne en synagoge. Arkitekten var enig med Jarlov i, at moskeen fik særbehandling:
»Jeg ved fra mit tidligere arbejde, at alle byggerier i København får dispensation af den ene eller anden slags. Men moskeen kan ikke få dispensation, så vi får særbehandling. Negativ særbehandling,« som han sagde:
»Derfor må moskeen bruge det meste af sin kælder til p-pladser.«
Spiser flæskesteg
Generelt betvivlede Bijan Eskandavi oplysningerne om iransk finansiel støtte, som Fællesinitiativet havde fremlagt. Han mente selv, at seks mio. kommer fra troende i Danmark, og 10 mio. kr. er doneret af private velgørere fra lande i Mellemøsten. Hvor de resterende ca. 35 mio. skal komme fra, ved han ikke. Men han købte ikke argumentet om, at det iranske styre skal bruge moskeen til undergravende virksomhed.
»Hvorfor bruger de ikke bare de slidte lokaler i den eksisterende moské?,« spurgte Bijan Eskandavi.
Arkitekten blev afbrudt af eksiliranerne, der beskyldte ham for at udbrede den islamiske fascisme, men det afviste han:
»Jeg holder meget af julen og spiser min flæskesteg. Jeg støtter ikke fundamentalisme, jeg støtter bare et byggeprojekt,« sagde Bijan Eskandavi.
Som argument for, at han ikke var præstestyrets mand, forklarede arkitekten, at han havde forlangt, at der også skulle opføres en amfiteater-lignende sal.
»Det skal kunne lejes til bryllupper og dans,« sagde han.
Det fik igen fremmødte eksil-iranere op i det røde felt:
»Skal mænd og kvinder danse i samme lokale? Hvorfor er fester så forbudt i Iran?« ville en have svar på.
Ud på aftenen bad en af forsamlingens få moske-støtter om ordet. Det var igen det med dansen:
»Så længe den iranske stat har penge til gode i moskeen, så bliver der ikke nogen fælles dans,« sagde en ung mand, der lød meget bestemt.


