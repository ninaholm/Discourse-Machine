El-Hussein søgte på Camre efter Krudttønden

Retssagen mod fire mænd, der er tiltalt for at have medvirket til Omar el- Husseins angreb på Den Jødiske Synagoge den 15. februar sidste år, startede i går i Københavns Byret.


 Omar el-Hussein foretog ifølge politiets efterforskning en internetsøgning på DF-politikeren Mogens Camres adresse efter sit angreb på Krudttønden. Søgningen skete fra en netcafé på Nørrebro.
Oplysningen kom frem i går i Københavns Byret. Her er fire mænd tiltalt for at have medvirket til Omar el-Husseins angreb på synagogen i Krystalgade natten til 15. februar sidste år.
Søgningen fandt sted omkring klokken 21.30 den lørdag aften, hvor Omar el-Hussein nogle timer tidligere havde angrebet kulturhuset Krudttønden på Østerbro i København.
Anklager Sidsel Klixbüll fortalte desuden, at Omar el-Hussein også foretog søgninger på en adresse, som tilhører Nicolai Sennels. Han stiftede den danske afdeling af den islamkritiske bevægelse Pegida, der har skiftet navn til For Frihed. Han er nu igen medlem af Dansk Folkeparti.
Også forretningen Kihoskh på Vesterbro blev der søgt på. Forretningen er flere gange i medierne blevet nævnt som forhandler af satiremagasinet Charlie Hebdo.
Overvågningsbilleder fra internetcaféen Powerplay på hjørnet af Nørrebrogade og Skodsborggade viser, at Omar el-Hussein og en af de andre tiltalte sad på netcaféen, da søgningerne foregik. Og søgningerne er foretaget fra den computer, hvor el-Hussein sad.
