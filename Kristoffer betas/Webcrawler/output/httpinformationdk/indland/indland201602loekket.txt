Løkke: Trepartsforhandlinger skal være færdige i marts
Flere flygtninge skal i job. Det er det nødvendige første skridt i trepartsforhandlingerne, som regeringen indleder i morgen, torsdag. De skal være afsluttet i marts, så Folketinget kan vedtage følgelovgivning inden sommerferien
 Statsminister Lars Løkke Rasmussen


 Flere flygtninge skal i job. Det er det nødvendige første skridt i trepartsforhandlingerne, som regeringen indleder i morgen, torsdag. De skal være afsluttet i marts, så Folketinget kan vedtage følgelovgivning inden sommerferien.
Det fastslog statsminister Lars Løkke Rasmussen (V) efter Folketingets spørgetime i går.
Flygtninge er, ifølge statsministeren, i fokus, fordi udgifterne fortrænger velfærden, hvis ikke flere end før får job.
»Siden der gik hul på Europas grænser, står vi i en helt ekstraordinær situation. Hvis vi ikke får løst den, så forringer det vores muligheder for at løse mange andre udfordringer,« siger Lars Løkke Rasmussen.
»Hver gang vi får en flygtning ind til minimumsløn, så bliver vi alle 200.00 kroner rigere. Hvis vi ikke øger erhvervsfrekvensen for flygtninge bare til det niveau, som ikkevestlige indvandrere har, så mangler vi 2,5 milliarder kroner om ganske få år.«
Løkke afviser, at han kun vil forhandle om flygtninge i job. Og LO’s formand, Lizette Risgaard, har da også sagt, at hun vil tale praktikpladser og uddannelse under forhandlingerne.
»Men mit punkt ét på dagsorden er, at nu er vi nødt til at få dette til at virke bedre, end det gør. Vi har udviklet allehånde ordninger: 80/20, job- og virksomhedspraktik og løntilskud, og hvad ved jeg. Og det virker ikke,« siger Lars Løkke Rasmussen.
Hidtil har Danmark haft en voldsom debat om flygtninge, men har kun brugt ord. I Sverige og Tyskland er flere asylcentre brændt ned, ligesom svenskere i Stockholm har forfulgt unge omkring Sergels Torg, påpeger statsministeren.
»Hvis vi ikke får det håndteret på en balanceret måde, så kommer det til at ødelægge væres økonomi. Det kommer til at gøre noget ondt på vores sammenhængskraft. Jeg kan se på de sociale medier, at der er en polariseret debat,« siger Lars Løkke Rasmussen.
Socialdemokraternes formand, Mette Frederiksen, advarer mod udelukkende at fokusere på flygtninge under trepartsforhandlingerne. Hun mener samtidig, at der er »en slet skjult trussel til arbejdsmarkedets parter«.
»Hvis ikke de formår at løfte den integrationsopgave, som Christiansborg ikke har kunnet løfte, så må man forstå på statsministeren, at så bliver der slet ikke mulighed for at diskutere for eksempel uddannelse,« siger hun.
Mette Frederiksen skoser samtidig regeringen for konstant at skubbe opgaver som skattereformen samt senest en ny model for ejendomsvurdering til efter sommerferien.
»Vi har en regering, der nu melder, at den ikke er klar til at lave trepartsforhandlinger for almindelige lønmodtagere. Man vil ikke lave en skattereform eller en ny ejendomsvurdering,« siger Mette Frederiksen.

