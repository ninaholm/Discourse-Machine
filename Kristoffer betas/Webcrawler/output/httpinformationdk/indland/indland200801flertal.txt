Flertal vil lukke Nørrebrogade for biler
Københavns teknik- og miljøborgmester Klaus Bondam (R) har et politisk flertal bag sig til at spærre den tæt trafikerede Nørrebrogade af
Klaus Bondams forslag om at sende bilerne væk fra Nørrebrogade får opbakning fra hele venstrefløjen på Københavns Rådhus.


 Bilerne skal væk, og cykler og fodgængere ind.
Københavns teknik- og miljøborgmester Klaus Bondam (R) vil sammen med den røde fløj på rådhuset have spærret Nørrebrogade af for biler. 
"Jeg har foreslået, at Nørrebrogade bliver et handelsstrøg, hvor cyklister, fodgængere og kollektiv trafik får de bedste forhold. De erhvervsdrivende og beboerne med bil skal stadig kunne køre ind i gaden, men al gennemkørende trafik, som i dag er med til at skæmme, belaste og forringe bylivet for de mange, der bor på Nørrebro, skal føres uden om byen og ud på de store indfaldsveje," skriver Bondam på sin hjemmeside.
Og alt tyder på, at Bondam får held med det nye vejprojekt. Hele venstrefløjen på rådhuset bakker op om forslaget.
"Det er en glimrende idé. Der er et stort potentiale i eksempelvis Nørrebrogade - det kunne give et fantastisk handelsliv. Samtidig er det en stor miljømæssig gevinst," siger Socialdemokraternes politiske ordfører, Anne Vang, til politiken.dk.
På sigt vil teknik- og miljøborgmesteren også gøre de andre 'brogader' bilfrie, herunder Vesterbrogade, Østerbrogade og Amagerbrogade. 
'Dyster utopi'
Men ikke alle jubler over Bondams bilfrie 'brogader'. Venstre kalder idéen for urealistisk, mens det i den konservative sundhedsborgmesters øre lyder som "dyster utopi".
"Personligt troede jeg, at der var tale om en nytårsspøg, for det eneste man opnår ved at lukke Nørrebro-gade for bilister er at spænde ben for en transportform, som er nødvendig for, at transportmulighederne i København er tilstrækkelige," udtaler Mogens Lønborg i en kommentar.
Han mener også, at det vil komme til at gå ud over handelslivet i bydelen, fordi bilister også er kunder. Og den udlægning giver formanden for Nørrebro Handelsforening, Johnny Beyer, borgmesteren ret i.
"Biltrafikken betyder meget for detailhandlen. Mange af vores kunder kommer kørende udefra. De vil køre andre steder hen, hvis de ikke kan køre til Nørrebrogade. Det vil sige, at omsætningen i butikkerne utvivlsomt vil falde, og at butikker vil lukke," siger han til jp.dk.
Dagligt er der 30.000 buspassagerer, 30.000 cyklister og 10.000 bilister, som dag kører gennem Nørrebrogade.


