Tyrkisk journalist klager over politivold
Statsadvokat skal undersøge, om politibetjent slog journalist på Vesterbro i København.




 En tyrkisk journalist blev slået hårdt i brystkassen af en politibetjent, da han overværede en visitation på Halmtorvet i København forleden nat, siger han. Oveni kom en chikanerende visitation. Fredag indgav han en klage over politivold til statsadvokaten.
 Sagen omtales under overskriften "Skandale" i dagbladet Hürriyets fredagsudgave, og den bliver også et emne på flere tyrkiske tv-stationer fredag aften, oplyser journalisten Ünsal Turan, der har boet og arbejdet i Danmark i 33 år.
 - Jeg har ikke oplevet noget lignende før, jeg er virkelig chokeret. Mange gange tidligere har jeg været hjælpsom over for politiet, og det var jeg også den aften, fordi jeg holdt mig på afstand af visitationen, siger Ünsal Turan.
 To af de tre betjente blev meget vrede over, at Turan tog billeder af en visitation af nogle unge indvandrere. Han fik besked om at forsvinde. Derefter viste han sit pressekort og fortalte, at han var ved at udføre sit arbejde. Ordvekslingen endte med, at den ene betjent slog ham hårdt i brystet, fremgår det af klagen.
 - Jeg fik meget stærke smerter, og der er en hævelse, siger Turan.
 - Den mand er ikke egnet til at være i politiet, tilføjer han.
 Da journalisten derefter sagde, at han ville anmelde betjentene, reagerede de ved at visitere ham. De tog hans mobiltelefon og beskyldte ham for at have stjålet den, hedder det i klagen.
 - Den tredje betjent var flink. Jeg kunne se på hans ansigt, at han var ked af det, som hans kolleger gjorde, siger Ünsal Turan.
 Betjentene påstår, at de ikke rørte journalisten. I den interne døgnrapport har de noteret, at der ikke var tale om håndspålæggelse.
 Imidlertid har Ünsal Turan præsenteret statsadvokaten for papirer fra skadestuen og sin egen læge.
