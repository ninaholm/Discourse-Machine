Færre søger svensk asyl



 Antallet af asylsøgende til Sverige faldt med godt 30 procent i første halvår af 2008, sammenlignet med samme periode i 2007, skriver Svenska Dagbladet. 
Samlet søgte 12.270 personer om asyl i Sverige i perioden januar til juni 2008. I perioden sidste år søgte 17.623. Den største gruppe ansøgere kommer fortsat fra Irak, men antallet af ansøgere er mere end halveret, hvilket er med til at forklare nedgangen. For at få asyl i Sverige skal ansøgeren have en god grund. Ifølge Svenska Dagbladet betyder en roligere situation i Irak, at færre søger til Sverige. Sverige modtog 36.207 asylansøgere i 2007, mens Danmark tog imod 1275.  

