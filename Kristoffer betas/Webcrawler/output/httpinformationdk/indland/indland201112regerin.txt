Regeringen freder den mest forurenende sektor
Selv om transport-sektoren udleder mere af den sundhedsskadelige NOx-forurening end både industrien og el-produktionen tilsammen, har regeringen valgt at friholde bilismen for afgifter i finansloven.


 Mens afgiften på den farlige NOx-forurening snart bliver femdoblet for industrien, har regeringen valgt at friholde den sektor, der både forurener mest og er skyld i flest alvorlige sygdomme, nemlig transportsektoren. Hele formålet med afgiftsstigningen var ellers ifølge regeringen selv at reducere den samlede NOx-udledning:
»Det er jo lige præcis det, regeringen ønsker at opnå: at vores luft bliver renere, og at forureningen bliver mindsket,« sagde skatteminister Thor Möger Pedersen (SF) i sidste uge i forbindelse med debatten om afgiftsstigningen for industrien.
Men netop når hensigten med afgiften er at mindske forureningen, giver det ingen mening at fritage den gruppe, der udleder allermest, lyder kritikken.
»Ingen politikere ønsker at lægge sig ud med bilisterne. Men den NOx, der kommer fra bilerne, er nu engang den farligste for danskerne. Hvis regeringen virkelig vil nedbringe udledningen og reelt forhindre ligeså mange dødsfald og sygdomme, som NOx i dag er skyld i, kan man ikke friholde den sektor, der forurener mest,« siger cheføkonom Frans Clemmensen fra tænketanken Concito.
Ifølge tal fra Nationalt Center for Miljø og Energi under Aarhus Universitet udleder transportsektoren mere af det sundhedsskadelige NOx end både el- og varmeproduktionen og industrien tilsammen. Således er transportsektoren ansvarlig for 46 procent af NOx-udledningen i Danmark mod 21 procent fra el- og varmeproduktion og 11 procent fra industrien.
Sundhedsskadeligt
Men ikke alene står transportsektoren for den største del af NOx-udledningen — det er også bilisternes udledning, der i praksis er farligst for danskernes helbred, forklarer seniorforsker ved Nationalt Center for Miljø og Energi under Aarhus Universitet, Jørgen Brandt. For mens forureningen fra industrien som regel kommer ud af høje skorstene, som derfor i høj grad ’rejser’ med vinden til vores nabolande, kommer bilisternes NOx-udledning direkte ud på gadeplan, hvor mange mennesker indånder den. Bilernes udledning ’bliver’ så at sige inden for vores egne landegrænser, forklarer Jørgen Brandt. Og det har alvorlige helbredsmæssige konsekvenser og koster mange liv hvert år:
»NOx-partiklerne giver hjerte-kar-sygdomme, som kan resultere i blodpropper, det kan give cancer i lungerne, de forværrer bronkitis og astmatilstande, for bare at nævne nogle få ting. Og de steder, hvor der er stor koncentration af biler, forværres risikoen markant,« forklarer Jørgen Brandt.
Netop byområderne er hårdest ramt af NOx-udledningen. For mens meget af industriens forurening som regel foregår i mindre tætbefolkede områder, rammer transportsektorens udledninger netop lige dér, hvor flest mennesker indånder den, nemlig i byerne. Danmarks Miljøundersøgelser har eksempelvis i flere omgange undersøgt, hvor stor udledningen er på flere gader i København. Og i en lang række tilfælde blev der målt koncentrationer af NOx, der langt oversteg grænseværdierne for, hvad der er sundhedsmæssigt forsvarligt.
Koster staten dyrt
Information skrev i sidste uge om en ny rapport fra Det Europæiske Miljøagentur, der kortlagde, hvor meget de 10.000 mest forurenende virksomheder i Europa koster civilsamfundet i blandt andet tabt arbejdskraft og sundhedsudgifter. På listen indgik blandt andre den danske cementgigant Aalborg Portland, hvis NOx-udledning ifølge rapporten koster det danske samfund og vores nabolande knap 95 millioner kroner årligt i samfundsudgifter forbundet med virksomhedens forurening.
Men ifølge Center for Energi, Miljø og Helbred, et forskningsprojekt ledet af Niels Bohr Instituttet på Københavns Universitet, koster transportsektorens NOx-udledning det danske samfund langt flere penge i tabt arbejdskraft og sundhedsudgifter som følge af sygdom og dødsfald, end industrien gør.
Også ph.d. fra DTU og civilinginør fra Det Økologiske Råd, Kåre Press-Kristensen er kritisk over for regeringens beslutning om at friholde transportsektoren for afgiftsstigninger. For ikke nok med, at den udgør et sundhedsmæssigt problem, men den koster også samfundet dyrt.
»Tænk engang på, hvor mange, der dør af transportsektorens forurening. Hvor meget det betyder for sygedage og deraf nedsat produktivitet, eller luftvejslidelser og deraf følgende langtidssygemeldinger. Det er ikke kun et spørgsmål om miljø — det kan simpelthen måles i kroner og ører,« siger Kåre Press- Kristensen.
Miljøminister Ida Auken (SF) anerkender, at transportsektoren er én af de helt store forureningskilder.
»Der er ingen tvivl om, at luftforureningen i Danmark er for høj og at transportsektoren er blandt de helt store syndere. Derfor arbejder regeringen blandt andet på at fremlægge en samlet pakke, der skal give de største byer mulighed for at oprette ren-luft-zoner,« siger ministeren.

