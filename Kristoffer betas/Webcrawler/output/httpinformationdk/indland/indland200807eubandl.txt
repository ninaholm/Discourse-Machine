EU skal bandlyse sexhoteller



 Embedsmænd og politikere i Nordisk Råd må ikke overnatte på hoteller, der tjener penge på at formidle aftaler mellem gæster og prostituerede. Og det vil to danske EU-parlamentarikere også have EU-parlamentet til at gå med til. Søren Søndergaard (Folkebevægelsen) og Karin Riis Jørgensen (V) indsamler nu underskrifter fra alle nordiske parlamentarikere for at lægge pres på EU-parlamentets formand for at få ham til at tage forslaget op. 
"Ved at foreslå ordningen bliver det tydeligt hvem der er imod. Det giver en reel debat, der kan føre til holdningsskift i parlamentet og forhåbentlig også udenfor," siger Søren Søndergaard, der har afkrævet kollegerne svar på opfordringen pr. 21. juli.

