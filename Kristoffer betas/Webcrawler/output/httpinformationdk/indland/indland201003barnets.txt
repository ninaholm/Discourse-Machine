Barnets Reform giver kommunerne frit spil
Barnets Reform, som blev fremsat i går, giver kommunerne større råderum og færre krav - et råderum kommunerne kan bruge til at omgå reglerne, påpeger kritiker


 I går blev Barnets Reform fremsat i Folketinget. Reformen skal blandt andet styrke den tidlige indsats for anbringelser af udsatte børn i de danske kommuner. Et af tiltagene i Barnets Reform er at rydde op i bureaukratiet og sanere reglerne, så de danske socialrådgivere får mere tid til at lave et stykke relevant socialt arbejde.
Kommunerne bliver med reformen fritaget for en lang række krav. Deriblandt kravet om, at de skal have lavet en såkaldt paragraf 50 undersøgelse af den enkelte sag, før de må lave indledende foranstaltninger.
I praksis har mange socialrådgivere under de tidligere regler ikke overholdt kravene, og ifølge Per Schultz Jørgensen, der er professor, dr.phil., børne- og familieforsker og tidligere formand for Børnerådet, er disse fratagelser af krav med til lovliggøre ulovligheder:
»Hvis ikke kommunerne direkte bliver presset med krav ovenfra, så overholder de kun ganske begrænset lovgivningen i disse hårde økonomiske tider. Det viser alle erfaringer,« siger Per Schultz Jørgensen.
Han mener eksempelvis, at fjernelsen af kravet om at færdiggøre en undersøgelse af sagerne inden en socialrådgiver laver en indledende foranstaltning for barnet, kan føre til, at man på lang sigt forværrer både den økonomiske situation og de udsatte børns situation.
»Jeg mener, man har slækket på kravene for at spare og også for at imødekomme et ønske om at forenkle processerne, men resultatet er - set fra min vinkel - at det unægteligt vil føre til et fald i kvaliteten for de udsatte børn,« siger Per Schultz Jørgensen.
Han mener derudover, at regelsaneringen vil gøre det nemmere for de pressede socialrådgivere at omgå reglerne:
»Begrundelsen for regelsanering er at frigive ressourcer til det direkte arbejde - vi har en forestilling om, at regelsanering og afbureaukratisering ville hjælpe direkte på sagsbehandlingen. Min frygt er, at hvis der frigives ressourcer, så skæres de i virkeligheden bare væk. Det kommer ikke til at gå til det direkte arbejde, men ned i en slunken kommunekasse,« siger Per Schultz Jørgensen.
Formand for Dansk Socialrådgiverforening Bettina Post er ikke udelukkende enig i Per Schultz Jørgensens kritik af de slækkede krav. Socialrådgiverne bakker op om regelsaneringen, men havde allerhelst set, at man kunne sænke tallene for den enkelte sagsbehandlers sager, som nu gennemsnitligt ligger på 60 sager pr. socialrådgiver. Med et lavere antal sager pr. rådgiver ville sagsbehandlere blive i stand til at overholde de krav, der stilles til kommunerne nu:
»Det er relationsarbejde, det vi laver, som jo tager tid. Så hvis man ikke får tid til det, så bliver kvaliteten i indsatsen derefter. Det er i vores interesse at slække på kravene for at give mere tid til en reel indsats, men jo, vi ville hellere have, at antallet af sager pr. rådgiver kom længere ned. Så ville det være lettere for socialrådgiverne at overholde reglerne,« siger Bettina Post.
Ikke bange
Bettina Post er modsat Per Schultz Jørgensen ikke så bange for, at de manglende krav til kommunerne kommer til at resultere i en forringelse af kvaliteten for de udsatte børn:
»Det tvivler jeg på, for der er stadig et hovedkrav om, at man skal lave en paragraf 50 undersøgelse, før der foranstaltes. Men det, der gøres tydeligt i Barnets Reform, er, at det også er tilladt at handle, før den er færdig - for de her familier venter ikke på, at socialrådgiveren er færdig med udredningen,« siger Bettina Post fra Dansk Socialrådgiverforening.
- Men kan de manglende krav ikke få nogle af de økonomisk allersvageste kommuner til at spare, hvor der spares kan, med risiko for, at det går ud over kvaliteten af anbringelserne?
»Man kan selvfølgelig sige i de kommuner, hvor socialrådgiverne stadig har alt for mange sager, kan det komme til at betyde, at man skærer hjørner i større udstrækning. Men det er et ledelsesproblem ude i den enkelte kommune at sørge for, at de ikke har for meget arbejde og derfor omgår reglerne. For de skal selvfølgelig altid overholdes,« siger Bettina Post.


