Enhedslisten kræver uvildigt Nordsøeftersyn
Det er langtfra trygt, at det er energiministeriets egne embedsmænd, der skal stå for det annoncerede eftersyn af Nordsøaftalen, mener Enhedslisten


 Er det betryggende, at et ministerium undersøger fejl i sin egen konstruktion?
Det bliver i sidste ende spørgsmålet, efter at klima- og energiminister Martin Lidegaard har annonceret, at Nordsøaftalen skal gennemgå et serviceeftersyn.
I Politiken i weekenden advarede professor i miljøret Peter Pagh mod en model, hvor det er Energi- og Klimaministeriets egne embedsmænd, der ser Nordsøaftalen efter i sømmene. Det eftersyn bør i stedet foretages af uvildige advokater og eksperter, siger han.
»Jeg vil meget kraftigt anbefale, at det ikke bliver Martin Lidegaards embedsværk, der skal lave serviceeftersynet, men nogle folk udefra. Allerede nu kan vi se, at Kammeradvokaten og embedsværket har haft fingrene nede i den her kasse. Det er dem, der har skruet den her meget usædvanlige aftale sammen i sin tid«, siger Peter Pagh.
Enhedslistens Frank Aaen bakker kritikken op.
»Jeg er fuldstændig enig. Det kan jo ikke være sådan, at dem, der har lavet fejlen, også skal undersøge den. Man må finde et kyndigt advokatkontor, der ikke har været en del af processen,« siger Frank Aaen, der nu vil stiller spørgsmål til ministeren.
»Nu er finansloven på plads, og så står det øverst på listen.«
S er uenig
Martin Lidegaard har afvist, at hans embedsfolk er fedtet for meget ind i sagen og derfor for opmærksomme på olieselskabernes interesser.
»Jeg synes, det er at mistænkeliggøre dem«, sagde Lidegaard til Politiken.
Han har ikke ønsket at udtale sig om, hvordan serviceeftersynet skal skrues sammen.
Men vil han lade sine egne embedsmænd gøre arbejdet, skal han ikke høre noget fra Socialdemokraternes energipolitiske ordfører Pernille Rosenkrantz-Theil. Hun er nemlig lodret uenig med sin kollega i Enhedslisten.
»Det er i ministeriet, at ekspertisen ligger, og det er jo dybt komplicerede sager det her. Det værste ville være, hvis vi satte folk til det, der kunne ende op med en overfladisk vurdering, der betød at vi ikke kunne handle,« siger Rosenkrantz-Theil, der understreger, at arbejdet med at udforme undersøgelsen jo først lige er gået i gang:
»Jeg aner ikke, hvor den ender, men hvis dem, der sidder og udformer kommissoriet, spørger mig, så vil jeg sige, at det skal holdes i ministeriet.«
Politisk kontrol
Frank Aaen understreger, at det handler om, at sikre en proces, der kan lukke spørgsmålet en gang for alle.
»Og så nytter det jo ikke, at enhver, der kunne være uenig i dens konklusioner, kan komme rendende bagefter og stille spørgsmålstegn ved uvildigheden. Det her skal ikke falde på en dum fodfejl,« siger han.
Pernille Rosenkrantz-Theil kan ikke følge hans bekymring: »Vi har nu en politisk ledelse, der brændende ønsker at få flere skattekroner ind og arbejde for en bedre balance mellem staten på den ene side og Mærsk og de andre virksomheder på den anden i forhold til indtægterne fra Nordsøolien. Og der er mange politikere — herunder Frank Aaen selv — der har fulgt det her længe nok til at underlægge undersøgelsen en politisk vurdering.«

