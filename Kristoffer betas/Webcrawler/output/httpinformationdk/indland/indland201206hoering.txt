Høringssvar: PET får alt for vide rammer
Forslag til ny lov for PET får drøje hug i høringssvar, der peger på, at grænsen for efterretningstjenestens fremtidige virksomhed er for løst defineret


 Efter sommerferien vil justitsminister Morten Bødskov (S) formentlig fremsætte forslag til en ny lov, der skal regulere såvel politiets som forsvarets efterretningstjeneste. Men allerede nu bliver et kommende lovforslag mødt med kritiske kommentarer.
Både Advokatrådet, Retspolitisk Forening og Retssikkerhedsfonden har sendt høringssvar til Justitsministeriet om betænkningen fra det såkaldte Wendler Pedersen-udvalg. Betænkningen fremlægger et udkast til en kommende lov, der skal regulere efterretningstjenesternes virksomhed.
Retssikkerhedsfonden kritiserer således, at betænkningen lægger op til »en ganske vidtgående adgang til registrering og behandling af oplysninger om personer, der udøver lovlig politisk virksomhed«. I den forbindelse peges der på, at PET fremover vil operere med »meget lave tærskler for informationsindsamling«, nemlig at PET må indsamle oplysninger, bare de »kan have betydning« for tjenestens virksomhed.
Retssikkerhedsfonden finder det »vanskeligt at forestille sig«, hvordan et kommende kontrolorgan (det såkaldte PET-tilsyn) »i praksis skal kunne udfordre og dermed efterprøve efterretningstjenestens fagkyndige skøn med så bredt definerede beføjelser«.
Netop beføjelserne til PET-tilsynet delte Wendler Pedersen-udvalget i et flertal og et mindretal, da udvalgets betænkning kom i februar. Flertallet, som hovedsageligt bestod af embedsmænd, var imod at give tilsynet mulighed for at give bindende påbud til PET, mens mindretallet, der bestod af jurister, omvendt mente, at et tilsyn uden påbud ville blive tandløst.
Retssikkerhedsfonden støtter, at tilsynet får mulighed for bindende påbud til PET og kritiserer i øvrigt, at tilsynet kun får kontrolbeføjelser i forhold til behandlingen af personoplysninger – hvorimod f.eks. PET’s brug af agenter eller samarbejde med udenlandske tjenester stadig vil være »uden for ekstern kontrol«.
Præcist relevanskriterium
Også Retspolitisk Forening kritiserer de foreslåede rammer for indsamling af oplysninger, som PET vil få, hvis Wendler Pedersen-udvalgets forslag uden ændringer gøres til lov.
»Foreningen finder, at indsamling m.v. af oplysninger fortsat skal være knyttet til et relevanskriterium, men at der bør foretages en nøjere præcisering af denne relevans,« skriver foreningen, der spørger, hvorfor der anvendes et strengere relevanskriterium i sager om forbrydelser mod statens sikkerhed end i forhold til personregistrering.
Retspolitisk Forening er også utilfreds med den indirekte indsynsret, som betænkningen foreslår: Man skal kunne spørge tilsynet, om PET på et uberettiget grundlag behandler oplysninger om borgeren. Men PET må ifølge betænkningen hverken svare ja eller nej, for af svaret må det ikke kunne udledes, om der har eller ikke har været behandlet oplysninger, eller om det i givet fald er sket eller sker på et berettiget grundlag.
»Dette er udtryk for en særdeles beskeden forståelse af behovet for retssikkerhed hos evt. registrerede personer,« mener Retspolitisk Forening, der også støtter, at tilsynet får mulighed for at give bindende påbud.
Langt mere åbenhed
Advokatrådet kritiserer – »ud fra et hensyn til borgernes retssikkerhed« – at Wendler Pedersen-betænkningen ikke er »gået langt videre i retning af at etablere en mere åben og transparent kontrol«, således som det ifølge rådet er tilfældet i andre lande.
Advokatrådet er ligeledes enig med Retssikkerhedsfonden i, at et kommende PET-tilsyn bør have kontrol med flere af PET’s aktiviteter end kun personoplysninger. PET’s brug af agenter bør f.eks. være lovreguleret, mener Advokatrådet.
Men »efter en samlet vurdering« mener rådet ikke, at PET-tilsynet skal kunne afgive bindende instruktioner. Dermed stiller Advokatrådet sig på linje med flertallet i Wendler Pedersen-udvalget, heriblandt det medlem, som rådet selv har udpeget.
Advokatrådet lægger herved »især vægt på«, som det noteres, at eventuelle sager om misbrug »i videst muligt omfang bør foregå under offentlighedens bevågenhed«, så ansvaret for PET retsligt og politisk kan fastholdes hos justitsministeren.
I alt 39 organisationer og myndigheder har deltaget i høringsrunden. Men først når regeringen fremsætter sit eget forslag til ny lov om PET, vil Justitsministeriet fremlægge høringssvarene offentligt, oplyser ministeriet.

