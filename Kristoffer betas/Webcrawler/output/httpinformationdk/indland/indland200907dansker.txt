Danskere går tidligere på pension
Vi bliver færre danskere i den arbejdsdygtige alder til at forsørge en stigende gruppe af ældre. Velfærdsforliget fra 2006 skulle få danskerne til at  arbejde længere. I stedet går danskerne tidligere på pension


 Det var meningen, at danskerne skulle blive længere på arbejdsmarkedet for at undgå den såkaldte ældrebyrde, men i virkeligheden er der sket præcis det modsatte.
»Tilbagetrækningsalderen er faldet de senere år. Først gik den op, men så er den faldet igen,« siger professor i velfærdstatssforskning ved Aalborg Universitet, Per H. Jensen, som forsker i, hvorfor folk forlader arbejdsmarkedet.
De nyeste tal fra Eurostat viser, at gennemsnitsdanskeren i 2007 trak sig fra arbejdsmarkedet som 60,6 årig, mens tallet tilbage i 2001 var 61,6 år. Med andre ord går folk på pension et år tidligere.  Det er især kvinderne, der forlader jobbet tidligere, påpeger Per H. Jensen.
»Kvinderne stopper i snit tre år tidligere end mændene, fordi mange vælger at gå på efterløn, når deres mand går på pension, så de kan nyde deres otium sammen.«
Ifølge tidligere vismand og formand for regeringens Velfærdskomission, professor Torben M. Andersen, er det et problem, at tilbagetrækningsalderen i Danmark er faldet. Danskerne bliver nemlig ældre og ældre, og pensionsalderen skulle gerne følge med:
»Dybest set er det jo glædeligt, at gennemsnitsdanskeren lever længere, men da vi har indrettet os på en måde, hvor vi især bidrager til velfærdssamfundet, når vi er aktive på arbejdsmarkedet, så er det klart, at hvis genemsnitsdanskeren lever længere og ønsker at omsætte den længere levetid til længere pensionisttilværelse, så får vi store finansieringsproblemer,« siger Torben M. Andersen.
Problemet bliver ikke mindre af, at andelen af den danske befolkning, som er over 65 år ifølge Danmarks Statistik vil stige med 76 procent frem til 2042, mens dem i den arbejdsdygtige alder samtidig vil falde med 8,7 procent.
Mere i skat eller spare
»Hvis ikke vi får løst det her problem, vil vi få underskud i den offentlige sektor, og det vil reelt være en regning, som man skubber foran sig til fremtidige generationer. Det vil enten betyde, at de skal betale mere i skat, eller at man bliver nødt til at lave nedskæringer i den offentlige sektor for at få det til at hænge sammen,« siger Torben M. Andersen. På opfordring fra Velfærdskommissionen vedtog regeringen i 2006 at lade pensionsalderen stige i takt med at levealderen stiger. Problemet er bare, at vefærdsforliget først begynder at virke fra 2019.
»Jeg synes politikerne burde have indført ændringerne noget hurtigere og måske også have indført det mere gradvist, for nu laver man jo reelt en omfordeling mellem de generationer, der går ud af arbejdsmarkedet nu og dem, der gør det om 10 år. Dem, der går ud af arbejdsmarkedet nu, har man fredet, mens dem, der går ud om10 år bliver ramt af velfærdsforliget,« siger Torben M. Andersen.
Feje politikere
Det er Michael Baggesen Klitgaard, som er lektor på Center for Velfærdsstatsforskning på SDU, enig i. Han mener bestemt ikke, at politikerne opførte sig heroisk.
»Velfærdskommissionen anbefalede nogle reformer, som fik effekt her og nu. Men det politikerne gjorde var at lave nogle reformer, der først får effekt, når de selv er på pension, sådan at det ikke er dem, der kommer til at stå med det ubehagelige ansvar,« siger Michael Baggesen Klitgaard.
Han slår imidlertid fast, at Danmark er langt bedre rustet til at klare ældrebyrden end mange af vores europæiske naboer, fordi vi har en forholdsvis høj fertilitetsrate og har været bedre til at få folk ud på arbejdsmarkedet.
Ifølge Bent Greve, som er professor ved Institut for Samfund og Globalisering på RUC, skal man da også passe på med at male fanden på væggen og tro, at man kan forudse, hvad der vil ske om 40-50 år. Han mener, at ældrebyrden er stærkt overdrevet.
»Selv under meget pessimistiske forudsigelser, så må man regne med, at det danske BNP vil blive fordoblet i løbet af de næste 30-40 år, og det betyder, at man har flere værdier at fordele af,« siger han.


