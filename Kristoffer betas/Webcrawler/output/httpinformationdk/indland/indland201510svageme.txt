’Svage mennesker træffer kortsigtede valg’
I udformningen af den nye dagpengereform har arkitekterne skelet til en gren af økonomisk teori, der har at gøre med menneskers hang til at træffe ’dumme’ beslutninger. Det er de svage grupper, der træffer de ’dumme’ beslutninger, siger MIT-professor
 Dagpengekommissionen mandag fremlagde sit bud på et nyt dagpengesystem, var det ikke udelukkende baseret på økonomiske teorier, men også på adfærdsøkonomiske teorier.


 Hvis du har hang til at træffe ufornuftige beslutninger og er dagpengemodtager, er der en løsning på vej til dig. For første gang i offentlig økonomisk politik, har Dagpengekommissionen nemlig inkluderet adfærdsøkonomisk teori i deres arbejde med at udforme et nyt dagpengesystem. En af teoriens store forskere og fortalere, Dan Ariely, fra Massachusetts Institute of Technology i Boston, USA, mener, at adfærdsøkonomi og økonomisk politik er et godt match.
Læs også: Cost-benefit kommer før velfærdsamfundet
»Adfærdsøkonomi er ikke som sådan et opgør med klassisk økonomisk teori, men det bibringer feltet nogle nye perspektiver. Især hvis du bruger det i økonomisk politik.«
Adfærdsøkonomi inddrager i modsætning til klassisk økonomisk teori også psykologi og sociologi til at forudsige, hvorfor mennesker reagerer, som vi gør.
Læs også: Flertal for flere penge til dagpengeforlig
Klassisk økonomisk teori beskriver, hvordan folk agerer. Men den prøver også at fortælle, hvordan mennesker skal agere. For Dan Ariely ligger problemet i den del af den økonomiske teori, der fortæller os, hvordan vi skal agere. Klassisk økonomi er ikke et godt redskab til at fange hele befolkningen.
»Økonomisk teori fanger nogle ting, men problemet er, at vi derefter går videre til at designe et helt system ud fra de betragtninger. Jeg håber, at man går ud og afprøver adfærdsøkonomisk teori, inden man laver nye systemer.«
Det håb får professoren realiseret med Dagpengekommissionens udspil til en dagpengereform.
Fjollet ikke at medtage
Dagpengekommissionen har bl.a. med inspiration fra Dan Ariely indarbejdet adfærdsøkonomisk teori i deres arbejde med et nyt dagpengesystem.
»I kommissionen fandt vi ud af, at vores diskussioner handlede om, at folk ikke kun er drevet af incitamenter. Derfor ville det være fjollet ikke at medtage den her forskning,« siger Jon Kvist, som er professor i statskundskab ved Roskilde Universitetscenter og forfatter til et afsnit omkring adfærdsøkonomi i kommissionens rapport.
»Den neoklassiske måde ville være at skære kraftigt i satsen, for at få en reduktion i folk på dagpenge. Den adfærdsøkonomiske tilgang er, at vi ikke behøver at skære så kraftigt, hvis vi indretter os mere smart. Det er blandt andet ved at få folk tidligere i gang med at arbejde.«
Læs også: De æresløses forlig
I forsøget på at afhjælpe dagpengemodtagerens problem med at træffe kortsigtede valg har kommissionen arbejdet med at udforme en mere ’puklet’ ydelsesperiode, så man oftere bliver mindet om, at man kan miste sine penge. Så er det ikke længere blot en dato to år ude i fremtiden.
Aversion mod tab
Baggrunden for det er, at adfærdsøkonomer har fundet ud af, at mennesker er mere motiverede for at arbejde for at undgå et tab end for at arbejde for en gevinst.
Teorien kaldes loss aversion og er blevet udbredt af Dan Ariely. Et eksempel: Når en butik giver dig en 30-dages returret, er den velvidende, at du er lidet villig til at skaffe dig af med noget, du har købt, fordi det føles som et tab. I dagpengeteoretiske termer betyder det, at du er mere motiveret til at forsøge at undgå et tab, end du er motiveret til at arbejde for en gevinst.
Det nuværende dagpengesystem er en forholdsvis lang ensartet periode med en nogenlunde stabile udbetaling af ydelser. Det betyder ifølge kommissionen, at der mangler incitamenter til at søge job, og at en stort set uændret ydelse i perioden ikke taler til din frygt for tab. Løsning på det er blevet karensdage – samtidig med at du mister alle dine dagpenge om to år, mister du i det nye system også to dages dagpenge hver tredje måned, medmindre du har haft 15 dages arbejde inden for de seneste tre måneder. Ideen bygger på, at førnævnte frygt for tab får en til handle.
»Du behøver kun at give et lille puf. Det at tabe noget opleves meget voldsomt for mennesker,« siger Jon Kvist.
Forhåbningen er, at man kan få flere af de mennesker, der falder ud af dagpengesystemet, hvoraf tre fjerdedele har haft under fire måneders arbejde i løbet af de to år på dagpenge, til at arbejde i dagpengeperioden. Samtidig med at de stærke dagpengemodtagere stadig vil være aktive i jobsøgningen.
»Det får en stor effekt for en bred gruppe. Det er derfor, vi er så glade for de her teorier – hvis man kan være glad for sådan noget,« siger Jon Kvist.
Frygten for at tabe noget skal ses i sammenhæng med en teori om nutidspræferencer: Du foretrækker at have noget nu frem for senere – det skal få dagpengemodtagere tidligere i job, og hvis det ikke sker, sparer staten penge ved, at der ikke betales dagpenge på karensdagene.
Kompleksitet avler passivitet
En anden adfærdsøkomomisk teori beskriver, hvordan vi i et komplekst system ender med at blive stående ved status quo. I et eksempel på livsforsikring fra Japan blev mulige kunder stillet over for ti forskellige typer af forsikring, der passede på forskellige typer kunder. Antallet af valgmuligheder og indholdet af valgene var omfattende – det førte til, at kunderne ofte valgte ikke at vælge noget.
De komplekse valg fører til, at beslutninger træffes ud fra mavefornemmelser, tommelfingerregler, udskydelser, etc. i stedet for rationelle cost-benefitanalyser.
»Kompleksitet betyder, at det er dem, der er bedst til at indhente og bearbejde informationer, der navigerer bedst i systemet. Folk, der er mindre stærke, har det sværere. Det har nogle fordelingspolitiske konsekvenser,« siger Jon Kyst.
Kommissionens lærdom fra Japan har været, at hele dagpengesystemet skal simplificeres. I et online scoresystem bliver det muligt for dagpengemodtageren at holde øje med sine opsparede timer, eller mangel på samme, mens et ur tæller ned til den dag, du har sidste dagpengeudbetaling.
Svage træffer dårlige valg
Jon Kyst mener, at adfærdsøkonomisk teori ikke er rettet mod de svage grupper af dagpengemodtagere. De incitamenter, der er sat op i reformforslagene, vil påvirke stærke som svage i gruppen af dagpengemodtagere.
Men hvis du spørger Dan Ariely, er det netop den svageste gruppe af mennesker, der træffer de mest kortsigtede beslutninger:
»Forestil dig, at hver gang, du træffer et valg, forstår du konsekvenserne af det valg. Køber du en sandwich, har du ikke penge til bussen. Køber du aftensmad, har du ikke penge til medicin. Alt, du gør, har en konsekvens. Det er ikke kun en forsinket konsekvens, men også en umiddelbar konsekvens. At tænke sådan er hårdt for dig,« siger Dan Ariely.
Han mener ikke, at man er født til at tænke sådan. Uanset hvilken gruppe i samfundet du tilhører, vil det nedbryde dig, hvis du konstant skal afveje, hvilke konsekvenser dine valg har.
»Det gør dig mentalt træt. Det gør, at du ikke er i stand til at tænke langsigtet og træffe gode beslutninger. Når du er i en situation af knaphed, får det dig til at tænke meget kortsigtet,« siger Dan Ariely.
Brug det i politik
Blandt økonomer på landets universiteter hersker der en udbredt opfattelse af, at adfærdsøkonomi er et område i vækst. Hvorvidt det er en god idé at tænke ind i den økonomiske politik, er der en mere forbeholden holdning til. Konsekvenserne af de adfærdsøkonomiske teorier indgår ikke i beregningen af dagpengereformens effektivitet. Men Dan Ariely tror, at teorierne kan brede sig ud i alle hjørner af politik.
»Hver gang du laver politik, har du en teori om den person, som politikken rammer. Det gælder alt fra kriminalitet til skattebetaling. Hvis du har den forkerte teori om den person, er oddsene for at du får en held med politikken meget lille. Du bliver nødt til at lave politik, der medregner menneskets natur. Derfor har adfærdsøkonomi en kæmpe rolle at spille der.«
Det er første gang man har implementeret teorierne i økonomisk politik, men det bliver næppe sidste gang. I USA har regeringen nedsat et udvalg, der kigger på muligheder for udbrede adfærdsøkonomisk praksis i politik.
»Vi ved, at menneskelig adfærd bestemmes af mange forhold. Derfor skal vi samle teorierne fra filosofi, psykologi, antropologi, etnografi, etc. og skabe systemer, der fungerer bedre,« siger Jon Kyst.
»Jeg tror, en masse politik vil ændre sig, hvis man havde adfærdsøkonomiske betragtninger med, når man lavede systemet. Det har stor betydning for, hvordan man opfatter problemet, og hvordan man designer løsningen,« siger han.
Dan Ariely er enig: »Økonomi har nogle spændende betragtninger – men det har filosofi, sociologi etc. også. Lad os prøve dem alle, når vi laver politik.«

