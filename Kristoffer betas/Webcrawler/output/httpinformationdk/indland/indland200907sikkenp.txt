Sikken pjækkehyggedag
Chris Anker Sørensen opfandt endnu et ord, Fabian Cancellara var sur over ikke at vinde, brødrene Schleck kørte sig trods tidstab nærmere podiet i Paris, og Alberto Contador viste klassen ved at besejre alle på Tour de France's sidste enkeltstart
Astanas Alberto Contador har været suveræn i dette års Tour de France. Hans overlegne styrke kom ikke mindst til udtryk i går, da han satte alle på plads og vandt enkeltstarten.


 En enkeltstart burde egentlig være det mest forudsigelige af alt i cykelløb. Det er altid de samme store, stærke specialister, der topper resultatlisten. De, der er i stand til at trykke en forfærdelig masse watt ud i pedalerne, og som har perfektioneret deres position på cyklen.
Nogle få af dem er så alsidige, at de også kan køre opad, som den øjeblikkelige gule trøje, Alberto Contador, som tidligere Lance Armstrong og som endnu tidligere Miguel Indurain.
Men den anden enkeltstart  i Tour de France, der altid ligger umiddelbart før afslutningen, er ikke 'normal', som Fabian Cancellara - den største specialist af alle lige nu - sagde det før starten på de 40,5 kilometers tidskørsel rundt om Annecy-søen i går.
Den er ikke normal, og ikke forudsigelig, fordi rytterne er mærkede af de næsten tre ugers strabadser, og selvfølgelig ikke mærkede lige meget.
Cancellara selv - der forudsigeligt vandt første etapes enkeltstart i Monaco - følte sig træt efter den første uges forsvar af sin gule trøje og alt det holdarbejde, han derefter har måttet udføre.
Og sådan har det altid været. I de fem år fra 1991, hvor Miguel dominerede og vandt Tour de France, satte han sig tungt på løbet ved at massakrere sine modstandere på første enkeltstart, men på den sidste var det en anden sang. To af dem tabte han, i 1993 og 1994, og på de tre,  han vandt, var det med beskedent forspring. Det samme med Bjarne Riis, da han dominerede og vandt i 1996. På den sidste enkeltstart kunne han have tabt det hele, da han kørte 2.18 minutter langsommere end sin egen løjtnant, Jan Ullrich.
Undtagelsen Lance
Lance Armstrong er på dette område, som på så mange andre, undtagelsens mand.
I sine syv tour-sejre vandt han seks gange også den anden enkeltstart, og at han ikke også vandt den syvende, i 2003, skyldtes blot et rædselsfuldt vejr, et skybrud, hvor der ikke var grund til at tage chancer, efter at hans nærmeste konkurrent, Jan Ullrich, var styrtet i syndfloden.
I går var Armstrongs kørsel mod uret et af de mest interessanter momenter. Han var blevet skubbet ned fra løbets tredjeplads dagen forinden af brødrene Schlecks fremragende parkørsel sammen med Alberto Contador på de skrappe bjerge, og han var opsat på at vinde denne enkeltstart for at sætte et aftryk på denne Tour, som også ville kunne læses i cykelsportens historiebøger.
Hans comeback har været respektindgydende, men bortset fra holdtidskørslen i første uge har han endnu ikke vundet noget, og enkeltstart-en var nok hans største og sidste chance.
Men bortset fra at han generobrede sin tredjeplads fra Fränk Schleck, så var hans kørsel og 16.-plads på etapen meget langt fra ambitionerne - og en plads på podiet. I sin hadedisciplin begrænsede storebror sit tidstab så meget til Armstrong, at han trods den sjetteplads, han dumpede ned på i det samlede regnskab, har fine muligheder for at køre sig frem på podiets tredjeplads på lørdagens endelige opgør på Mont Ventoux.
Taberne
Og lillebror Andy, der heller ikke elsker disciplinen, kørte næsten lige op med Armstrong konsoliderede sin andenplads.
For anden dag i træk blev taberne Bradley Wiggins, Andreas Klöden og Armstrong, der er enkeltstartsspecialister, men ikke kørte op til egen standard og ikke kunne reparere tilstrækkeligt på deres tidstab fra Contadors og brødrenes opvisning forleden.
Men ingen kunne røre ved Alberto Contador. Han blev noteret for bedste tid ved alle mellemtider og i mål, og det er noget særligt, når den gule trøje demonstrerer sin ret til at vinde ved både at være stærkest i bjergene og hjemføre den sidste enkeltstart. På den vis brød han uforudsigeligheden og genoptog den brudte tradition fra Lance Armstrong. Bjarne Riis og Cancellara var godt nok sure over, at han, mente de, havde fået pace af en motorcykel på rutens ganske svære stigning. Måske har de ret, men det var nu svært at se på det tv-signal, også de har forholdt sig til.
Set med Saxo Bank-øjne og med sympati for den store schweizer ville det have været fint med endnu en sejr til ham, og i så fald den fjerde til holdet i denne Tour, men finere var det alligevel at se en rytter fylde den gule trøje så smukt ud,  som Contador gjorde det i går.
Dansk pjækkehyggedag
Den dynamiske duo, Nicki og Chris Anker Sørensen, skulle ikke bruge kræfter på tidskørslen.
De havde fået en pjækkehyggedag, sagde Chris Anker med endnu et ord af egen tilvirkning, og de havde haft tid inden opvarmningen til at gå til frisøren i den mobile landsby, Le Village, i startområdet.
Kræfterne skal spares til den manøvre, de på alle  bjergetaper har vist sig at være så fremragende  til. Når feltet på lørdag rammer det første stejle stykke ind i skoven på Mont Ventoux, skal de ofre sig fuldstændigt og så længe, de orker, for at tynde ud bagude og bringe så mange som muligt af konkurrenterne ud til grænserne.
De skal forberede de serier af angreb fra de uadskillelige brødre, som skal bringe dem først på toppen af det skallede bjerg - nok endnu engang i selskab med Contador - og bringe dem begge på podiet.
Med mindre man vælger at sende en af dem ud i et udbrud som støtte for et brødrefremstød længere oppe ad bjerget, for der er langt til toppen. 22 kilometer og en sjat.
Uanset taktikken, så bliver det vildt.


