Se grådigheden i øjnene
Der er nogle vedholdende forvildelser, der springer i øjnene før, under og efter økonomiske bobler, hvor kyniske politikere, vanvittige finansfolk, naive økonomer og alle os andre optræder i det tragikomiske kriseteater


 Læs det amerikanske magasin Vanity Fair. I denne måned burde det kunne slå skællene af selv en VKO-politikers øgleøjne. Ud over et uddrag af Michael Lewis' nye bog, The Big Short, er der interview med Oliver Stone, der instruerede filmen Wall Street i 1987 og nu er klar med en opfølger. Her vil Michael Douglas gå igen som finanstroldmanden Gordon Gekko - den dæmoniske forfører af sin unge elev Bud Fox, for hvem han gennem hele filmen i forskellige aftapninger gentager sit mantra: »Greed is good!«
Lewis beskrev i sin første bog - Liar's Poker fra 1989 - sine oplevelser som ung finansmand i Salomon Brothers. Han har siden forudset subprime-krisen, der som bekendt var med til at udløse den økonomiske krise. Han var ikke ene med sine advarsler. Flere kompetente internationale iagttagere har også forsøgt at hejse flaget, hvilket samme Lewis samlede i en bog fra 2008 - Panik - historien om moderne finansiel galskab. Her går han tilbage til 80'erne og frem til krisens start og plukker blandt førende økonomer, journalister og andres analyser - ofte før det er gået galt.
Herhjemme har der også lydt advarsler fra både vismænd og mere eller mindre uafhængige økonomer - ingen nævnt ingen glemt. Men danske politikere og deres ligesindende i den finansielle sektor har alligevel stædigt holdt fast i, at de ikke havde nogen anelse om, hvad der var ved at ramme dem. Arrogancen hos VKO er næsten det eneste, der har været større end uansvarligheden - selv i dag, da det er gået op for de fleste, at Danmark er ramt hårdere end nødvendigt.
Oliver Stone slår i interviewet fast, at finansfolk siden 80'ernes delvise demaskering har forsøgt at skjule deres sande ansigt. Det samme kan man sige om politikere. De har om ikke andet i accellererende omfang forsøgt at holde deres sande intentioner så langt væk fra offentligheden som muligt. Det er ikke mindst sket gennem den spinkultur, der er blevet stadig mere skamløs gennem de sidste årtier.
Ønsketænkning
Og hermed er vi tilbage ved forvildelserne.
I Vanity Fair citeres Stones manuskriptforfatter for følgende: Sandheden er forfærdelig, realiteterne er bedre; men det bedste er ønsketænkning.
Tag for en kort stund turen tilbage til en tilfældig økonomisk boble. Galskaben bliver altid muliggjort af ønsketænkning.
Her i orkanens øje præges adfærden og næsten al offentlig debat af et driftsbetinget ønske om at opretholde en fælles tro på, at alle værdier bliver ved med at vokse uhæmmet.
Når realiteterne melder sig efter den uundgåelige punktering, bliver vi vidne til endnu en fase i fornægtelsen. Politikerne siger, at de intet vidste. Enkelte finansfolk siger hårdt presset undskyld. Og idealisterne forsøger at overbevise os om, at verden nu bliver en ganske anden - at et paradigmeskifte er lige om hjørnet. Vi skal lige have tilpasset den globale regulering, genopfundet kapitalismen, indført negativ vækst. Så bliver alt godt.
Stort set ingen siger sandheden. Hverken politikere, finansfolk eller for den sags skyld de fleste af os andre.
Sandheden er, at grådigheden - den efter magt og penge - er kommet for at blive. Man kan måske regulere mere eller mindre. Men det mest effektive middel er at blive ved med at se grådigheden stift i øjnene. Så tak til Oliver, Michael og alle de andre ...!


