Sprogstrid endte med et godt råd



 Universiteterne bliver alligevel ikke tvunget til at tale dansk. Et flertal uden om regeringen har ellers krævet, at det skrives ind i lovgivningen, at universiteterne skal benytte det danske sprog. 
Dansk Folkeparti, Socialdemokraterne, SF og Enhedslisten har vedtaget en såkaldt beretning i Folketingets kulturudvalg, som pålægger regeringen at ændre universitetsloven, så der bliver forsket og undervist på dansk på universiteterne.
Men da Socialdemokraterne ikke ønskede at bryde partiets forlig med regeringen om universitetsloven, bliver der indtil videre kun tale om et godt råd til videnskabsminister Helge Sander. Og det råd har han ikke til hensigt at følge, skriver Politiken. "I regeringen prioriterer vi altså kvalitet frem for sprog. Og derfor er det naturligt, at engelsk spiller en rolle, når vi lever i en international verden, hvor globaliseringen i den grad spiller en rolle. Hvis man hindrer universiteterne i at virke på engelsk, så er det en kæmpe hæmsko for hele vores udvikling og ageren på den internationale scene," siger Helge Sander. 
Heller ikke rektorerne på de danske universiteter var begejstrede ved udsigten til flere regler. Socialdemokraternes forskningsordfører, Kirsten Brosbøll, oplyser dog, at forligskredsen bag universitetsloven vil drøfte sprogproblemerne på de danske universiteter. 

