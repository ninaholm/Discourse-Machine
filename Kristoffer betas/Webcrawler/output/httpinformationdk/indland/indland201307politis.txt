Politisk splittelse om fokus på køn i forskning
Det er potentielt ødelæggende for forskningen, at forskere fremover skal tænke ligestilling ind i deres projekter, hvis de vil have del i EU-pulje. Det mener Konservative, mens S og R er positive over for tiltaget


 
	Danske politikere er langt fra enige om, hvorvidt det er gavnligt, at hensynet til ligestilling mellem kønnene skal inddrages som et vigtigt parameter, når EU’s forskningspulje, Horizon 2020, skal uddeles.

	Som beskrevet i Information er det formandskabet for EU’s Ministerråd og Europa-Parlamentet, der netop er blevet enige om, at der i forbindelse med uddelingen af den 525 milliarder kroner store pulje over de næste syv år som noget nyt skal lægges vægt på, at der både er tænkt ligestilling ind i sammensætningen af forskergrupperne samt i emnet for forskningen.

	Tiltaget vækker begejstring hos den socialdemokratiske ordfører for forskning, Mette Reissmann, der håber, at tiltaget vil forankretspå de danske universiteter:

	»Det er utrolig positivt, at EU italesætter problemet så klart, som de gør med denne ramme for forskningen. Det kan ikke alene virke incitamentsfremmende for unge kvindelige forskere. Samtidig kan det også påvirke de mere mandsdominerede felter, som eksempelvis sundhedsforskning, hvor der har været en tendens til at overse kvindesygdomme,« siger Mette Reissmann, der ikke mener, at overvægten af kvinder på universiteterne tids nok vil ændre den ulige fordeling af mænd og kvinder i toppen af forskningsverdenen:»Jeg har simpelthen ikke tålmodighed til at vente længere. Derfor synes jeg kun, at det er godt, når EU viser vejen.«

	Målet for Horizon 2020’s ligestillingsfokus er da blandt andet også at rette op på manglen på kvindelige forskere i Europa.

	Sætte hak ved ligestilling

	EU’s ministerråd og Europa-Parlamentet understreger, at hovedvægten stadig lægges på kvaliteten af projektet, når ansøgninger om midler vurderes, men at kønsparametret skal tænkes ind på den ene eller den anden måde. Den officielle aftaletekst for Horizon 2020 er endnu ikke offentliggjort, men en talsmand for EU-Kommissionen bekræfter, at ligestilling nu skal tænkes ind i alle forskningsprojekter fra start til slut.

	Konservative er noget mere negativt indstillet over EU-tiltaget. Fokus på køn i forskning og i sammensætningen af forskerhold kan være direkte kontraproduktivt, vurderer partiets forskningsordfører, Vivi Kier.

	»Forestil dig, at du har to lige gode forslag, hvoraf det ene har fokus på ligestilling, mens det andet har undladt det for så til gengæld at sikre vækst og arbejdspladser igennem sin forskning i stedet. Det ville jo være helt hen i vejret, hvis midlerne automatisk endte hos det forskerhold, hvor EU kan sætte hak ved ligestilling fremfor hos det hold, der bidrager med mest til samfundet,« siger hun.

	Kiers tænkte scenarie bekymrer ikke Camilla Hersom, der er EU-ordfører for Radikale Venstre.

	»Der vil jo være naturlige begrænsninger for fokuset på ligestilling. Hvis man eksempelvis forsker i myrens adfærd, er det nok begrænset, i hvor høj grad ligestilling kommer til at påvirke forskningen,« siger hun.

	»Derfor har jeg svært ved at forestille mig, at det kommer til at have negative konsekvenser for forskningen. Men tværtimod kommer vi med dette fokus til at belyse blinde vinkler.«

