Findes den ligtorn, Nyborg ikke har trådt på?
Intelligensforskeren Helmuth Nyborg anklages for at have fremsat en 'modbydelig' teori om, at især dumme tror på Gud. Forskeren har tidligere haft feminister på nakken. Og Ekstra Bladet kaldte ham 'gal', da han ville have folk med lav intelligens til at få færre børn
Professor i udviklingspsykologi Helmuth Nyborg har atter skabt debat.


 Mon professor i udviklingspsykologi Helmuth Nyborg, der sidste år fyldte 70 og blev pensioneret fra sin vaklende stilling ved Aarhus Universitet, har et medfødt tvangsmæssigt behov for at give politisk ukorrekte teorier højlydt til kende? 
Den hvide, danske professor kunne i 1996 sammen med amerikanske kolleger bevise, at sorte er mindre intelligente end hvide. Det fik han ikke tak for af forkæmperne for ligestilling mellem racerne. 
Seks år senere fremlagde den mandlige professor forskningsresultater, der angiveligt viste, at kvinder er mindre intelligente end mænd. Det indbragte ham blandt andet titlen 'mandschauvinist'. 
Og mens Muhammed-tegningerne stadig har drøje efterdønninger, gjorde Helmuth Nyborg forleden rede for, at når der er så mange religiøse i De Forenede Arabiske Emirater, skyldes det, at nationen er hærget af lav intelligens. 
Psykologiens Lomborg
Som en slags psykologiens Bjørn Lomborg er det gennem årtier lykkedes Helmuth Nyborg at komme i karambolage med store dele af den etablerede danske forskerverden, og den blodigste kampplads har været hans arbejdsplads gennem næsten fire årtier, Psykologisk Institut ved Aarhus Universitet. 
Her har Helmuth Nyborg hele tiden - mod den fremherskende holdning på instituttet - fastholdt og søgt bevist, at intelligens er et biologisk fænomen og den sociale arv derfor mindre vigtig. 
Da han fremlagde sin kontroversielle teori om kønnenes intelligens i 2002 fik han af en kollega en sag på halsen for videnskabelig fusk. 
Helmuth Nyborg nåede at modtage en alvorlig irettesættelse fra rektor og blive fritaget for tjeneste, inden Udvalgene vedrørende Videnskabelig Uredelighed sidste år frikendte ham for uredelighed. 
Aarhus Universitet tog ham dog ikke for alvor til nåde og nægtede ham efter hans planmæssige pensionering for et halvt år siden støtte som såkaldt professor emeritus. Det er derfor for egen regning og af egen hånd, at han har fremlagt forskning om intelligens og religiøsitet, hvilket er sket i samarbejde med blandt andre den britiske professor emeritus Richard Lynn fra University of Ulster.
Religionsundersøgelsen har foreløbig vakt opsigt i blandt andet den kristne tænketank Theos, som kalder Lynn og Nyborgs forskning for 'modbydelig'. 
Arvehygiejne 
Det er dog vand i forhold til reaktionerne på Helmuth Nyborgs tidligere kontroversielle præsentationer af sin forskning: I 2003 foreslog han, at for at undgå stigende fordummelse af befolkningen skulle forældre med lav intelligens opfordres eller tvinges til at få færre børn. 
Det affødte fra flere sider sammenligninger med 1930'ernes tvangssterilisation af handicappede og psykiske syge danskere og med Nazitysklands omfattende programmer for arve- og racehygiejne, som indebar masseudryddelse. Ekstra Bladet kaldte ligefrem professoren for "gal".
Ramaskrigene har dog ikke skræmt den nu pensionerede professor fra at fortsætte sit provokerende virke. 
Kommentatorer har i tidens løb spekuleret over, hvor intelligent Helmuth Nyborg selv er. 
Men måske har de hermed forbigået en vigtigere egenskab end intelligens eller mangel på samme hos Helmuth Nyborg, nemlig hans tendens til afvigelse på flere af livets fronter: Han gik tidligt ud af folkeskolen for at indlede sin karriere, og den begyndte faktisk som fyrbøder. Han nøjedes ikke med lidt hyggelig roning i sin kajak, men fik ved OL i Rom i 1960 bronzemedalje i fire gange 500 m kajakstafet. Og han blev far for anden gang - som 69-årig.


