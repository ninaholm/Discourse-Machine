Majestætsfornærmelse i rød festkjole
For første gang i 80 år skal en dansk domstol i dag tage stilling til en anklage om majestætsfornærmelse, når de Greenpeace-aktivister, der under klimatopmødet i København i december 2009 trængte ind til dronningens gallamiddag, stilles for retten
Norskfødte Nora Christiansen deltog i aktionen på Christiansborg som den festklædt ægtefælle til 'Head of State of the Natural Kingdom', som blev spillet af Juan Antonio Lopez de Uralde fra Greenpeace i Spanien. Nu skal de i retten, hvor anklagen blandt andet lyder på majestæts-fornærmelse.


 Da Greenpeace-aktivisten Nora Christiansen i rød selskabskjole gik op ad trappen til gallamiddag på Christiansborg Slot 17. december 2009, tænkte hun uvilkårligt: Det er som Askepot ...
Eventyrprinsesse eller ej, når Københavns Byrets 41. afdeling i dag starter en retssag mod de 11 aktivister fra miljøorganisationen Greenpeace, der på klimatopmødets næstsidste dag forrige år trængte ind til dronningens gallamiddag, vil en af anklagerne være efter straffelovens paragraf 115, stk. 1  om majestætsfornærmelse.
Paragraffen har ikke været anvendt de seneste 80 år, så med anklagen træder Statsadvokaten for København retspolitisk nye veje. Paragraffen kan fordoble strafferammen, hvis byretten altså er enig.
Kort fortalt lykkedes det for tre festklædte Green- peace-aktivister på trods af alle sikkerhedsforanstaltningerne at komme op ad trappen til Christiansborg Slot for på linje med statsledere fra 120 nationer at deltage i gallamiddagen. Så snart aktivisterne kom ind festsalen kl. ca. 20.20, foldede de  som det meste af verden kunne følge på tv i direkte transmission  gule bannere ud med teksten: 'Politicians talk  leaders ACT'. Få sekunder senere var det falske statslederpar anholdt, men miljøorganisationen havde effektivt fået sit budskab frem. Aktivisterne anklages nu for bl.a. dokumentfalsk, for ulovlig indtrængen, for at udgive sig for en offentlig myndighed samt for majestætsfornærmelse.
Norskfødte Nora Christiansen deltog i aktionen som den festklædt ægtefælle til 'Head of State of the Natural Kingdom', som blev spillet af Juan Antonio Lopez de Uralde fra Greenpeace i Spanien. Hun fortæller her om de nervepirrende timer umiddelbart forud for aktionen, der via direkte tv-transmission til hele verden gjorde dansk politi grundigt til grin.
Askepot i få sekunder
»Vi havde lejet festtøjet, og vi klædte om i et sommerhus i Nordsjælland. Flere timer i forvejen kørte vi ind mod København i de tre officielt udseende biler, vi havde skaffet fra Tyskland og Holland. I Søborg holdt vi ind på en parkeringsplads og ventede på, at en Greenpeace-vagtpost foran Christiansborg ringede med besked om, at nu ankom kortegerne med statsledere,« fortæller Nora Christensen, der i dag er ansat som  teamleder i Greenpeace International. Bilernes hollandske og tyske nummerplader var overklistret med stickers med falske danske nummerplader, og i forruderne var der anbragt et lille skilt: 'Planet Rescue  Greenpeace delegation'.
»Gallamiddagen blev udsat og udsat, så tiden gik. Det var hundekoldt, og vi frøs og var så nervøse, at vi ikke sagde et ord til hinanden. I radioen kunne vi høre, hvordan Christiansborg var omringet af politi og sikkerhedstjek som aldrig nogen sinde tidligere,« husker Nora Christiansen.
Endelig kom opringningen fra vagtposten, og de tre biler satte kursen mod København. På Rådhuspladsen fik den forreste og bagerste bil placeret et blåt udrykningsblink på taget, og så ventede de tre biler på, at den næste kortege kom forbi. Da det skete, lagde de tre biler sig lige efter.
»På Stormbroen ved Nationalmuseet var det første polititjek, og jeg var helt sikker på, at det ville gå galt. Et nærmere kig på nummerpladerne, og vi var blevet opdaget, fordi klistermærkerne var ved at krølle sammen og falde af i det dårlige vejr.«
I stedet blev de tre biler vinket frem, og lidt efter kørte de ind til dronningeporten i den indre slotsgård. Her blev bildørene åbnet, og da folk i liberi bød velkommen og gav hånden, var Nora Christiansen nødt til at klemme sit gule banner godt fast i armhulen. Heldigvis lagde ingen mærke til det.
»De sagde bare 'hurry hurry' og viste op os ad trappen. Hele vejen op stod der folk i det der fine liberi og åbnede dobbeltdøre ind til gemakkerne. På vej op ad trappen følte jeg mig fuldstændig som Askepot,« smiler Nora Christiansen.
Straks efter at Juan Antonio Lopez de Uralde og Nora Christiansen trådte ind i festsalen, foldede de de gule bannere ud. Hurtigt blev parret ført ud i et sidelokale. Endnu en aktivist, der havde udgivet sig for at være statslederparrets medfølgende body- guard, nåede at tale med tv-folkene i 30-40 sekunder, inden også han blev ført bort. Senere blev de festklædte aktivister overført først til det særlige klimafængsel i Valby og siden til Vestre Fængsel, hvor de sad varetægtsfængslet i 20 dage.
Nora Christiansen var uden sammenligning den bedst klædte kvindelige indsatte, ikke mindst nytårsaften, med sin flotte røde festkjole, erindrer hun.
Galla-aktion i nødværge?
Optagelserne af de falske gallagæster med deres gule bannere blev spredt til hele verden, og de få sekunders verdensberømmelse har siden givet Nora Christiansen mulighed for at komme i dialog med kredse, som Greenpeace ikke normalt taler med.
»Jeg har f.eks. holdt foredrag i Rotaryklubber, hvor folk er interesserede i at diskutere, hvor grænserne for ytringsfrihed går.«
Hvorfor vil I under retssagen erklærejer for ikkeskyldige?
»Mit synspunkt var og er, at man er nødt til at se aktionen i den konkrete historiske situation, som den foregik i: Der var mindre end 24 timer tilbage af klimatopmødet, og verdens ledere havde ikke nået til enighed om en aftale. Samtidig var alle ngo'er hentet ud af Bella Centret, og der var ikke flere plenarforsamlinger tilbage, så gallamiddagen var absolut sidste mulighed for at henvende sig direkte til verdens statsledere,« siger Nora Christiansen og tilføjer:
»Jeg synes, at man har lov til at handle i nødværge i sådan en situation. Vi følte os forpligtet til at gøre opmærksom på, at det eneste, der manglede i København, var politisk lederskab. Alle de personer, der kunne være nået til enighed om en klimaaftale, sad i den festsal, hvor vi trængte ind. Det var simpelthen civilsamfundets sidste chance, og den mulighed benyttede vi os af. For mig er sagen vigtigere end det faktum, at Juan Antonio Lopez de Uralde og jeg ikke var inviteret til gallamidagen.«
Om byretsdommer Peter Mørk Thomsen er enig i det synspunkt, vil komme frem efter de to retsmøder, som er afsat til sagen.



