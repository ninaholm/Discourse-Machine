En ok dag for Rønn
Integrationsminister Birthe Rønn Hornbech har fået en foreløbig blåstempling af regeringens udlændinge-aftale fra EU. Minister-rådet viser også forståelse for den danske regerings bekymring for, at EU's regler kan føre til illegal indvandring, vurderer EU-ekspert


 "Jeg tror, de unge mennesker plejer at sige, det har været en okay dag," lød det fra integrationsminister Birthe Rønn Hornbech (V) efter torsdagens drøftelser med de andre europæiske flygtninge- og integrationsministre om EU-reglernes indvirkning på udlændingepolitikken i de 27 medlemslande. 
Integrationsministeren kom i går hjem med en foreløbig blåstempling af regeringens og Dansk Folkepartis nye udlændingeaftale. Det vigtigste formål med gårsdagens møde i Bruxelles var dog at få de øvrige ministre til at tage den danske bekymring for den omdiskuterede Metock-dom alvorligt. Ifølge den danske regering kan dommen gøre det muligt at blive familiesammenført med sin ægtefælle, selv om man opholder sig ulovligt i et EU-land. 
Godt resultat 
Ifølge Rebecca Adler-Nissen, EU-forsker på Institut for Statskundskab på Københavns Universitet, har integrationsministeren god grund til at være tilfreds med gårsdagens resultat.
"Det ser ud som om, den danske bekymring er taget til efterretning. Den evaluering, der bliver sat i gang af om EU-reglerne kan føre til misbrug i form af illegal indvandring, kunne godt føre til en ændring af lovgivningen, hvis man nærlæser ministerrådets konklusion fra gårsdagens møde," mener Rebecca Adler-Nissen.
Udover Danmark er det primært Østrig og Irland, der har tilkendegivet, at EU-reglerne skaber problemer. 
Selvom vicepræsidenten for EU-kommissionen Jac-ques Barrot så godt som udelukkede at ændre direktivet, fordi princippet om fri bevægelighed er hjerteblod for EU, så kunne det dog godt se ud som om, at ministerrådet er åben over for lovændringer, mener Rebecca Adler-Nissen: "Hvis undersøgelsen konkluderer, at reglerne bliver misbrugt til svindel, så har den danske regering en god sag, hvis de skal forsøge at overbevise de øvrige lande om, at lovgivningen skal ændres."
Indtil december vil EU-kommissionen indhente informationer fra de 27 lande for at vurdere, om opholdsdirektivet bliver misbrugt, eksempelvis til at gennemføre tvangsægteskaber.

