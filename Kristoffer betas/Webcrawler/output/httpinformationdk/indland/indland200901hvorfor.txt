Hvorfor fortsætter vi med at lade børnene i stikken?
Den seneste sag om mishandling af børn viser, at myndighederne ikke er blevet bedre til at forebygge vanrøgt og overgreb og gribe ind, når der opstår mistanke


 Så sidder vi igen foran fjernsynet og tænker: Hvordan går det til, at forældre i årevis kan slippe af sted med at mishandle og misbruge deres børn? Måske kommer vi til at tænke på Tønder-sagen. I sit forord til bogen om denne sag skriver journalist Claus Jessen: "Jeg er ikke så naiv at tro, at denne bog vil kunne forhindre en ny Tøndersag et andet sted i Danmark. Lad os være ærlige: Vi lader os alle chokere i nuet, men vi glemmer hurtigt igen. Det gælder politikere, journalister og den almindelige borger." 
Ikke alene glemmer de fleste af os hurtigt de enkelte sager. Hvad værre er, så sker der ikke meget hos de myndigheder, der har til opgave at forebygge vanrøgt og overgreb og gribe ind, når der opstår mistanke.
I de mere end 25 år jeg har beskæftiget mig teoretisk med børns retssikkerhed og retsbeskyttelse, har jeg set mønsteret gentage sig: Et barn når den alder, hvor det vover sig uden for familien med sin historie, eller et barn er så iøjnefaldende, at daginstitution, skole og naboer reagerer. Alt for ofte møder de nogle medarbejdere hos de sociale myndigheder, som afviser dem, eller som bruger måneder og år på at samle 'beviser'. Frygten for at gøre forældrene uret overtrumfer alt for ofte pligten (og lysten) til at tage bekymringer for barnet alvorligt. Hertil kommer permanent overbelastede sagsbehandlere.
Hermed være ikke sagt, at disse sager er lette at håndtere. Mange forældre (f.eks. dem fra Mou) er mestre i at manipulere myndighederne. En måde er at flytte til en anden kommune, når en tvangsfjernelse truer. Således i Tønder-sagen og således i Mou-sagen. Den nye kommune giver sig af en eller anden grund til at begynde helt forfra, alt imens overgreb og mishandling fortsætter. 
Forældrene i Mou var jo desuden 'pæne' mennesker med uddannelse (sygeplejerske og pædagog!), som det er svært at mistænke. Efterfølgende lyder det som regel fra den aktuelle kommune, at der skal sættes en undersøgelse i gang for at se, om 'der er noget at komme efter'. Det gjorde de (vistnok) dengang i Tønder, det siger de nu i Aalborg. 
I dag hører vi i øvrigt, at Tønder er en af de kommuner, hvor den enkelte sagsbehandler har flest igangværende sager om børn (mere end 60). Politikerne siger, at de skal spare, fordi regeringen forlanger det; men Aalborg lover nu en særlig afdeling for de 'tunge' børnesager med kun max. 20 sager pr. medarbejder. 
Mange forældre er mestre i at spille forfulgte uskyldigheder. I en straffesag få de hjælp af deres forsvarsadvokater. Uanset om der er tale om seksuelle eller fysiske overgreb, er et meget brugt argument, at børn lyver, fantaserer eller er psykisk afvigende. Således også i Mou-sagen - på trods af de mange vidners observationer. 
Når forældrene påstår frifindelse, er det advokaternes pligt at hjælpe dem med at blive frifundet. Jeg har spurgt advokater, hvordan de har det med det. Jeg får som regel svaret: 'Fint, alle har ret til en forsvarer'. 
Det var anklageren i Mou-sagen, der i tv så berørt ud og fortalte, at han havde en klump i halsen under pigens forklaring. De to forsvarere fremtrådte helt 'kolde'. Sådan er rollefordelingen.
I en straffesag skal de tiltaltes skyld bevises af anklagemyndigheden. Al rimelig tvivl skal komme de tiltalte til gode. Det er et vigtigt princip, som vi for alt i verden skal holde fast i. Der er imidlertid en generel tendens at stille de samme høje beviskrav, før de sociale myndigheder tør gribe ind. Det er i strid med de love og principper, der gælder for socialt arbejde. 
Kan vi gøre det lidt bedre
Jeg har i årevis hævdet, at straffesager gør mere skade end gavn - bl.a. derved, at bevisproblemerne smitter af - når det handler om forældre, der bruger deres egne børn til voksensex eller mishandler dem på anden måde.
Forældrene i Mou-sagen fik hver fem måneders ubetinget fængsel i byretten. På de skrevne mediers debatfora på internettet finder man det sædvanlige ensidige kor af foragt for de blødsødne dommere, der ikke kan finde ud af at straffe strengt nok. Måske har jeg overset noget; men jeg har faktisk ikke observeret kritik af Mou-dommen fra Dansk Folkeparti, der ellers sjældent forsømmer en lejlighed til at kræve højere straf i konkrete voldssager. Måske spøger 'forældrenes revselsret', som Søren Krarup har foreslået genindført. Måske er vold mod børn i hjemmet ikke så slemt som vold blandt unge mænd (indvandrere) i nattelivet? 
Den internationale komite, der kontrollerer, at et land overholder FN's konvention om barnets rettigheder, har i flere rapporter kritiseret Danmark for ikke at beskytte børn mod (seksuelle) overgreb godt nok. Konventionens art. 19, stk. 1 lyder: "Deltagerstaterne skal træffe alle passende lovgivningsmæssige, administrative, sociale og uddannelsesmæssige forholdsregler til beskyttelse af barnet mod alle former for fysisk eller psykisk vold, skade eller misbrug, vanrøgt eller forsømmelig behandling, mishandling eller udnyttelse, herunder seksuel misbrug, medens barnet er i forældrenes, værgens eller andre personers varetægt".
Der står udtrykkeligt beskytte - altså før det sker, og ikke straffe - når det er sket. Samme dag, som Mou-dommen blev afsagt, var der en lille notits i avisen om en far, der fik 2 1/2 års fængsel for incest (fuldbyrdede samlejer) med sin datter, fra hun var 7 til 10 år gammel. "Ku vi ikke gøre det lidt bedre?" som en tidligere statsminister sagde i anden anledning.
Efter 25 års beskæftigelse med området er jeg kommet til det resultat, at det kunne vi godt, men vi vil åbenbart ikke.
Beth Grothe Nielsen er lic.jur. og forfatter

