Et fortsat skattestop graver nye huller i statskassen
Regeringen bryster sig i valgkampen af, at den har skaffet balance i økonomien i 2020. Men allerede i 2021 er der underskud igen. Claus Hjort Frederiksen lover, at skattestoppet skal fortsætte også efter 2020  og regningen for dét er dobbelt så stor som det, forringelserne af efterlønnen ellers har bedret økonomien med


 At der er »to streger under facit«, og at »regningen er betalt« har været statsminister Lars Løkke Rasmussens (V) og finansminister Claus Hjort Frederiksens mantra, siden regeringen i sommer aftalte tilbagetrækningsreformen med Dansk Folkeparti og Radikale Venstre.
Men regningen er alligevel ikke betalt. Regeringen har nemlig som erklæret mål, at det skattestop, der siden 2001 har fastfrosset ejendomsværdiskatten i kroner og øre, skal videreføres også efter 2020. Det bekræfter Claus Hjort Frederiksen over for Information.
Og dermed står man på lang sigt med et nyt hul i statskassen på op mod 20 mia. kroner dobbelt så stort et hul, som forringelserne af efterlønnen ellers ventes at lukke. Det sagde både Finansministeriet selv i et svar til Folketinget i maj og det samme viser beregninger fra vismændene.
»Hvis man skal sige, at regningen er betalt, så er det i hvert fald kun i 2020, hvor der lige akkurat er balance mellem indtægter og udgifter. Men i 2021, 2022, 2023 og de næste mange år efter, vil underskuddene vokse igen. Og en fortsættelse af skattestoppet vil forværre den økonomiske holdbarhed med mere, end efterlønsreformen gjorde den bedre,« siger økonomiprofessor på Aarhus Universitet Michael Svarer.
Med andre ord skal Folketinget selv hvis det hele går, som regeringen har planlagt om føje år til at beslutte mindst lige så store indgreb i økonomien, som den netop har gennemført.
Langsigtet holdbarhed
Allerede fra da Lars Løkke Rasmussen og Claus Hjort Frederiksen i foråret fremlagde regeringens forslag til en efterlønsreform, er det fremgået af Finansministeriets grafer, at der selv efter en reform ville være underskud på statens konto efter 2020 i takt med at danskerne bliver ældre.
Men efter en årrække ville underskud blive til overskud, i takt med at reformen trådte i kraft, og danskerne blev flere år på arbejdsmarkedet.
Det er det, som økonomer kalder langsigtet holdbarhed i økonomien, og det er den holdbarhed, som regeringen ifølge eksperterne er godt på vej til at have opnået med de reformer, som den aftalte med bla. DF og Radikale Venstre inden sommerferien.
Men graferne og beregningerne hviler på en vigtig forudsætning: At skattestoppet efter 2020 bliver opgivet og at især ejendomsværdi-skatten, men også en række andre afgifter herefter stiger i takt med inflationen.
Det bekræftede Claus Hjort Frederiksen i et svar til Folketinget i maj.
»Efter 2020 anvendes neutrale principper i fremskrivningen. Dette indebærer, at skatter og afgifter overordnet set udvikler sig i takt med økonomien som helhed,« skrev han og satte herefter en pris på, hvad et fortsat skattestop vil betyde.
»Videreføres skattestoppet i sin nuværende form efter 2020 (...) skønnes det, at den finanspolitiske holdbarhed svækkes med ca. 3/4 pct. af BNP.«
Lidt højere lå de økonomiske vismænd i deres seneste rapport. De beregnede omkostninger ved en fortsættelse af skattestoppet til én procent af BNP og »oversatte« det til en forværring af den langsigtede holdbarhed på i alt 20 mia. kroner.
Til sammenligning gav efterlønsreformen ifølge Finansministeriet en forbedring af den langsigtede holdbarhed på 10 mia. kroner.
Erkender udfordring
Finansminister Claus Hjort Frederiksen erkender, at der er udfordringer.
»De er der helt klart. Dem skal vi også løse.
- Hvordan vil I gøre det? Det er jo dobbelt så meget, som I møjsommeligt fik på plads med tilbagetræknings-reformen?
»Vi vender tilbage til det. Vi har sagt, at skattestoppet fortsætter og når vi laver en 2025-plan, så vil vi anvise finansieringen,« siger Claus Hjort Frederiksen.
Socialdemokraternes formand, Helle Thorning-Schmidt, erklærede i mandags, at også rød blok vil vende tilbage til skattestoppet, når de økonomiske plan er gennemført.
Men da den økonomiske plan netop indeholder skatte- og -afgiftsstigninger for 17,7 mia., og fastfrysningen af en række andre afgifter end boligskatten dermed bliver opgivet, så er S-SF-planen også langtidssikret, siger skatteordfører Nick Hækkerup:
»Vi har ikke den samme udfordring som regeringen. Heller ikke efter 2020.«
Han angriber derimod regeringen for »luskethed«, når den ikke fortæller den fulde sandhed om udfordringerne.
»Vi ved, at der er et underskud til næste år på 85 mia og så ved vi i øvrigt, at der underskud i alle årene fra 2012-2018. Så har regeringen lige balance i 2019 og 2020 og så opstår der nye underskud igen. Der er slet, slet ikke sket nogen langsigtet sikring af dansk økonomi,« siger Nick Hækkerup.

