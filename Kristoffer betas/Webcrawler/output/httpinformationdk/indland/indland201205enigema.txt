Alle er enige om målet - ingen ved hvad der virker
Det er ikke til at sige, hvordan man øger produktiviteten, sådan som regeringen ønsker i sin nye 2020-plan. Værktøjer er der nok af, men økonomerne spørger stadig, hvordan de i grunden virker
Statsminister Helle Thorning-Schmidt, udenrigsminister Villy Søvndal og økonomiminister Margrethe Vestager (tv) fremlagde i tirsdags regeringens 2020-plan. En hjørnesten i planen er at øge produktiviteten, men ingen ved reelt, hvad der skal til for, at det sker.


 Produktiviteten er nøglen til højere vækst og velstand i Danmark i 2020. Så enkelt er budskabet fra regeringen, der tirsdag fremlagde sin 2020-plan for Danmarks økonomi det næste årti.
Men selv om budskabet lyder enkelt, er vejen til øget produktivitet yderst kompliceret og aldeles uklar. Ingen kan forklare udtømmende, hvorfor Danmarks produktivitet det seneste årti er sakket bagud sammenlignet med andre lande – eller hvad man helt præcist kan gøre for at vende udviklingen.
»Det er meget svært at måle. Ingen har en virkelig god forklaring på, hvad der med sikkerhed skaber produktivitet,« siger Jesper Jespersen fra Roskilde Universitet.
Frederik I. Pedersen, chefanalytiker hos Arbejderbevægelsens Erhvervsråd, er enig i, at det er svært at svare på, hvad der påvirker produktiviteten.
»Produktivitet er enormt kompliceret, og det bliver ikke mindre kompliceret af, at det er enormt svært at måle. Produktivitetsparadokset er ikke forklaret endnu,« siger han og tilføjer:
»Det er et rigtig godt spørgsmål, hvorfor Danmark er sakket så langt bagud i væksten i produktivitet. Der er ikke kommet eller fundet nogen forklaring på det endnu. Der er mange ting, som driver produktivitet, men noget af det eneste, vi egentlig kan se, er, at erhvervslivet ikke længere investerer så meget, men det kan ikke være hele forklaringen.«
Ikke desto mindre har Danmark i perioden 1995 til 2010 haft en skidt udvikling i produktiviten. Denne er i gennemsnit kun steget med 0,7 procent – tilsvarende er Sveriges produktivitet i perioden steget med 2,0 procent, USA’s med 2,1 procent og Tysklands med 1,3 procent.
Svært at sætte tal på
Som eksempel på, at det er svært at måle produktivitet, nævner Jesper Jespersen, at man er begyndt at regne udgifter til forskning og udvikling som investeringer, når man opgør BNP.
Det gør, at BNP stiger med to pct., fordi man tidligere har regnet udgifterne som en omkostning.
I sidste ende betyder det, at danskerne pludselig bliver to pct. mere produktive.
»Det er en ren ændring af definitionerne. Vi er er ikke blevet mere eller mindre lykkelige af den grund. Eller rigere for den sags skyld. Produktivitet er afhængig af, hvordan man definerer det,« siger han.
I den liberale tænketank CEPOS har cheføkonom Mads Lundby Hansen lidt nemmere ved at pege på, hvad man konkret kan gøre for at øge produktiviteten.
»Vi kender nogle håndtag, som har nogle positive effekter,« siger han og nævner blandt andet, at lavere selskabsskat kan gøre det mere attraktivt for virksomheder at investere, mens en lavere marginalskat vil gøre det mere attraktivt for den enkelte at arbejde mere produktivt, fordi øget intjening som følge af en mere effektiv arbejdsindsats beskattes mindre.
»Men,« siger han:
»Ulempen ved det hele er bare, at det er svært at sætte tal på. Det ved vi relativ lidt om.«
Famler i blinde
Det vrimler da heller ikke med konkrete bud på, hvordan produktiviteten skal øges i regeringens 2020-plan. Hovedpunkterne er »øget uddannelse«, »prioritering af forskning, udvikling og innovation«, et »konkurrenceudspil« og en »offensiv erhvervs- og vækstpolitik«.
Frederik I. Pedersen mener, at især uddannelse er værd at satse på.
»Uddannelsesniveauet er stagneret. Folk bliver simpelthen ikke bedre uddannet, og det er med til at bremse udviklingen i produktiviteten. Derfor foreslår vi også, at der investeres mere i uddannelse, og derfor synes vi, det er godt, at regeringen lægger op til mere fokus på uddannelse, herunder de videregående uddannelser,« siger han.
Men ifølge Jesper Jespersen er der i forhold til hovedpunkterne tale om the usual suspects.
»Det kan være svært at sige, om det virker. Netop når man nedsætter en kommission, er det, fordi man ikke ved det. Man kan roligt sige, de famler i blinde,« siger han, men understreger dog, at nedsættelsen af en produktivitetskommission er et skridt på vejen:
»Hvis kommissionen kan finde ud af noget på området, er pengene jo givet godt ud. Og derfor er det positivt, hvis man fordomsfrit kigger på, hvordan man kan øge produktiviteten.«
Sænk skat og liberalisér
Mads Lundby Hansen kalder regeringens udspil for »overskrifter« og efterlyser flere konkrete tiltag.
For der er noget at tage fat i, siger han.
»Det er meget velkendt, at man f.eks. kan øge produktiviteten ved at sænke selskabsskatten. Det var derfor, Nyrup og Fogh gjorde det. Man kunne også liberalisere lokalplanerne, så det bliver muligt at åbne flere storcentre, hvor man vil kunne få gavn af stordriftsfordele.«
Socialdemokraternes finansordfører, John Dyrby Paulsen, er enig i, at spørgsmålet om produktivitet i høj grad handler om, hvordan man definerer det.
»Det er næsten et spørgsmål, man aldrig kan svare på. Det kommer an på, hvad man gerne vil undersøge, og om det overhovedet giver mening at lave et samlet produktivitetsmål for Danmarks økonomi.«
Han peger dog på den planlagte modernisering af den offentlige sektor i 2020-planen, som et konkret eksempel på, hvordan produktiviteten skal øges.
Udnyt synergierne
Endelig er især nedsættelsen af produktivitetskommissionen afgørende for, hvordan produktiviteten sikres.
»At vi har nedsat en produktivitetskommission, der skal komme med konkrete forslag, understreger jo netop, at det er meget komplekst. De forslag har vi tænkt os at tage meget alvorligt.«
Hos SF medgiver finansordfører Jonas Dahl, at der ikke er »en snuptagsløsning til at øge Danmarks produktivitet«.
»Men en del af det er at øge vores vidensniveau, så vi er i stand til at producere på et højere niveau,« siger han som svar på, hvad man konkret vil gøre.
»Vi kan se, at på de arbejdspladser, hvor man ansætter akademikere, er det med til at højne produktionen. Det handler om at finde ud af at bruge synergierne mellem højtuddannede og faglærte arbejdere. Det er i krydsfeltet mellem forskellige faggrupper, vi i mine øjne har Danmarks store spidskompetence, som kan være med til at øge produktiviteten.«
Derudover nævner Jonas Dahl en øget arbejdsindsats og en lavere skat på arbejde, som sammen med de planlagte reformer af kontanthjælp, fleksjob, førtidspension og skat skal sætte gang i produktiviteten.
»Det er ikke ting, vi har i mål i morgen. Det er den proces, vi har set startskuddet til, og i løbet af det næste års tid vil vi så få det forhandlet på plads bid for bid, og det vil i sidste ende bidrage til en øget produktivitet.«

