Socialdemokraterne har det bedste tag i midtervælgerne
Socialdemokraterne har bedre fat i de afgørende midtervælgere end Venstre. Det skyldes især, at partiets mediestrategi matcher gruppens behov for kommunikation i øjenhøjde


 Lars Løkke Rasmussen (V) formår ikke at kommunikere til de midtervælgere, som i sidste ende afgør valget.
Sådan lyder konklusionen fra politisk kommentator Rasmus Jønsson på baggrund af en omfattende analyse af svingvælgernes adfærd ved det seneste folketingsvalg.
Den gruppe, som er særligt interessant for både Venstre og Socialdemokraterne, betegner Jønsson som 'Den aktive børnefamilie'.
»Det er overordnet set privatøkonomien og materielle goder samt den nære velfærd, der er helt afgørende for, hvordan de stemmer. Til dels også værdidebatten, men det er i højere grad et spørgsmål om tryghed frem for en abstrakt debat om ytringsfrihed og tolerance,« siger han.
Langt størstedelen af disse vælgere bor i ejerbolig og tjener mere end gennemsnittet. 96 procent af dem har bil, og 30 procent har endda to. Det er ofte børnefamilier, som bor i eller lige uden for større provinsbyer, og som interesserer sig for, at den nære velfærd fungerer. Ved valgene i 2001, 2005 og 2007 var de en af de grupper, der rykkede sig mest mellem blokkene.
»Når vi ser på tallene over eventuelle svingvælgere, udgør denne gruppe langt over halvdelen,« fastslår Rasmus Jønsson.
Selv om den kun udgør seks procent af den samlede befolkning, er det altså afgørende at få fat i denne gruppe vælgere, hvis man vil vinde et valg.
Tvivlere stemmer blåt
Det vakte ellers begejstring i den blå blok, da Ritzaus i sidste uge offentliggjorde en måling, som viste, at et flertal af tvivlerne vil stemme blåt. Det fik flere kommentatorer til at erklære den blå blok for levende igen. Det er dog ikke så ligetil, fortæller valgforsker fra Aalborg Universitet, Johannes Andersen. Ifølge ham skal man passe på med at blande tvivlerne sammen med svingvælgerne inde på midten.
Valget afgøres kun af tvivlerne, hvis blokkene står meget lige, men det er ikke tilfældet lige nu. Oppositionen har for godt fat i midtervælgerne til, at tvivlerne kommer til at spille en afgørende rolle, vurderer han.
Johannes Andersen tilføjer, at selv om tvivlerne udgør en stor del af vælgerkorpset, så skal de borgerlige have usandsynligt godt fat i dem for at vende de dårlige meningsmålinger til en sejr på valgdagen.
»Forholdstallet skal jo være rigtigt stort. Rød blok må næsten ikke få nogen af disse tvivlerstemmer. Det virker lidt usandsynligt, for man må formode de stemmer nogenlunde som resten af befolkningen og ikke med så overvældende fordel til blå blok, som det ville kræve«, siger han og forklarer endvidere, at blå bloks forspring på 12 procent i forhold til tvivlerne ikke er nok til at kompensere for tabet af svingvælgerne inde på midten.
En vurdering Rasmus Jønnson er enig i:
»Der er intet, der tyder på, at de afgørende midtervælgere er på vej over midten til blå blok.«
Fejlslagen strategi
Ifølge Rasmus Jønsson er det ikke lykkedes Løkke at slå igennem over for disse vælgere. Det skyldes især fejlslagen kommunikationsstrategi, som satser på de store medier og ikke i tilstrækkelig grad er i øjenkontakt med vælgerne.
»Man skal huske på, at medieforbruget hos disse familier ligger under gennemsnittet. Man har altså relativt kort tid til at kommunikere sit budskab,« siger han og uddyber: »De læser som regel ikke de store morgenaviser eller ser nørdede politiske magasiner på tv. Derfor nytter det ikke noget med lange og abstrakte diskussioner om danske værdier eller indviklet statistik til fordel for afskaffelse af efterlønnen.«
Han stiller sig især kritisk over for Venstres annoncekampagne for afskaffelsen af efterlønnen i de store morgenaviser op til nytår. Den ramte ikke de afgørende svingvælgere, mener han.
Venstres næstformand og formand for folketingsgruppen, Kristian Jensen, anerkender, at mediebilledet har ændret sig, men er samtidig uforstående over for kritikken af Venstres strategi.
»Det er rigtigt, at vi annoncerede i de store dagblade før nytår, men det var jo for at oplyse og gøre opmærksom på, at der ville ske noget stort i nytårstalen. Det var målrettet meningsdannere og beslutningstagere,« siger Kristian Jensen.
Han understreger, at Venstres opfølgning i de lokale og regionale blade og tabloidaviser har været massiv og meget tilfredsstillende, men anerkender samtidig, at regeringspartierne står med en stor udfordring, når det kommer til at kommunikere den komplicerede tilbagtrækningsreform.
Rasmus Jønsson er dog ikke speciel imponeret af Venstre og fremhæver i stedet den socialdemokratiske tilgang til svingvælgerne.
»Det kan godt være svært at få øje på Socialdemokraterne i de store morgenaviser, men ude i det lokale miljø er de meget aktive. Det er en af grundene til, at de nu har succes med at tiltrække svingvælgerne,« siger han og angiver gruppens lave medieforbrug som årsag til Socialdemokraternes mere direkte strategi, der bl.a. inkluderer breve til alle husstande og stemmen dørklokker.
Længere process
Men Kristian Jensen giver ikke meget for Socialdemokraternes 'nye', direkte fremgangsmåde.
Han understreger, at Venstre i lang tid har brugt den mere direkte kommunikation og fremhæver det brev, som Fogh sendte til alle husejere ved valget i 2005. Samme år var han selv var ude at stemme dørklokker for første gang.
»Jeg ved godt, at Socialdemokraterne bryster sig af at stemme dørklokker og siger, at de har lært det af Obamas valgkampagne. Men hvis socialdemokraterne har lært det af Obama, vil jeg påstå, at Obama lærte det af Venstre,« siger han.
- Men Venstre taber stadig midtervælgerne, og hvis du mener, at Venstre i lang tid har brugt samme redskaber, kunne det jo tyde på, at Socialdemokraternes budskab bare er bedre og lettere at forstå?
»Jamen, en stor udfordring for os er jo, at 12 minutter kan stå på bagsiden af en HT-bus.« siger han med henvisning til S-SF's økonomiske plan og fortsætter: »Vores budskab kan ikke en gang stå på langsiden af en HT-bus.«
- Men det kan 'skattestop'?
»Ja, men skattestoppet skulle også forklares mange gange i starten. Men så virkede det til gengæld også godt,« siger Kristian Jensen.

