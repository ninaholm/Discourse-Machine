Forsvaret går til bekendelse: Vi har taget flere fanger
Danske soldater udsendt enkeltvis til Afghanistan har taget fanger og overleveret dem til de afghanske myndigheder uden at oplyse det til Forsvaret. Forsvarskommandoen har intet overblik over, hvor mange fanger der er tale om,eller hvad der er hændt dem. Ministeren vil lade undersøgelseskommission se på sagen


 Danmark har taget flere fanger i Afghanistan end hidtil oplyst. Det fremgår af et brev fra Forsvarskommandoen til forsvarsminister Nick Hækkerup (S), som netop er blevet afklassificeret. I brevet oplyser Forsvarskommandoen, at såkaldte enkeltmandsudsendte militærpolitifolk i Kabul siden 2002 har undladt at rapportere om tilbageholdelser til Forsvaret. I stedet har de danske soldater rapporteret til de NATO-enheder, soldaterne har indgået i.
Forsvarskommandoen »indskærper« nu, at soldaterne fremover også indrapporterer sådanne tilbageholdelser til Danmark.
Forsvaret måtte på baggrund af oplysninger fra 14.821 lækkede amerikanske efterretningsrapporter sidste år opjustere antallet af fanger taget i Afghanistan til 55, og det tal skal nu hæves yderligere.
Ifølge Søren Thinggaard Larsen, kommandørkaptajn og chef for Forsvarskommandoens operations- og efterretningscenter, har Forsvaret imidlertid ikke viden om, hvor mange flere fanger, danske soldater har taget, eller hvad der er sket med de fanger, danskerne efterfølgende har overleveret til de afghanske myndigheder. Han henviser til, at det må være op til den kommission, som skal undersøge Danmarks deltagelse i krigen i Irak og håndteringen af fanger i både Irak og Afghanistan, at undersøge.
Professor Jens Elo Rytter, folkeretsekspert ved Københavns Universitet, mener, de nye oplysninger bekræfter indtrykket af Danmarks fangehåndtering:
»Det passer jo meget godt med det billede, man efterhånden har fået. Nemlig at forsvaret ikke helt har haft styr på de her dele«. Det har ikke været muligt at få en kommentar fra Nick Hækkerup, som er på sommerferie.Men i et brev til Folketingets forsvarsudvalg skriver han, at oplysningerne »vil kunne komme til at indgå i den kommende undersøgelseskommission om krigsdeltagelsen i Irak og Afghanistan«.
Enhedslistens forsvarsordfører, Nikolaj Villumsen, kalder situationen »fuldstændig uholdbar« og kræver en undersøgelse af, hvad der efterfølgende er sket med de tilbageholdte.
»Vi har jo ansvar for de fanger som er blevet taget. Så det gør ikke bare antallet af fanger større – men også ansvaret større,« siger Nikolaj Villumsen.

