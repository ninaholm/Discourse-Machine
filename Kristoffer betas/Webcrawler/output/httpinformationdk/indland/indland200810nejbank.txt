Nej til bankhjælp - ja til statsbank
Staten skal ikke hjælpe banker, der med tvivlsomme spekulationer har skabt deres egne problemer, siger Frank Aaen (Enh.). I stedet vil han bruge penge på boligejere i krise - samt oprette statsejede, "spekulationsfri" finansinstitutioner
-Den eufori, der har været over, at økonomien bare gik op og op, er nok forsvundet nu-, mener Frank Aaen.

De må klare sig selv. Det er ikke statens opgave at redde bankerne ud af dårlige dispositioner.Budskabet kunne komme fra en hærdet frimarkedstænker, men Enhedslistens finansordfører Frank Aaen er lige så stålsat på at holde staten ude af redningsplaner for nødstedte banker. Så stopper ligheden også."Det, at man både her og i USA nu betaler et ufatteligt antal milliarder til spekulanterne, er fuldstændig umoralsk. Da de tjente pengene, proppede de dem bare i lommerne. Men da der så kom tab, er det skatteyderne, der skal betale til det. Og samtidig er det med til at starte den næste krise. For lige så snart, spekulanterne hjælpes ud af problemer, er de allerede gået i gang med den næste tur i rouletten."- Er du villig til at acceptere, at bankerne bryder sammen?"Så længe det bare er spekulanterne, der taber deres penge, så vil jeg sige, at det både er retfærdigt og klogt - for så får spekulanterne én over næsen."- Men kan konsekvensen for almindelige mennesker ikke blive lige så grelle, hvis staten ikke går ind og hjælper?"Selv om banken krakker, så beholder man jo sin gæld. Og de penge, man har stående op til 300.000 kr. - de bliver også dækket ind af indskydergarantien. Men så er der dem, der bliver ramt socialt af arbejdsløshed på grund af en dårligere samfundsøkonomi eller kommer i klemme på boligmarkedet med deres hus. Dem vil jeg meget hellere bruge pengene på at hjælpe," siger Frank Aaen og peger på den rekordstore hjælpepakke, som USA's regering vil tilføre de amerikanske banker."Det er vel op mod 4.250 milliarder kroner, man snakker om. Gad vide, om man ikke ville få mere for pengene, hvis man direkte gik ud og hjalp de fattige boligejere i stedet."I stedet for at redde de nødstedte danske banker foreslår Frank Aaen en 'tryghedspakke', der bl.a. skal hjælpe boligejere, der kommer på tvangsauktion, til at blive boende i hjemmet."Hvis et hus går på tvangsauktion, så skal staten have retten til at købe huset for det højeste bud plus en krone. Under forudsætning af, at prisen er i orden - og under forudsætning af, at familien ønsker at blive boende som lejere, bare hos staten," siger Frank Aaen, der også vil sætte gang i offentlige investeringer i byggeri og andet for at sætte gang i samfundsøkonomien igen.- Men ingen hjælp til bankerne?"De danske banker har, i de år, hvor det gik godt, tjent mere end 200 milliarder kroner - efter skat. Så må de også klare sig selv nu. Til gengæld foreslår vi en spekulationsfri finanssektor i Danmark, som er fællesejet."80'erne tilbage- I vil nationalisere bankvæsenet?"Nej, det tør vi ikke. For nationaliserer vi Danske Bank, så ved jeg ikke, hvor mange dårlige Lehman Bro-thers lån, jeg får med i posen. Men vi skal genetablere noget af det, vi havde engang. Vi skal for eksempel ikke længere tilbage end til 80'erne, før realkreditten enten var ejet af lånerne eller var selvejet. Der var ingen, der skulle tjene på det - den skulle bare sørge for, at der var billige lån til boligejerne," siger Frank Aaen.Han peger på RealDania fonden som oplagt til at begynde at tilbyde boliglån igen, på ATP som en oplagt offentlig pensionskasse og på muligheden for at lave en offentligt ejet bank, ligesom postvæsenets Girobank var engang."Så har man i hvert fald et alternativ til spekulantbankerne, hvor man trygt kan gå hen og få ordnet sine daglige forretninger."- Hvordan afgrænser du den spekulation, du ikke kan lide, og den spekulation, der er en naturlig del af for eksempel at forvalte folks formuer?"Jeg er jo imod kapitalismen. Men så længe vi har kapitalismen, skal der selvfølgelig være erhvervsudlån, og selvfølgelig skal der kunne købes aktier. Men jeg er imod den spekulation, vi har set, hvor banker for eksempel låner penge ét sted for at låne dem ud et andet."- Du kan vel ikke komme uden om, at helt almindelige danskere har oplevet en velstandsstigning på grund af det kapitalistiske system?"Nej, det synspunkt har man lov til at have. Men så kan man også bare sætte sig til at vente på at udskrive den næste regning til skatteyderne, når næste krise kommer. Den eufori, der har været over, at økonomien bare gik op og op, den er nok forsvundet nu. Og jeg tror ikke, at den kommer igen lige med det samme," siger Frank Aaen.
