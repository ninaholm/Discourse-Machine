Hvad er sejrens pris?
Dansk Folkeparti og Liberal Alliance redder ikke bare regeringsmagten for Lars Løkke. Dansk Folkeparti gør Venstre rangen stridig som Danmarks næststørste parti. Kan og vil Kristian Thulesen Dahl stadig undslå sig at komme i regering?
 Lars Løkke på valgnatten foran sine partifæller på Christiansborg. Sejren er hjemme, men hvad er sejrens pris?


 Han sagde det allerede dengang, på valgaftenen i Mogens Dahl Koncertsal på Amager, ved overdragelsen af nøglerne til Statsministeriet.
»Kære Helle, pas rigtig godt på de nøgler. De er kun til låns.«
Men lige som det for fire år siden var en svækket Helle Thorning-Schmidt, som den afgående statsminister aflevede nøglerne til, er det en svækket Lars Løkke Rasmussen, som får dem tilbage.
I 2011 blev Socialdemokraterne kun reddet af de radikale og Enhedslistens fremgang, mens Venstre denne gang reddes af Dansk Folkeparti og Liberal Alliances. Og hvor Socialdemokraternes politiske partner, SF, gik tilbage i 2011 har denne skæbne nu ramt Venstres ditto, nemlig Konservative.
Lars Løkke Rasmussen står i den i samme situation, som Helle Thorning-Schmidt stod i: Han skal forsøge at forene en række på papiret uforenelige partier i et fælles projekt med det værst tænkelige udgangspunkt. Men hvor Socialdemokraterne fortsat var det klart største parti, gør Dansk Folkeparti efter sin historiske valgsejr Venstre rangen stridig som Danmarks næststørste parti.
Overleveren
Trods Venstres tilbagegang har »overleveren« – som forfatteren Niels Krause Kjær i biografien Lars Løkke beskriver som et »usædvanligt studie i politisk sejtræk« – dog endnu en gang gjort det.
Første gang var netop folketingsvalget i 2011, hvor Lars Løkke Rasmussen efter at have været håbløst bagud på point i det meste af valgperioden alligevel på mange måder blev en vinder. Godt nok tabte Venstre regeringsmagten, men regeringspartiet endte med at gå et enkelt mandat frem til 26,7 procent af stemmerne (hvilket for en stund stoppede snakken om, hvorvidt Lars Løkke Rasmussen nu var den rigtige partiformand). Og den daværende VK-regerings »økonomiske politik i bredeste forstand« endte som bekendt med at blive SRSF-regeringens.
»Danmarks moralske statsminister er Lars Løkke Rasmussen,« lød det efterfølgende fra Venstres Søren Pind.
Lige indtil Lars Løkke Rasmussen endnu en gang blev indhentet af sine privatøkonomiske dispositioner, der har forfulgt ham, siden han som 17-årig ungdomspolitiker kringlede sig ud af en kostbar kontrakt med en musikgruppe med den juridisk holdbare begrundelse, at han ikke var myndig. I 2014 var det GGGI-bilag og tøjindkøb på partiets vegne, som først kostede Venstre europaparlamentsvalget og siden var ved at koste Lars Løkke Rasmussen formandsposten. Han overlevede, men hans personlige troværdighed led et knæk.
Valgkampen
Hvis vælgerne skulle have glemt det, havde Socialdemokraterne under den netop overståede valgkamp i hvert fald held til at minde dem om det og på lange stræk få denne til at handle om personspørgsmål og troværdighed. Et »eksperiment«, lød det allerede på valgkampens første dag fra Helle Thorning-Schmidt om Venstre og formanden.
Lars Løkke Rasmussen kom selv dårligt fra start med sin historie om rengøringsfirmaet Panorama, hvor en medarbejder stoppede, fordi det bedre kunne betale sig at være på kontanthjælp. Eller kunne det nu også det? I hvert fald lykkedes det aldrig at finde frem til den pågældende medarbejder. Og det gentog sig, da Venstre-formanden havde besøgt et bageri i Svinninge, der havde svært ved at skaffe medarbejdere. Eller havde bageriet nu også det? Til en ledig stilling havde der været 60 ansøgere. Historier som endnu en gang satte spørgsmålstegn ved Lars Løkkes troværdighed.
Siden kom debatten om sundhedsmilliarderne – og prioriteringen af disse – for, næsten rituelt, at slutte af med udlændingedebatten. Hvem har ansvaret for det stigende antal asylansøgere? Krigen i Syrien eller regeringen? Hvis Helle Thorning-Schmidt satsede på sin personlige popularitet og Lars Løkke Rasmussens upopularitet satte sidstnævnte åbenlyst pengene på, at det såkaldte udlændingekort endnu en gang ville overtrumfe alt.
»Vi har gjort det samme som Socialdemokraterne,« forklarede Lars Løkke Rasmussen, da han i går stemte på Nyboder Skole i København – for første gang i karrieren kunne han ikke stemme på sig selv. Den tidligere borgmester i Frederiksborg Amt er flyttet fra Græsted, men stadig opstillet i Sjællands Storkreds.
»Vi har talt om Venstres politik hele vejen igennem.«
Forskelle
Til gengæld er det lykkedes de fire borgerlige partier – trods uenighederne – at undgå at tale sig længere væk fra hinanden i løbet af valgkampen, og blå blok fremstår i dag mere samlet end tidligere. Også selv om partierne særligt i forhold til den økonomiske politik og i spørgsmålet om EU i virkeligheden stadig er langt fra hinanden.
Men de fire partier har benyttet Storbritanniens forsøg på at få genforhandlet EU-medlemskabet til at slå pjalterne sammen for at sikre sig, at EU ikke udvikler sig til en »social union«. Det skal være sværere for udenlandske EU-borgere at optjene retten til danske velfærdsydelser som for eksempel dagpenge, kontanthjælp og børnepenge.
I den økonomiske politik er der dog endnu ikke kommet nogen afklaring på, hvordan Lars Løkke Rasmussen vil forene Venstres forslag om nulvækst med Dansk Folkepartis ønske om en vækst på 0,8 procent og ikke mindst med Liberal Alliance, der mener at kunne spare 10 procent ved at effektivisere den offentlige sektor.
Forhandlinger
Først skal Lars Løkke Rasmussen nu formelt udpeges som såkaldt kongelig undersøger efter dronningerunde, hvorefter forhandlingerne om den kommende regering for alvor begynder. Han har kun gjort håndværkerfradraget, bolig-job-ordningen, til et kardinalpunkt, og det løfte skal han nok få lov til at indfri af de andre partier.
På forhånd har hverken Venstre eller nogen af de andre tre borgerlige partier afvist nogle regeringskonstruktioner ud over, at Lars Løkke Rasmussen taler om en »Venstre-ledet regering«. En formulering, som kan dække over alt fra en ren Venstreregering (som var Dansk Folkepartis anbefaling tilbage efter folketingsvalget i 2001) til en ny firkløverregering som i 1980’erne.
Mens Kristian Thulesen Dahl taler om, at Dansk Folkeparti ikke »automatisk« vil i regering, håber Anders Samuelsen, at Lars Løkke Rasmussen »på mange måder vil arbejde ligesom Schlüter«, som i 1980’erne havde held til – i begyndelsen – at samle de borgerlige partier i Firkløverregeringen.
»Vi er et parti, de andre ikke kan komme uden om,« lød det fra Kristian Thulesen Dahl, da han – til tonerne til favoritholdet Liverpools slagsang »You’ll never walk alone« – dukkede op i Dansk Folkepartis valglokale på Christiansborg – uden dog at komme ind på, hvorvidt det også handler om regeringsdannelsen.
Forhandleren
Modsat Anders Fogh Rasmussen og dennes drejebøger er Lars Løkke Rasmussen mere impulsiv og med egne ord et »konsensusmenneske«. Den kommende statsminister er kendt som en politisk håndværker, der har trukket på sin personlighed, når der skulle leveres politiske resultater i både Græsted-Gilleleje Kommune, Frederiksborg Amt og på Christiansborg.
I portrætbogen Løkkeland tegner hovedpersonen et billede af sig selv som en blød leder med selvironi:
»Jeg er overhovedet ikke brutal. Jeg er en vatnisse, der ikke kan træffe beslutninger. Det siger min kone i hvert fald.«
I sin tilgang til det politiske ser Lars Løkke Rasmussen opholdet i samfundets maskinrum som selve meningen med politik. Det er ikke de teoretiske diskussioner, han er interesseret i. Der skal ske noget.
 Lars Løkke på valgnatten foran sine partifæller på Christiansborg. Sejren er hjemme, men hvad er sejrens pris?
Polfoto

