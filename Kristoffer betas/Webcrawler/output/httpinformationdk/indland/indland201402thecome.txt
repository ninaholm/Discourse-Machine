The comeback girl
Pia Olsen Dyhr er både personligt og politisk vant til modgang. Nu skal hun som SF’s nye formand prøve at vende partiets modgang
Der kom aldrig en modkandidat, så i går lå det fast, at Pia Olsen Dyhr bliver næste formand for SF. Her modtages hun med roser på Christiansborg af  partifællen, lejreborgmester Mette Touborg.


 
	Efter sit nederlag ved SF’s formandsvalg i 2005 har hun ellers flere gange gennem årene forsvoret nogensinde igen at stille op. Men da deadline i går klokken 10.00 udløb for at stille op som formand for SF havde kun én meldt sig: Pia Olsen Dyhr. Det på trods af, at den 42-årige tidligere handels- og investerings- samt transportminister ellers havde ønsket en modkandidat for at få et mandat.

	»Nu er det jo ikke mig, som kan stille en modkandidat op. Det valg må folk selv træffe. Men når der ikke er kommet en modkandidat, så opfatter jeg det som klar opbakning bag det, jeg har sagt – og den politiske linje jeg har lagt op til med mig som formand,« lyder det imidlertid fra den nye partiformand.

	Det paradoksale er, at Pia Olsen Dyhr tilhører den grønne, EU-positive fløj i SF, som både støttede regeringsdeltagelsen og Astrid Krag mod Annette Vilhelmsen ved formandsvalget i 2012 (i partiet spøgte de med, at når Steen Gade støttede førstnævnte, var sidstnævnte sikker på at vinde, da han altid havde støttet taberen i SF’s formandsvalg).

	Den grønne fløjs indflydelse i SF har hidtil været som et omvendt isbjerg: Oven over vandet så man Steen Gade, Ida Auken og Pia Olsen Dyhr, men under vandlinjen manglede de faktisk støtte blandt medlemmerne.

	Senest fik netop Pia Olsen kun 65 stemmer, da hun stillede op til landsledelsen på SF’s landsmøde i 2012. Langt fra at blive valgt og langt efter nummer ét, Meta Fuglsang, der med flest stemmer nåede op på 224.

	’Shit, hvad gør vi nu’

	Hvilket også skete første gang, den nye partiformand stillede op til posten efter Holger K. Nielsens afgang i 2005. Da stemmerne det år blev talt op, så resultatet sådan ud: Villy Søvndal fik 59,55 procent, Pia Olsen 33,6 og Meta Fuglsang 6,7.

	Pia Olsen, som på det tidspunkt sad i SF’s forretningsudvalg og endnu kun var folketingskandidat, har fortalt, at hun opfattede Holger K. Nielsen som garanten for hendes egen holdning – ikke mindst i spørgsmålet om EU.

	Derfor tænkte Pia Olsen Dyhr: »Shit, hvad gør vi nu!«, da denne meddelte, at han stoppede.

	Pia Olsen Dyhr frygtede, at Villy Søvndal bare ville være mere af det gamle og ikke nogen fornyelse. Villy Søvndal overraskede dog de fleste – og i hvert fald Pia Olsen Dyhr.

	I biografien Villys verden forklarer Pia Olsen Dyhr, at hun ikke ville have kunnet gennemføre de forandringer, han stod for:

	»Hvis jeg var blevet valgt, havde jeg haft meget sværere ved at forny SF, f.eks. med at vi skulle være regeringsparat og bruge fokusgrupper. Han skulle jo ikke på samme måde tage kampen med traditionalisterne. Fordi de tænker, at ’han er en af vore egne’. Villy har flyttet SF, også mere end jeg troede, at han ville gøre. Han har overrasket mig.«

	Faderen drak

	Selv er Pia Olsen også en såkaldt mønsterbryder.

	Den nye partiformand, som er kandidat i statskundskab, voksede op i Vallensbæk, syd for København, hvor klasselæreren havde travlt med at fortælle, hvad hun ikke kunne, fordi hun kom fra det sociale boligbyggeri. Moderen gjorde rent på hendes skole, og faderen var førtidspensionist, havde sukkersyge og drak. Hvilket var en uheldig kombination, som fik moderen til at flytte hjemmefra med lillebroderen, da Pia Olsen var 11 år.

	Pia Olsen blev tilbage for at passe faderen. Sørge for at faderen fik mad og et glas mælk med sukker, hvis han vågnede om natten med for lavt blodsukket og gik i chok. Og sørge for altid at være på vagt, når faderen kom hjem, fordi hun aldrig vidste, hvordan hans humør var.

	En opvækst den nye partiformand mener har givet hende en »ekstrem retfærdighedssans« og førte hende i SFU, hvor hun senere blev formand fra 1996 til 1998. Når det særlig blev international politik og EU, Pia Olsen Dyhr kastede sig over, var det et fravalg.

	Social- og sundhedspolitik var så tæt på, at hun ikke ville kunne træffe »rationelle beslutninger«.

	Aldrig formand

	Så sent som i august sidste år afviste Pia Olsen Dyhr ellers i et interview med Berlingske nogensinde igen at stille op som formand. Pia Olsen Dyhr, som er gift med forbundssekretær i HK/Danmark Villy Dyhr og er mor til tre piger, havde set de personlige omkostninger ved at være partiformand.

	»Jeg skal ikke være formand for SF. Jeg kan godt lide at lave politik, strategier, kommunikation og alt det der, men hvis nogen vidste, hvordan det er at være formand – jeg tror ikke, at danskerne er klar over, hvad man stiller op til – alle har en mening om ens person, alle må kaste æbler efter en. Det er grunden til, at det ikke er min ambition,« sagde Pia Olsen Dyhr ved den lejlighed.

	Men da Pia Olsen Dyhr i går klokken 14.00 trådte ind ad døren til Grundlovsværelset på Christiansborg til sit første pressemøde som partiformand, var det nu ikke noget, hun længere snakkede om. Selv om SF’s venstrefløj glimrer ved deres fravær på Pia Olsen Dyhrs såkaldte stillerliste, så har hun da også denne gang støtte fra ikke blot Steen Gade (som nu også har prøvet at pege på en vinder) men også midtergruppen, det gamle SF, personificeret ved blandt andre Holger K. Nielsen og Aage Frandsen – ligesom Villy Søvndal er stiller for hende.

	I stedet fortalte SF’s nye formand, at hun påtager sig opgaven med »ydmyghed«:

	»Det er ikke første gang, at partiet er udfordret, men hver gang er vi kommet stærkt tilbage. Og det, er jeg fuldstændig sikker på, kommer til at ske igen«.

