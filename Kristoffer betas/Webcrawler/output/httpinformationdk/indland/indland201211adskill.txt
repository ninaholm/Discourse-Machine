Adskillelse af tosprogede svækker fagligheden
Skoleledere vil gøre op med folkeskolens fokus på tosprogede børns svage sider. Rapport viser, at fire ud af fem skoler tager tosprogede elever ud af normalklassen, selv om det har negative faglige konsekvenser for eleverne. Længere skoledage kan være en løsning, siger skoleledernes formand, Anders Balle


Det har negative faglige konsekvenser for tosprogede elever, når de tages ud af den almindelige klasseundervisning for at blive undervist i dansk som andetsprog. Det konkluderer en rapport fra SFI, Det Nationale Forskningscenter for Velfærd. Ikke desto mindre er det netop den model, der bruges på 79 procent af skoler med relativt få tosprogede elever, viser rapporten. Det får nu skoleledere til at gøre op med den forældede tilgang til undervisningen af tosprogede elever i folkeskolen.»Vi har en kultur, der siger, at hvis nogen er dårlige til noget, så skal vi tage dem ud af undervisningen og træne dem i det. Vi skal i stedet vende det om og spørge, hvad de er gode til og træne dem i det. Så vi i højere grad fokuserer på børnenes specialer i stedet for mangler,« siger Anders Balle, leder af Skolelederforeningen.Den seneste PISA-undersøgelse fra 2009 viser, at de tosprogede elever generelt er fagligt svagere end deres kammerater. Og en ny undersøgelse, som PISA har lavet for DR P4 og Politiken, viser samtidig, at op mod 55 procent af de tosprogede københavnerdrenge forlader skolen som funktionelle analfabeter.SFI-rapporten konkluderer, at de elever, der får deres dansk som andetsprogsundervisning uden for klassen generelt får lavere karakterer end de tosprogede elever, der er blevet undervist efter skoletid, eller som har haft en ekstra lærer i klassen.»De tosprogede elever kan ikke følge med på samme måde som resten af eleverne. Hverken fagligt, socialt eller sprogligt. Derfor skal vi reformere vores uddannelsessystem,« mener Bergthóra Kristjánsdóttir, der er lektor ved professionshøjskolen UCC og har skrevet ph.d.-afhandling om statens uddannelsespolitik i forhold til tosprogede elever.Alle elever skal støttesOgså Skolelederforeningen mener, at folkeskolen skal tænkes helt om, hvis de tosprogede elever skal på niveau med klassekammeraterne og ikke miste store dele af den basale undervisning.Konkret mener Anders Balle, at de tosprogede elever skal have ekstra undervisning fremfor at blive taget ud af normalklassen, hvis de skal have endnu bedre muligheder for at klare sig godt i skolen.»Vi skal have længere skoledage, hvor vi kan komme i virkelig tæt dialog med alle børn og derved have meget større kendskab til eleverne. Så kan man bedre opstille målsætninger for den enkelte og følge op på dem,« siger Anders Balle.Men der skal ikke kun ændres i måden, hvorpå der tænkes på eleverne. Man skal også ændre måden, som man taler om og til tosprogede elever på, påpeger Bergthóra Kristjánsdottír,»Det er vigtigt, at man overvejer, hvordan man taler om problemet. At man har et kritisk blik på, hvad det vil sige, at nogle elever skal støttes. For alle elever skal støttes,« siger hun.Bergthóra Kristjánsdottír mener, at eleverne på skoler med få tosprogede har ret til undervisning, der er tilpasset hvert enkelt barn.»Jeg er meget enig i, at skolen ikke er fleksibel nok. Og konsekvensen af det er, at vi bliver ved med at tale om støtteundervisning. Selv om der kun er tre til ti procent tosprogede elever på skolerne, har eleven stadig krav på en tilpasset undervisning,« siger hun.På Torstedskolen i Horsens underviser Ninna Helding Clausen børnehaveklassernes tosprogede elever i dansk som andetsprog. Hun er enig i, at en heldagsskole kan være en rigtig god løsning. Især hvis timerne har som hovedformål at forberede de tosprogede elever på de begreber, som de vil møde dagen efter i den almindelige klasseundervisning.Men hun har også sine betænkeligheder ved brug af heldagsskoler i de yngste klasser.»For 0. klasses elever, som i forvejen går i skole fra 8-14, kan det hurtigt blive nogle rigtig lange dage. Især hvis man også har fritidsaktiviteter, man gerne vil tage del i,« siger Ninna Helding Clausen.Gode eksemplerSelsmoseskolen i Taastrup har 95 procent tosprogede elever, og skolen er tidligere blevet fremhævet som et godt eksempel på en velfungerende heldagsskole. Siden indførelsen af heldagsskolen er skolen kravlet op over landsgennemsnittet i deres læseprøver.Anders Balle håber, at heldagsskoler på andre skoler vil kunne give samme positive resultater. Han efterlyser større fleksibilitet i folkeskolens opbygning, sådan at også skoler med få tosprogede elever vil kunne gøre som på Selsmoseskolen.Om kort tid skal lærernes arbejdstidsaftaler genforhandles i forbindelse med folkeskolens overenskomstforhandlinger. Skolelederforeningen håber, at det i sidste ende vil resultere i muligheden for at skabe længere skoledage. De har et helt konkret forslag til en ny slags folkeskole.»Børnene skal gå længere tid i skole. Dagen skal bestå af undervisning, som eleverne har nu. Som noget nyt skal det også bestå af andre aktiviteter som sprogtræning, skrivetræning og så videre. Det skal være ting, som underbygger undervisningen for det enkelte barn,« siger Anders Balle.Hvis heldagsskolerne skal blive en realitet, er en af de mest omdiskuterede løsninger en ændring af lærernes forberedelsestid. Med færre forberedelsestimer vil lærernes arbejdstimer i stedet kunne bruges sammen med eleverne på skolen, og en heldagsskole vil på den måde blive en mulighed.
