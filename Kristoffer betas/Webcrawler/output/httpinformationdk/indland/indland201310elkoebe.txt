EL: Københavnske folkeskoleelever skal have arabisk
De københavnske folkeskoler skal selv have lov til at vælge, hvilke sprog de vil tilbyde eleverne som andet fremmedsprog. Det mener Enhedslisten. Børne- og ungdoms-borgmesteren siger, timingen er ’skidt’


 
	Enhedslisten vil give hovedstadens folkeskoler lov til selv at bestemme, hvilke fremmedsprog de vil tilbyde eleverne ud over engelsk. Det fremgår af et nyt udspil, som partiet præsenterer under titlen ’Skoler der samler’. Fra næste år vil elever i folkeskolen skulle vælge det såkaldte andet fremmedsprog, enten tysk eller fransk, allerede i femte klasse.

	Men medlem af Borgerrepræsentationen i København Rikke Lauritzen (EL) vil åbne for, at eleverne også kan vælge eksempelvis arabisk eller kinesisk som andet fremmedsprog.

	»Det har været fransk og tysk, der har været vores andet fremmedsprog i mange år, men verden har ændret sig, og især har den arabiske verden og den kinesiske verden fået en større betydning. Det giver også nogle muligheder for at få job, hvis man kan deres sprog,« siger Rikke Lauritzen.

	Derudover mener hun, at det vil gavne de mange tosprogede elever i København, at der er flere valgmuligheder end tysk og fransk. Det vil ifølge Rikke Lauritzen øge elevernes interesse, hvis de kan vælge et sprog, de kender til hjemmefra.

	Københavns Kommune bad i 2009 Undervisningsministeriet om lov til netop at udbyde kinesisk og arabisk som fremmedsprog. Dengang blev ansøgningen afvist med henvisning til, at ingen gymnasier tilbød undervisning i arabisk og kinesisk. Det har ændret sig i dag, og derfor mener Rikke Lauritzen, at tiden er moden til at tage diskussionen op igen.

	Fransk og tysk vigtigere

	Børne- og ungdomsborgmester Jesper Christensen (S) tvivler ikke på, at undervisning i arabisk og kinesisk vil spille en vigtig rolle i fremtiden. Men han kalder timingen for Enhedslistens udspil for »skidt«.

	»Jeg tror, man lige skal trække vejret og give skolerne rum til at få implementeret skolereformen, frem for at vi kommer med endnu flere opgaver,« siger borgmesteren.

	Folkeskolerne kan i dag vælge at tilbyde arabisk og kinesisk som valgfag i de ældste klasser. Men ifølge Jesper Christensen har efterspørgslen fra forældre og elever ikke været stor.

	»Jeg tror, man skal være opmærksom på, at rigtig mange, blandt andet arabiske børns forældrene, der ønsker undervisning i arabisk, i virkeligheden vælger nogle andre skoler, som kan opfylde det,« siger han.

	Lederen af Konservative i Københavns Borgerrepræsentation Rasmus Jarlov fortæller, at Konservative ikke er »allergiske« over for ideen om at tilbyde undervisning i andet end tysk og fransk fra femte klasse. Men der skal ikke være frit valg for alle skoler.

	»Vi er nødt til at holde øje med, at det ikke bliver alle folkeskoler, hvor det her bliver udbredt, fordi vi stadigvæk har et stort behov for folk, der kan fransk og tysk. Det er stadig meget vigtigere end arabisk og kinesisk,« siger Rasmus Jarlov.

	»Faktisk har erhvervslivet også gjort opmærksom på, at det er et problem, at vi er så dårlige til tysk efterhånden,« tilføjer han.

	Jarlov afviser

	Enhedslisten foreslår også gratis modersmålsundervisning for alle elever i de københavnske folkeskoler. I dag er undervisning gratis for alle til og med femte klasse, hvorefter der er egenbetaling for undervisning i sprog fra lande uden for EU.

	»Vi kan se, at dengang man indførte brugerbetaling på sprog uden for EU-området i Københavns Kommune, der faldt antallet af interesserede til at få modersmålsundervisning,« siger Rikke Lauritzen.

	Børne- og ungdomsborgmester Jesper Christensen mener imidlertid, at den gratis undervisning til og med femte klasse er tilstrækkeligt. Enhedslisten har været med til at stemme det nyligt vedtagne budget for Københavns Kommune i 2014 igennem. Derfor kan forhandlinger om mere gratis undervisning først komme på tale i budgettet for 2015, siger Jesper Christensen.

	Konservatives Rasmus Jarlov er mere kategorisk i sin afvisning.

	»Det er vigtigt, at vi bruger alle vores ressourcer på at lære børnene dansk i stedet for at bruge ressourcer på at give dem undervisning i andre sprog. Hvis forældrene synes, det er vigtigt, at de kan tale sproget fra det land, de er kommet fra, så er det forældrenes opgave. Det er ikke vores opgave,« mener Rasmus Jarlov.

