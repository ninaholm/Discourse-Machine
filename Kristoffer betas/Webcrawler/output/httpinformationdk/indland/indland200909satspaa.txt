Sats på kriminalitetsforebyggelse
Regeringens Ungdomskommission vil hellere forebygge end straffe unge lovforbrydere. Og så er den kriminelle lavalder på 15 år hellig


 Regeringens Ungdomskommission lægger langt den største vægt på forebyggelse i sine 35 forslag til politikerne om en styrket indsats mod kriminalitet blandt børn og unge. Til glæde for oppositionen ser kommissionen ingen grund til at anbefale en nedsættelse af den kriminelle lavalder, sådan som flere borgerlige politikere har efterlyst. Men der er ifølge et flertal af kommissionens medlemmer behov for at give åbne døgninstitutioner lov til at tilbageholde anbragte børn under 15 får med magt og for at ændre loven, så hårdt belastede børn under lavalderen også kan holdes indespærrede på sikrede afdelinger. 
Imens holder regeringspartierne og Dansk Folkeparti holder stadig liv i diskussionen om at nedsætte den kriminelle lavalder. Dansk Folkeparti fastholder ubetinget sit krav om at sænke den kriminelle lavalder. Et krav, som regeringens støtteparti har gjort et større politisk slagnummer ud af.
Statsminister Lars Løkke Rasmussen (V) sagde før sommerferien i sin tiltrædelsestale i Folketinget, at "vi bør fordomsfrit diskutere et alternativ til den eksisterende, kriminelle lavalder".
Hverken Venstres eller de Konservatives retsordførere vil på forhånd afvise, at det også kan komme til en ændring af selve straffelovens paragraf 15 om aldersgrænsen. 
- Der er ingen, der vil spærre 12-13-årige inde i fængsler sammen med hærdede kriminelle. Men nu må vi se på det, siger Venstres retsordfører, Kim Andersen. 
De Konservative har hidtil været mere afvisende end Venstre over for DF's krav om en lavere lavalder. Retsordføreren, Tom Behnke, siger, at partiet fortsat er imod, uden at han vil gøre det til et ultimativt krav at fastholde aldersgrænsen på 15 år.   
Kommissionsflertallets forslag om at give institutionerne mulighed for at holde børn tilbage er K-retsordføreren meget tilfreds med. 
- Der er nogle børn, der er helt balstyriske og hamrende kriminelle, og vi er nødt til at kunne gribe ind, siger Tom Behnke.
Oppositionen har kun lovord for Ungdomskommissionens forebyggende hovedlinje i anbefalingerne. SF's retsordfører Karina Lorentzen siger, at partiet nu vil kræve en garanti fra justitsminister Brian Mikkelsen (K) om, at regeringen ikke sænker den kriminelle lavalder.
- Vi må have en garanti for, at regeringen ikke hopper på Dansk Folkepartis limpind. Nu må det være slut med Dansk Folkepartis stupiditet og idéforladthed, siger Karina Lorentzen.
Også De Radikales retsordfører, Lone Dybkjær, kritiserer regeringen og DF for at holde live i en lavaldersænkelse.
- Det er godt, at kommissionen nu slår fast, at den linje ikke virker, og at det er andet end straffe, der skal til, siger Lone Dybkjær.
Socialrådgiverforeningen, Kriminalforsorgsforeningen og Det Kriminalpræventive Råd roser alle Ungdomskommissionens arbejde.
- Med denne betænkning har justitsministeren fået præcis de instrumenter, der skal til, hvis han vil sætte handling bag ordene om at bekæmpe ungdomskriminalitet, siger Det Kriminalpræventive Råd, professor Eva Smith, som har siddet med i kommissionen.
