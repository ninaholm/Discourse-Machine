De røde på Rådhuset vil hæve skatterne
København Kommune fattes penge, og derfor foreslår SF og Enhedslisten at hæve kommuneskatten til næste år i stedet for at spare på velfærden. Det afviser Socialdemokraterne og Dansk Folkeparti imidlertid, og kommunalforsker tror ikke på, at det vil kunne lade sig gøre
Sundheds- og omsorgsborgmester Ninna Thomsen (SF) vil hellere hæve skatterne i Københavns Kommune end skære i velfærden.


 Venstrefløjen på Københavns Rådhus går nu en utraditionel vej for at få kommunens kommende budget til at hænge sammen: Efter at den landspolitiske dagsorden længe har handlet om skattelettelser, foreslår SF og Enhedslisten at hæve kommuneskatten.
»Når regeringen har dikteret minusvækst i kommunerne, så står vi med et politisk valg: Skal vi skære benhårdt i velfærden – for det vil vi komme til at skulle gøre – eller skal vi vælge noget andet, nemlig dels at annullere nogle af de senere års erhvervsskattelettelser og dels at hæve skatten en smule for den almindelige københavner,« siger sundheds- og omsorgsborgmester Ninna Thomsen (SF).
Inden Københavns Kommune allerede tirsdag starter diskussionen om budgettet for 2017 med det årlige budgetseminar, foreslår SF, at skatten sættes op med 0,3 procentpoint, fra de nuværende 23,8, hvilket årligt vil kunne indbringe 270 millioner kroner eller mere end en milliard kroner over de næste fire år. Samtidig foreslår partiet at annullere en række afgiftslettelser for erhvervslivet, der vil indbringe yderligere 128 millioner kroner i 2017 og 2018.
De to forslag vil i perioden frem til 2020 samlet skæppe med 1,2 milliarder kroner i kommunalkassen og dermed være med til at lukke noget af det kommende hul i denne kasse. I de næste fire står Københavns Kommune nemlig til at skulle spare 2,2 milliarder kroner, hvoraf den ene milliard skyldes regeringens såkaldte omprioriteringsbidrag, mens andre 1,2 skyldes kommunens egen effektivisering og omprioriteringerne.
Løsning uden skattestigning
SF’s forslag støttes af Enhedslistens gruppeformand i Borgerrepræsentationen, Rikke Lauritzen:
»Vi er med på alle forslag, der kan gøre forringelserne af velfærden mindre, lyder det fra Rikke Lauritzen.
Senest har Odenses borgmester, Anker Boye (S), foreslået i næste års budget også at hæve kommuneskatten med én procent – til 25,5. En skattestigning, som når den er indfaset, årligt vil give kommunen ekstra 300 millioner kroner. Pengene vil Anker Boye bruge på børnepasning, skoler og ældrepleje.
Det får dog ikke partifællen i København, overborgmester Frank Jensen, til at foreslå noget tilsvarende.
Frank Jensen er ganske vist enig i, at det vil »skade kernevelfærden«, hvis Københavns Kommune skal finde en milliard over de næste fire år til regeringens omprioriteringsbidrag. Omprioriteringsbidraget tvinger kommunerne til at skære en procent af deres budget om året, skal bruges til »prioriterede indsatser«, som det hedder i regeringsgrundla-get. Men overborgmesteren mener ikke, at løsningen er skattestigninger eller en tilbagerulning af erhvervs-livets afgiftslettelser.
»Vi skal i de kommende dage netop diskutere, hvordan vi bedst muligt får sikret, at der ikke bliver færre hænder til at passe vores børn og gamle. Det er det, jeg vil kæmpe for, og som jeg er helt sikker på, at vi politisk kan finde en løsning på – uden at de københavnske skatteborgere skal betale en højere kommune-skat,« siger Frank Jensen.
Andre skal sænke
Overborgmesteren advarer også om, at Kommunernes Landsforening (KL) har aftalt med regeringen, at kommunerne samlet set ikke må indkræve mere skat i år, end de gjorde sidste år. Hvilket skyldes skattestoppet, som den daværende VK-regering indførte tilbage i 2011.
Kultur- og fritidsborgmester Carl Christian Ebbesen (DF) henviser samtidig til, at nok har Dansk Folkeparti accepteret – og dermed sikret flertal for – regeringens omprioriteringsbidrag. Men i et såkaldt betænkningsbidrag, en kommentar til lovforslaget, har støttepartiet gjort det klart, at pengene skal føres tilbage til kommunerne på en sådan måde, at der omfordeles penge fra rige til fattige kommuner. Det er derfor ikke til at sige, hvad konsekvenserne bliver for Københavns Kommune, før den kommende henholdvis kommuneaftale og finanslov er faldet på plads.
»Vi er nødt til at tage udgangspunkt i den økonomi, som vi har, og finde de bedste løsninger med gode, smarte investeringer,« siger kultur- og fritidsborgmesteren.
Roger Buch, som er forskningschef ved Danmarks Medie- og Journalisthøjskole og har forsket i kommunalpolitik, kalder også SF’s og Enhedslistens forslag for urealistisk.
»Der er ikke noget til hinder for, at Københavns Kommune hæver skatten. Problemet er bare, at man også skal overbevise temmelig mange andre kommuner om, at det er en god idé, at de til gengæld så sætter skatten ned. Og det er ikke særlig realistisk.«

