Først når en dom truer, retter Birthe Rønn ind
Sagen om udsendelser til Grækenland og sagen om de statsløse unge peger i samme retning: Integrationsminister Birthe Rønn Hornbech ændrer først praksis, hvis hun ellers bliver dømt for konventionsbrud


To gange inden for ganske kort tid har integrationsminister Birthe Rønn Hornbech (V) måttet ud i bemærkelsesværdige kovendinger. Først i sagen om de statsløse unge, der har fået konventionsstridige afslag på statsborgerskab fra Integrationsministeriet. Senest i sagen om de 350 asylansøgere, som ministeren hidtil har insisteret på, var Grækenlands ansvar.Begge gange har en dom truet, såfremt Birthe Rønn ikke vendte om.Fredag dømte Den Europæiske Menneskerettighedsdomstol Belgien for at have udsendt en asylansøger til Grækenland i medfør af den såkaldte Dublin-forordning, der giver staterne mulighed for at overføre asylansøgere til det første land, hvor de er blevet registreret efter deres indrejse i EU. Belgien burde nemlig ifølge Menneskerettighedsdomstolen have været klar over, at den pågældende asylansøger risikerede at blive udsat for menneskerettighedskrænkelser, fordi udførlige rapporter fra blandt andet FN nøje havde beskrevet, hvordan asylansøgere ikke får behandlet deres asylansøgninger og bor på gaden eller i overfyldte, fængselslignende asylcentre uden adgang til toilet og drikkevand.Det står nu klart, at Danmark lige så vel som Belgien kunne være blevet dømt for konventionsbrud. Som Information fortalte lørdag, intensiverede Danmark ligefrem udsendelsen af asylansøgere til Grækenland over et år efter den belgiske udsendelse, som Menneskerettighedsdomstolen nu har kendt konventionsstridig. Og i mellemtiden var situationen kun blevet værre i Grækenland. Blot var Birthe Rønn så heldig, at det var en asylansøger, der var blevet udsendt fra Belgien og ikke fra Danmark, som gik til Menneskerettighedsdomstolen.Gik ikke længereMens en række europæiske lande i 2010 begyndte selv at behandle sagerne på de asylansøgere, som kunne være blevet udsendt til Grækenland, hvis det havde været forsvarligt, insisterede Birthe Rønn frem til fredagens domsafsigelse på, at asylansøgere fortsat kunne udsendes til Grækenland. Menneskerettighedsdomstolen måtte derfor nedlægge foreløbige udsendelsesforbud over for Danmark, men Bir-the Rønn nægtede fortsat at behandle de godt 350 strandede asylansøgeres sager, da de ifølge ministeren skulle sendes tilbage til Grækenland så snart som muligt.Efter fredagens principielle dom gik den dog ikke længere. Birthe Rønns reaktion faldt søndag i en pressemeddelelse udsendt ved 10-tiden om aftenen, akkurat så sent at nyheden ikke kunne nå at komme med i dagens nyhedsudsendelser eller næste dags aviser. Her meddelte Rønn, at hun vil »bede Udlændingeservice indlede asylsagsbehandling af de sager, der har afventet tilbagesendelse til Grækenland«.Først da det stod endegyldigt klart, at Danmark ville blive dømt for konventionsbrud, hvis udlændingemyndighederne udsender folk til Grækenland, valgte Birthe Rønn altså at reagere. Det skete ni dage efter, at ministeren vendte om i sagen om de statsløse unge. Indtil da havde hun nægtet at gøre noget for de statsløse, som ikke havde søgt om statsborgerskab, fordi de ikke var blevet orienteret om deres rettigheder af Integrationsministeriet, og som nu var blevet for gamle til at søge. Men da Information fredag den 14. januar kunne fortælle, at ministeriet ifølge førende jurister ville blive dømt for brud på FN-konventionen om statsløshed, hvis ministeren ikke skiftede kurs, udsendte Integrationsministeriet om aftenen en pressemeddelelse, hvor Birthe Rønn åbnede for, at de statsløse, der ikke var blevet orienteret om deres rettigheder, alligevel kunne få lov at søge.Tilbage står billedet af en minister, der ikke af egen fri vilje sikrer, at Danmark overholder internationale konventioner. Først når en dom truer, retter ministeren ind.
