V: En konkret vurdering
Det er en konkret afvejning fra nævn til nævn, om det er problematisk, at interesseorganisationer udpeger medlemmer, forklarer politisk ordfører Inger Støjberg (V)


 Information har over to dage forsøgt at få et interview med Venstres politiske ordfører Inger Støjberg. Vi ville gerne have spurgt, hvorfor partiet vil gøre op med, at Dansk Flygtningehjælp indstiller medlemmer til Flygtningenævnet, men tilsyneladende ikke har noget imod andre domstolslignende organer, hvor eksempelvis Landbrug & Fødevarer, Dansk Industri og Forbrugerrådet indstiller medlemmer. Men ordføreren har ikke ønsket at stille op til interview. I en sms til Information skriver Inger Støjberg:
»Min udmelding handlede om Flygtningenævnet og ikke alle mulige andre råd og nævn. Venstres holdning er, at det i forhold til Flygtningenævnet er en uholdbar konstruktion, at en interesseorganisation udpeger medlemmer og samtidig fører sager for de personer, sagerne vedrører.«
»Vi har ikke samme betænkelighed ved fx Natur- og Miljøklagenævnet, der har en helt anderledes og bredere sammensætning. Det er altid en konkret afvejning, om man ved at inddrage partsinteresser risikerer at kompromittere uafhængigheden. Det har vi vurderet er tilfældet med Flygtningenævnet.«

