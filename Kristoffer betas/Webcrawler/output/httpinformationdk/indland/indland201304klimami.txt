’Klima og miljø ryger som det første’
Den grønne tænke-tank Concito er bekymret for, hvorvidt regeringens klimaambitioner er reelle


 Da regeringen præsenterede sit regeringsgrundlag i efteråret 2011, var der glæde at spore hos den grønne tænketank, Concito. Ambitionsniveauet var højt, og ambitionerne blev fulgt op af et energiforlig, som også vakte glæde hos klima- og energiminister Martin Lidegaards (R) tidligere arbejdsplads. Men i dag er de bekymrede.
»Det er lidt usikkert, hvad der foregår i regeringen lige nu. De lagde flot ud og ville en masse, og de fik da også lavet et energiforlig, som på papiret leverer en CO2-reduktion. Men nu er vækstplanen kommet, og den trækker i den anden retning, fordi der bliver udledt mere CO2. Der har regeringen skudt sig selv i foden,« siger Thomas Færgeman, direktør i Concito.
Thomas Færgeman undrer sig over, at regeringen endnu ikke har fremlagt de længeventede planer for ressourcestrategien og klimaplanen.
»Nu begynder vi at nærme os et tidspunkt, hvor det også begynder at koste noget. Der skal findes nogle penge. Og der er ingen penge i øjeblikket til noget som helst,« siger Thomas Færgeman.
– Er der ligefrem grund til at være bekymret for de danske klimaambitioner?
»Ja, for desværre lader det til, at tænkningen hos politikerne er, at når den økonomiske krise kradser, så går man væk fra den grønne omstilling. Når man laver en vækstplan, der gør det billigere at udlede CO2, hvor dyb er forankringen så egentlig, når det kommer til stykket hos regeringen,« spørger Thomas Færgeman retorisk og svarer selv.
»Når lokummet brænder, så er klimaet og miljøet noget af det allerførste, man tænker ud af politikken. Hvor dybt stikker de grønne ord egentlig hos selve regeringstoppen? Jeg er ikke i tvivl om, at Ida Auken (SF) og Martin Lidegaard ønsker det bedste for klimaet, men hvad mener Margrethe Vestager (R), Helle Thorning-Schmidt (S) og Bjarne Corydon (S)? Det bliver interessant at se, hvor meget reel handling, der kommer ud af ressourcestrategi og klimaplan, og hvor meget bliver bare snak,« siger Thomas Færgeman.
 
 

