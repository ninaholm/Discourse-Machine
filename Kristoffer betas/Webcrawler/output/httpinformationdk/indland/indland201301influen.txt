Influenza-virussets anatomi er kortlagt
Nu har vi endelig mulighed for at se, hvordan den lille plage ser ud, der har forvoldt de seneste ugers sygdomsepidemi. To forskellige forskergrupper har visualiseret den genetiske arkitektur i mikroparasitten


 Man ved aldrig, hvornår man bliver smittet, for influenzavirusset er så mikroskopisk lille, at man ikke ser det komme. Men ømheden og smerterne, der følger med, når febertemperaturen kravler opad, og snot strømmer ukontrollabelt ud af ens næsebor, udrydder enhver mulig tvivl hos den influenzaramte.
Fordi virusset er så lille, tænker vi sjældent på influenza som noget, der har materiel konkretion. Faktisk stammer selve ordet ’influenza’ da også fra en middelalderlig forestilling om, at sygdommen blev forårsaget af en ondartet påvirkning fra stjernerne. I sidste ende skyldes sygdommen dog en meget lille parasitær partikel, som videnskaben nu har formået at visualisere i en aldrig tidligere set detaljeringsgrad. De nye resultater, som begge er offentliggjort af to forskellige forskergrupper i decembernummeret af Science, kaster ikke bare nyt lys over, hvordan virusgener ser ud. De giver også glimrende indsigt i, hvor store vanskeligheder sådanne videnskabelige undersøgelser kan løbe ind i.
Teknologisk tour de force
Et influenzavirus er en membranøs beholder med proteiner, der hjælper den til at komme ind og ud af cellerne i vores organisme. I beholderen findes virusgener, som er opbygget af RNA, en kemisk variant af DNA, der samtidig koder for genetisk information. Inde i vores organisme bruges RNA til at lave midlertidige kopier af gener – ’RNA-meddelelser’ – der programmerer vore celler til at fremstille de proteiner, de behøver for at kunne opretholde livet. Et typisk influenzavirus har otte RNA-molekyler, som hver især koder for blot en eller to gener.
Infektionen begynder ved, at virusset borer sig ind i en celle og derpå går i opløsning, således at det kan frigive sit lager af RNA-molekyler. Sidstnævnte omprogrammerer hurtigt cellen og omdanner den til en fabrik til fremstilling af tusindvis af influenzaviruspartikler, der så igen vil bryde ud for at inficere andre celler. Gennem uendeligt gentagne cyklusser af opløsning og opbygning spreder influenzaen på denne måde kaos og lidelse fra celle til celle og person til person. Det er sådan, influenzaen kan lide at rocke og rulle af sted verden over.
Det var allerede velkendt, at hver af influenzavirussets RNA-molekyler er overtrukket med adskillige kopier af virus-kodet nukleoprotein (NP), der har form af en sløjfe. Forskerne havde også fastslået, at de to ender af denne RNA-sløjfe er bundet sammen af det såkaldte viruspolymerase-kompleks. Polymerasen er et molekylært vidunder, der kan syntetisere RNA, dels for at generere RNA-meddelelser, der kan narre cellen til at fremstille alle virusproteinerne; dels for producere kopier af de otte gener, der skal pakkes ind i nye viruspartikler. Men hele molevitten, der kendes som RNP (ribonukleoprotein-kompleks), er nu for første gang blevet visualiseret i tre dimensioner ved hjælp af elektronmikroskopi.
De to seneste artikler i Science er en teknologisk tour de force. En amerikansk gruppe ledet af Ian Wilson syntetiserede og opsamlede deres RNP’er i et reagensglas, mens spanske Jaime Martín-Benitos forskerhold på den anden side af Atlanten ekstraherede RNP’er fra influenzavira. Mikroskopiske analyser af disse prøver har allerede givet os nye oplysninger om den molekylære arkitektur, idet vi nu kan se, hvordan polymerase og NP-proteiner interagerer med hinanden og det virale RNA med henblik på at danne RNP.
Skabelse og destruktion
Konstruktionen har en elegant og dobbelt spiralformet struktur, der gentager DNA’s slanke snoede stige, selv om den er opbygget efter ganske andre konstruktionsprincipper. Hvor DNA‘s dobbelt-helix stabiliseres af GC og AT-kombinationer af de fire kemiske baser, der udgør DNA, skyldes den langt federe helixstruktur, vi kan se i influenzaens RNP, den parvise kontakt mellem NP-proteiner. Disse nye arkitektoniske indsigter gør det muligt for os at skimte modeller for, hvordan oplysningerne i RNP bliver udtrukket og duplikeret i løbet af virusproduktions-processen – modeller, der vil kunne blive testet i fremtidig forskning.
Men selv om de nye resultater udgør et betydeligt fremskridt, hersker der fortsat uklarhed om flere afgørende detaljer. Ingen af de to forskergrupper var i stand til at bestemme RNA-molekylet inden for RNP. I stedet blev dets formodede position udledt ud fra strukturen af de proteiner, der var synlige og ud fra den antagelse, at RNA’ets negativt ladede fosfat–rygrad vil følge banen for de positivt ladede dele af NP-proteinet helix.
Mere problematisk er forskellene i de to spiralformede strukturers helix-arkitektur. Hvor Martín-Benitos RNP-helix har et venstrehåndet vrid med 12 NP-proteiner pr. runde, er Wilsons struktur højrehåndet og tillige langt strammere omviklet med blot fem NP’er pr. runde. Forklaringen på uoverensstemmelsen kendes endnu ikke, men den skal formentlig søges i de meget forskellige prøveforberedelsesmetoder. Det står ikke klart, hvilken af de to forskergrupper, der har afdækket den korrekte version. Muligvis er de begge forkerte i en eller anden grad, men sådan er videnskabens virkelighed: Det lader sig nu engang ikke bare gøre at slå svaret op i Naturens store bog.
Trods de resterende usikkerheder i undersøgelsen, er begge artikler udtryk for en fornem forskerindsats. De modeller, de har afkastet, giver os en ny ramme til overvejelse af RNP’s struktur. De forudser funktioner, der kan og vil kunne testes i fremtidige eksperimenter, selv med fare for, at modellerne risikerer at blive afkræftet i processen. Det sidste vil muligvis ærgre forfatterne til de to undersøgelser, men det får være. Videnskaben trives bedst i cyklusser af skabelse og destruktion. Fuldstændig som influenza-virusset selv.
 
© The Guardian og Information
Oversat af Niels Ivar Larsen

