Midt i en moderniseringstid
Regeringen har bebudet en tillidsreform i den offentlige sektor, men den er indtil videre svær at få øje på. De forhandlinger og magtpositioneringer, der fandt sted i det sorte tårn på Amager, kan ende med at blive et tab for moderniseringen, fordi den blev fanget i et spil om og mellem embedsmænd


 Virkeligheden er gået op for mig i den forstand, at en tillidsreform er så stor en pakke, at det er svært at finde et gavebånd, der er langt nok til at nå rundt om.«
Den noget kryptiske udmelding kom fra De Radikales leder, Margrethe Vestager, i november sidste år. Indtil da have SRSF-regeringen i sit regeringsgrundlag lagt op til et opgør med det, kritikere kalder kontrolregimet i forhold til de offentligt ansatte. Særligt De Radikale talte op til valget om »afbureaukratisering«, »mere tid til mennesker« og »mindre tid til papir«.
Siden er De Radikales signaler dog ændret, og nu lyder budskabet, at store reformer ikke passer til tillidsområdet. Partiet vil i stedet satse på det lange seje træk og lægger nu hovedvægten på behovet for kulturforandring i både stat, kommuner og regioner. En proces, der skal foregå over mange år, hvor man skal forsøge at gennemgå de forskellige store driftsområder. Kritikere hævder, at regeringen således er ved at udvande sin egen reform, og det fremstår langtfra klart, hvad indholdet i en tillidsreform egentlig er. Samtidig breder frustrationen sig i den radikale folketingsgruppe over reformens dødvande.
Finansministeriets epicenter
Mens »budgetbisserne« i Finansministeriet arbejder på at skaffe 12 mia. kr. gennem modernisering af den offentlige sektor og de facto har fokus rettet mod budgetstyring, er mange af de embedsmænd, der tidligere arbejdede med modernisering i Finansministeriet, flyttet over i Økonomi- og Indenrigsministeriet.
Det var en del af forhandlingerne under udarbejdelsen af regeringsgrundlaget i det sorte tårn på Amager, og Margrethe Vestager bad selv om at få moderniseringen af den offentlige sektor over i sit regi. Tilsyneladende fordi hun regnede med at kunne tage æren for, hvad der i en årrække har været tydelig radikal politik.
Naivt, mener kritikere, for jo længere væk et område placeres fra det populært benævnte »superministerium«, nemlig Finansministeriet, i hvis epicenter endelige beslutninger træffes, jo sværere bliver det formentlig at gøre en selvstændig Vestager-dagsorden gældende. Særligt en tillidsdagsorden, hvor det økonomiske provenu er svært at hente ud af et regneark, hvilket passer dårligt ind i Finansministeriets krav om stram budgetstyring i den offentlige sektor.
Omvendt vil De Radikale argumentere for, at tillidsreformen har større chance for at blive gennemført, når den er underlagt Margrethe Vestagers eget ministerium.
Kontrol versus tillid
I centrum står kampen om udmøntningen af moderniseringen. For De Radikale skal moderniseringen ske ved hjælp af et columbusæg, nemlig tillid. De tror på, at hvis man fra politisk hold fjerner noget af kontrollen med de offentligt ansatte, vil de få frihed til at levere god service for den enkelte borger, og samtidig frigives ressourcer, der ellers skulle bruges til detailkontrol.
Det altoverskyggende paradigme for Finansministeriet er økonomistyring, og finansminister Bjarne Corydon (S) vil også modernisere, men der er fra hans side ikke lagt op til, at det skal ske via tillid. Det sker derimod via økonomistyring og ikke mindst overholdelse af målene.
Hos De Radikale vil man ikke umiddelbart indrømme, at tillidsreformen er lagt død, men man må konstatere, at det ikke har været tillid til de offentlig ansatte, der har fyldt mest på regeringens dagsorden eller lovkatalog indtil nu. Til gengæld ser man tydeligt tegningerne af den store budgetlægningsmasterplan – man kan blot åbne vinduet og se en lærer komme vandrende.
 

