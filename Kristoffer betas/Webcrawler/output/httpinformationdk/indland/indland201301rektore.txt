Rektorernes samlende figur stopper
Efter mere end et årti i frontlinien for dansk forskning stopper Jens Oddershede som rektor og formand for rektorerne i Danske Universiteter næste år


Tolv år i spidsen for Syddansk Universitet (SDU) fik Jens Oddershede, inden han stopper næste år. Oddershede har ud over rektorposten været den samlende figur for rektorerne på de danske universiteter, hvilket har været lidt af et kunststykke, efter universitetsreformen fra 2003 skærpede konkurrencen mellem universiteterne markant. Sådan lyder det fra flere kilder, Information har talt med.Når Oddershedes ansættelsesperiode udløber i februar 2014, siger den 67-årige rektor i det syddanske stop. Fire år som valgt rektor og otte år som ansat må være nok, mener han.&raquo;Jeg er jo lidt af en dinosaur,&laquo; siger Oddershede, der forud for rektorkarrieren var dekan for Det Tekniske og Naturvidenskabelige Fakultet igennem ni år. Selvom rektorformanden ikke har nogen planer om at trække sig tilbage, så vil han ikke søge sin egen stilling igen.&raquo;Der skal nye kræfter til nu, men jeg skal ikke hjem og dyrke kartofler. Jeg er stadig aktiv fritidsforsker i teoretisk kemi, så jeg vil se, hvad der byder sig,&laquo; siger Jens Oddershede, der som formand for de øvrige rektorer i Danske Universiteter og tidligere medlem af Forskningspolitisk Råd har været i frontlinien for forskningen &ndash; i et årti med store omvæltninger på universiteterne.&raquo;Det har været en gave at være med,&laquo; fortæller Oddershede, der har været en af fortalerne for universitetsloven fra 2003.Den gjorde op med den demokratisk valgte ledelse og indførte professionel ledelse med ansatte ledere og en universitetsbestyrelse med eksternt flertal. Den manglende indflydelse til ansatte og studerende har været et problem, mener Oddershede, men ellers har loven på mange måder levet op til hans forventninger.&raquo;Loven har givet den styrke og fornyelse af universitetssektoren, som der var brug for. Før loven havde politikerne ikke nok tillid til universiteterne, til at de ville putte flere penge i systemet og give os flere muligheder. Og det har været det vigtigste formål for mig: at universiteterne fik bedre vilkår, og det må man sige er sket,&laquo; siger Oddershede, selvom han stadig mener, der er for meget politiske styring af universiteterne.Rektor på Aalborg Universitet Finn Kjærsdam, der også stopper næste år, ser Oddershede som den altafgørende grund til, at universiteterne trods øget intern konkurrence alligevel har formået at stå sammen.&raquo;Jens har en stor del af æren for, at vores frivillige fælleskab i Danske Universiteter har fungeret, og for at vi ikke har ligget i slagsmål med hinanden, for vi er blevet langt større konkurrenter, hvor de otte universiteter oftest står med meget forskellige holdninger,&laquo; siger Finn Kjærsdam.David Budtz Pedersen, der er postdoc i forskningsledelse på Aarhus Universitet, er enig i den udlægning.&raquo;Oddershede er et tab for universiteterne, fordi han har formået at samle dem i en periode, hvor der er opstået et meget udtalt konkurrenceforhold om især forskningsmidlerne,&laquo; siger David Budtz Pedersen.
