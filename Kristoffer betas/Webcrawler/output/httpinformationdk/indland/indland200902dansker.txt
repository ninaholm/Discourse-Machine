Danskerne: Sundhedsforsikringer skaber ulighed
Otte ud af ti danskere mener, at de private sundhedsforsikringer øger uligheden, viser ny undersøgelse. Men det afholder ikke en million danskere fra alligevel at tegne en forsikring
Med en af de populære sundhedsforsikringer i hånden kommer man hurtigere til speciallæge og videre til behandling på hospitalerne. Men otte ud af ti danskere mener, at sundhedsforsikringerne skaber øget ulighed, viser en ny undersøgelse fra centrum-vestre tænketankenCeveaArkiv


 Sundhedsforsikringer skaber A- og B-hold. Der skal være lige adgang for alle til at blive behandlet på hospitalet. Sådan lyder de klare opfordringer i en ny undersøgelse fra centrum-venstre tænketanken Cevea blandt 1.074 tilfældigt udvalgte danskere. 
Otte ud af ti svarer, at private sundhedsforsikringer skaber øget ulighed. Og næsten alle - 98 procent - peger på, at det er vigtigt, at alle danskere, uanset indtægt, har lige adgang til at blive behandlet på sygehuset. 
Alligevel har omkring en million danskere en sundhedsforsikring. Der er altså rigtigt mange, som finder forsikringerne usolidariske - men som samtidig selv vil takke ja til at komme foran i køen, når de skal til lægen. 
Direktør i Cevea, Jens Jonatan Steen, har denne forklaring på det tilsyneladende paradoks:
"Vi vil altid forsøge at sikre de bedst mulige forhold for os selv. Men når vi sætter det ind i et mere samfundsmæssigt perspektiv, kan vi godt se, at forsikringerne har en urimelig virkning. Det kan man kalde dobbeltmoralsk. Men det er også meget menneskeligt. Det kan jo være meget svært at sige nej til frynsegoder som nyansat på en arbejdsplads, selvo m man kan se deres skadelige effekt," siger han. 
Intet nulsumsspil
Professor i filosofi ved Roskilde Universitet Vincent Hendrics mener, at det er et "lidt mærkeligt standpunkt" fra det store flertal, der har en forsikring, samtidig med at de finder den usolidarisk. Han vil dog ikke betegne holdningen som dobbeltmoralsk. 
"Hvis folk var blevet spurgt, om de ville afgive deres goder for, at andre kunne blive stillet lige så godt som dem, og de havde svaret nej - og de samtidig fastholdt, at forsikringer er usolidariske - så havde det været dobbeltmoralsk," siger han. 
Ifølge Uffe Juul Jensen, professor i sundhedsvæsenets filosofi og videnskabsteori ved Aarhus Universitet kan det virke som en selvmodsigelse.
"Men det viser, at de grundliggende værdier om lighed, som sundhedsvæsenet har været præget af i efterkrigstiden, ikke sådan lige er til at udrydde - samtidig med, at mange automatisk får disse forsikringer som en del af deres job," siger Uffe Juul Jensen. 
Siden den borgerlige regering kom til, er antallet af private sundhedsforsikringer steget markant. Mens der i 2001 kun var omkring 25.000, har altså omkring en million danskere en sundhedsforsikring i dag. 
Den voldsomme vækst skyldes primært, at regeringen i 2002 gav virksomheder mulighed for at trække hele udgiften fra i skat, ligesom medarbejderne slipper for at blive beskattet af dem.
Fradrag skal væk
Forsikringerne er særligt fordelagtige, når man skal til behandling hos en speciallæge, hvor der ikke er ventetidsgaranti. Her lover forsikringsselskaberne, at man højst skal vente ti dage på at komme til. Det står i skarp kontrast til ventetiden, hvis man skal til speciallæge. 
Som Information kunne afsløre i går, er ventetiden for ikke-forsikrede patienter ofte ganske lang: Tre ud af fire skal vente mere end en måned for at komme til neurolog, mens man i over halvdelen af tilfældene skal vente mere end en måned for at komme til ortopædkirurg. Det er med til at øge uligheden i sundhedsvæsenet, da speciallægen ofte afgør folks adgang til resten af sundhedsvæsenet. 
Ifølge undersøgelsen fra Cevea er seks ud af ti danskere faktisk modstandere af, at staten giver fradrag for private sundhedsforsikringer. Det flugter fint med, at Skattekommissionen i går foreslog at fjerne netop dette fradrag. I stedet skal de 420 mio. kroner, som en fjernelse af fradraget ifølge kommission vil give, bruges på generelle skattenedsættelser. 
"Ophævelsen af skattefritagelsen vil gøre skattereformen fordelingsmæssigt balanceret," lyder det fra Skattekommissionen. Den advarer også om, at sundhedsforsikringerne giver forvridninger, når medarbejdere vælger en forsikring, blot fordi den er skattefri. 
"Alle former for løn bør principielt beskattes ensartet," skriver kommissionen i sit oplæg til de politiske forhandlinger om en kommende skattereform, som snart går i gang. 


