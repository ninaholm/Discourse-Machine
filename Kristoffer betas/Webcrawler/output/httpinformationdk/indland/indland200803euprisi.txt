EU-pris til iskerneforskning



Grundforskningscenter for Is og Klima på Niels Bohr Instituttet ved Københavns Universitet har netop modtaget den prestigefyldte europæiske Descartes-pris for dets arbejde med at bestemme klodens klima for 800.000 år siden. "Descartes-prisen svarer næsten til en EU-Nobelpris, og det er en meget stor ære og anerkendelse at modtage den," fortæller professor Dorthe Dahl-Jensen, der er leder af Center for Is og Klima. Forskningsgruppen arbejder med iskerneboringer på begge sider af jordkloden - på den nordlige halvkugle på Grønland og på den sydlige halvkugle på Antarktis. Det er Antarktis forskningsprojektet EPICA, der er blevet tildelt Descartes-prisen. EPICA er et internationalt boreprojekt med 12 forskningsgrupper fra 10 lande, og det er alle grupper, der i fællesskab modtager prisen.
