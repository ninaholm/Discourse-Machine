Fru Nielsens svære valg
For Helle Thorning-Schmidt kan da ikke være dummere end Margaret Atwood?


 Nu er det længe siden – med Maren i mosen, der skriver læserbrev med blyant til den lokale sprøjte. Dels er der ikke mange moser tilbage i Danmark, jordklodens mest opdyrkede raps-, majs- og motorvejsland, dels er det ikke in for tiden at hedde Maren. Men så er der fru Nielsen fra Valby Langgade med sin iPhone:
»Og nu vil jeg bare gerne lige vide, hvad jeg skal stille op med din chefredaktør,« siger hun..
– Hvad mener du?
»Ja, det må du nok sige. Hvad skal jeg dog stemme i dag? Når din redaktør den ene dag, det var i lørdags, smører sin forside til med store bogstaver og budskabet: ’Hvorfor kalder vi det egentlig klimaforandringer, når det er alt, der er ved at undergå forandring?’ og den anden dag, mandag, i sin leder fra og om folkemødet på Bornholm citerer selveste landets nuværende – til i hvert fald i aften – statsminister for, at der overhovedet ikke er noget som helst, der skal forandres i anledning af de der klimaforandringer.«
– Hvad mener du?
»Ja, det må du nok sige. Hvad skal jeg dog stemme på? Din chefredaktør citerer udtrykkeligt statsministeren for at sige: ’Omstilling til et mere bæredygtigt samfund er entydigt til gavn for Danmark. Hvis nogen ønsker en grøn vej for Danmark, så er det den regering, vi har. Det er ikke fløjene – hverken Liberal Alliance eller den yderste venstrefløj’. Men den regering vi har, har jo ikke bestilt andet end at kræve mere af Den Økonomisk Vækst, der nu har præget kloden – i hvert fald den vestlige del af den – så meget, at inde i lørdagsavisen fortsætter I jeres forside med det her: ’Vi ved jo udmærket, hvilken vej det går. Det er ikke nogen hemmelighed. Konsekvenserne er allerede tydelige, og de er blevet påpeget længe. Mange forstår ikke, at dør havene, dør vi selv. Havet skaber 60-80 procent af den ilt, vi indånder – og den ilt blev skabt for 1.900 millioner år siden af blågrønne alger. Skove kan ikke skabe ilt nok til os. Måske rige mennesker vil kunne gå rundt med små ilttanke, men de vil hurtigt blive ret upopulære, hvis de prøver’.«
– Det er den canadiske forfatter Margaret Atwood, du citerer?
»Ja, men jeg kunne jo også citere, jeg ved ikke hvor mange videnskabsfolk for det samme. Og det gør I jo selv med mellemrum i Information: At det aldeles ikke blot er de såkaldte klimaforandringer, den er gal med. Men at det netop er hele vores måde at leve på: Økonomisk vækst, øgede investeringer, øgede produktioner, øgede indkomster til både blå kapitalejere og røde lønmodtagere i både den røde offentlige og blå private sektor, øget forbrug, øget affald, køb og smid væk for at holde hjulene i gang og bevare den fulde beskæftigelse og de moderne samfunds sammenhængskraft. Af ikke blot naturens kapacitet til en for os hensigtsmæssig CO2-absorbering, men et materielt overforbrug af naturen i det hele taget: madressourcer, fersk vand osv. Hvordan i alverden har statsministeren så forestillet sig, at omstillingen til et mere bæredygtigt samfund skulle være entydigt til gavn for det Danmark, som vi kender? «
– Jamen, det siger Helle Thorning sikkert kun for at få folk til at investere i flere vindmøller, solfangere osv. Det hun kalder omstilling til et mere bæredygtigt samfund.
»Hun kan da ikke være så meget dummere end Margaret Atwood? Det var det, jeg ville have spurgt din chefredaktør om. Han har jo lige været sammen med hende på Bornholm.«
– Jamen, jeg skal da gerne spørge ham. Men måske er Helle Thorning slet ikke spor dummere end Margaret Atwood. Hun skal bare genvælges. Det skal Margaret Atwood ikke.
»Jamen, er de danske vælgere da så dumme?«
– Du er selv en af dem.
»Jamen, jeg læser jo Information.«
– Hov, hov, nu skal du ikke fedte.
»Jeg fedter ikke. Jeg vil bare gerne have en forklaring. Når vi ikke uden videre skal tjene penge som proletarer og kapitalister på at bygge, bruge og sælge vindmøller, fordi det er den selvsamme økonomiske vækst i materielt naturforbrug og opbrug, der gør, at vi skal i gang med omstillingen til et mere bæredygtigt samfund, hvorfor er det så så svært for moderne mennesker og deres politikere at stresse sig selv og naturen lidt af? Og bare begynde at nyde den natur, vi trods alt selv er og endnu har noget tilbage af?«
– Fordi vi så skal underkaste os naturens egne grænser. Du kalder det hengivelse til naturen. Men hvad enten man som liberalister som Adam Smith påkalder hver enkelts individuelle egennytte til i næste omgang alles fælles bedste i kraft af markedets usynlige hånd, eller som socialister og kommunister med Karl Marx påkalder kollektivets sejr over naturens og kapitalisternes tvang, eller som social-demokrater med Keynes satser på konkurrencestatens eksaminer, test, fremdriftsreformer, åger, renter og med skattenedsættelser, privatiseringer, kapitalens og arbejdskraftens frie bevægelighed pirrer og stimulerer kapitalisternes grådighed, for at flertallet – altså lønmodtagerne – så bagefter i kraft af demokratisk magt i et vist omfang kan fordele de opnåede materielle goder mellem sig selv og værdigt trængende, eller som nyliberalister med Hayek og Friedman krænger liberalismens og kapitalismens materielle fremskridt til det yderste, hvad tilfældet er nu, eller som kulturradikale simpelthen bare ikke vil bøje sig for naturen, ’det billige skidt’. Så er bundlinjen i alle tre eller fire eller fem af tidens hovedmentaliteter, at det føles direkte krænkende for den moderne blå såvel som megen rød mentalitet, at vi skal til at opgive den moderne drøm om menneskets suveræne magt. Dets suveræne åndsmagt, dets naturvidenskabelige, teknologiske, tekniske, pengeøkonomiske magt over naturen. Nu kommer naturvidenskaben selv og siger, at det desværre var og er en fejltagelse.
»Jamen, så vil jeg gerne have, at du spørger din chefredaktør, hvordan jeg i dag kan komme til at stemme på Margaret Atwood?«
– S’gerne, fru.

