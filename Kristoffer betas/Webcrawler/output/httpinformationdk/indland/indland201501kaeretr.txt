Kære Trine ...
På baggrund af Trine Bramsens (S) udtalelser til JP kontaktede Information socialdemokraten telefonisk. For hvem var det mon fra politiet, der havde ytret de »ønsker« og »behov«, som fremmedkrigerloven ifølge Trine Bramsen var blevet til på baggrund af? Bramsen henviste først til Justitsministeriet (JM), men vendte nogle timer senere selv tilbage med svar på e-mail. Derefter fulgte en længere korrespondance. Følg med her


 Læs også: S-profil ændrer forklaring om ny fremmedkrigerlov
16. december kl. 14:19
Hej Lasse,
Jeg har lige talt med JM om dine spørgsmål – og vi er blevet enige om, at jeg svarer – da det jo er et interview med mig, du henviser til. Hermed svar:
Lovforslaget er udtryk for at politisk ønske om at give myndighederne nye redskaber til at sætte ind over for foreign fighters. Det er bl.a. blevet til på baggrund af erfaringer fra andre lande – bl.a. udvekslet i kredsen af såkaldt ligesindede lande, der drøfter foreign fighters.
Det er politikere der fremsætter og vedtager love i Danmark. Ikke politiet eller andre myndigheder. Men det er klart der naturligvis været en tæt koordination med politiet (Rigspolitiet og PET) for at sikre, at den ordning, som der lægges op til med lovforslaget, også kan fungere i praksis. Den løbende dialog med myndighederne er selvfølgelig vigtig for arbejdet med lovgivning. Sådan er det med forslag på retsområdet – ligesom det er på øvrige politiske områder.
Mange hilsner
Trine
16. december kl. 14:37
Hej Trine,
Mange tak for din mail. Jeg er glad for, at du besluttede dig til alligevel at sige noget.
Jeg hæfter mig ved, at dit svar om, at »der naturligvis har været en tæt koordination med politiet (Rigspolitiet og PET) for at sikre, at den ordning, som der lægges op til med lovforslaget, også kan fungere i praksis«, adskiller sig væsentligt fra det, du gav til JP.
I JP sagde du nemlig, at lovforslaget var blevet til »på baggrund af politiets behov og ønsker.«
I dit svar til JP lader du altså forstå, at politiet har ønsket dette værktøj, mens du i dit nye svar forklarer, at politiet blot har været inddraget for at sikre at ordningen »også kan fungere i praksis«.
Derfor spørger jeg:
1) Har politiet givet udtryk for, at de ønsker dette værktøj (mulighed for at fratage pas og udstede udrejseforbud på baggrund af mistanke), eller har de ikke?
2) Kom du i JP til at sige noget, der ikke passer?
3) Kom du i JP til at udtrykke dig upræcist?
Jeg vil sætte pris på, at du besvarer spørgsmålene hver for sig, da det så er tydeligt, hvordan dine svar skal forstås.
med venlig hilsen,
Lasse
16. december kl. 14:46
Hej Lasse,
Som jeg sagde til JP – og også til dig i telefonen. Så er det klart, at vi er i dialog med politiet og PET om udfordringerne på området. Men det er i alle tilfælde politikere der foreslår og vedtager lovgivning. Sådan skal interviewet med JP også læses (det er i øvrigt et uddrag af et længere interview).
Med venlig hilsen
Trine Bramsen
16. december kl. 14:50
Kære Trine,
Hvis politiet vitterligt har ønsket dette værktøj, ville det være meget let for dig at svare på mit spørgsmål. Derfor undrer det mig, at du sender nedenstående, som ikke besvarer det, jeg spurgte dig om.
Jeg vil derfor spørge JM, om det er rigtigt, at politiet har ønsket dette værktøj.
Du er velkommen til at kontakte mig, hvis du har mere at tilføje.
mvh,
Lasse
16. december kl. 14:52
Hej Lasse,
Jeg synes jeg har svaret meget klart på dit spørgsmål. Beklager hvis du ikke er tilfreds med svaret.
I øvrigt var dit spørgsmål til mig, da du ringede, om jeg kunne henvise til konkrete personer. Det kan jeg selvsagt ikke. Det var derfor jeg sendte dig videre til JM.
Men på spørgsmålet om, hvorvidt det er politikere eller politi, der fremsætter forslag er svaret naturligvis, at det er politikerne. Men vi er i dialog med politiet og PET ligesom vi også har hentet inspiration fra andre lande. Det er således dette jeg har ønsket at henvise til i interviewet med JP.
God dag til dig.
Trine
19. december kl. 13:24
Kære Trine,
Jeg har forsøgt at fange dig på telefonen.
Vil informere dig om, at vi skriver historien om, at du ikke har kunnet bakke dine tidligere udtalelser op og nu ændrer forklaring.
Vi har været i kontakt med både Rigspolitiet og PET for at spørge dem, om de kan bekræfte, at de har ønsket det omtalte værktøj, men ingen af dem ønsker at kommentere. Vi har også været i kontakt med JM, som alene bekræfter, at der har været dialog med henblik på at ordningen skal kunne fungere i praksis. Det er ikke det samme som det, du sagde til JP.
Du er meget velkommen til at kontakte mig med yderligere kommentarer
med venlig hilsen,
Lasse
19. december kl. 13:27
Regner med du citerer mine svar. De er jo ret klare.
God jul.
Trine

