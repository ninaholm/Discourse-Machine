Medarbejderindﬂydelsen er – måske – tilbage på AU
Aarhus Universitet har besluttet at genindføre medarbejdervalgte råd på institut- og universitets-niveau. Medarbejdere og studerende er glade for tiltaget, men der er delte meninger om, hvorvidt det reelt vil betyde mere medindflydelse


 Aarhus Universitets godt 11.000 ansatte og 40.000 studerende får måske fremover mere at skulle have sagt i forhold til ledelsen. AU’s ledelse har besluttet at genindføre råd med repræsentanter for studerende og ansatte både på institut- og universitetsniveau. Råd, der skal være sparringspartner for ledelsen, som AU’s ledelse skriver i sin nye fremtidsplan. Et flertal i Folketinget har lagt op til, at universiteterne kan genindføre mere medarbejder- og studenterindflydelse, men lovændringerne er dog endnu ikke vedtaget. Universitetsloven fra 2003 betød, at de fleste universiteter nedlagde de medarbejdervalgte råd på institutniveau, mens en bestyrelse med eksternt flertal overtog det demokratisk valgte konsistoriums rolle som den øverste myndighed på universitet. De ansatte og studerende mener, at medarbejdervalgte råd på de 26 nye institutter og centralt på universitetet reelt vil genindføre lidt af det universitetsdemokrati, der eksisterede, før loven blev ændret.
»Jeg tror, vi får langt mere indflydelse, end vi har haft de seneste år, så vi ser en masse muligheder i de her nye institutråd. Det er på institutterne, at beslutningerne for alvor skal føres ud i livet, så det er et vigtigt sted at få mere indflydelse,« siger næstformand i AU’s hovedsamarbejdsudvalg Aase Pedersen, der er fællestillidsrepræsentant for de godt 5.000 teknisk-administrative medarbejdere (TAP) på AU. 
Og netop den gruppe af medarbejdere skal ifølge ledelsen på AU have plads i de demokratisk valgte råd, hvor de før kun havde plads som observatører. 
»Det har været frustrerende for os, at vi ikke har haft noget at skulle have sagt og bare har haft observatørstatus i de akademiske råd på fakulteterne. Vi har ofte skullet hive informationer ud af ledelsen for at få at vide, hvad der foregår. Men jeg tror, det er gået op for ledelsen, at de har behov for at tage de ansatte og studerende med, hvis de skal have biksen til at køre,« siger Aase Pedersen. 
Vil have reel indflydelse
Formand for Studenter-rådet på AU Thea P. Frederiksen er mere skeptisk over for, hvad de nye tiltag vil få af betydning.
»Hvis det bare er helt uformelle fora, som ikke har noget som helst at skulle have sagt, ligesom det har været tilfældet med de akademiske råd, så tror jeg ikke, at de vil betyde mere medindflydelse,« siger hun.
AU skal skrive deres vedtægter om, og her agter de studerende at lægge vægt på, at de nye demokratisk valgte organer skal have en reel indflydelse.
»Jeg er stolt af, at det her er kommet med i AU’s nye plan, for det betyder, at ledelsen har lyttet til de studerende og ansatte,« siger hun. 
Den enstregede ledelse på universiteterne er dog ikke afskaffet, men Thea P. Frederiksen mener, at det vil være en »kæmpe sejr«, hvis de ansatte og studerende får reel mulighed for at blive hørt både på institutter og centralt på universitetet. 
»Det giver mening i det omfang, at de her råd kan betyde, at man vil kunne institutionalisere en konstruktiv kritik, der er fri af ledelsesstrengen, og som universitetets ledelse måske kan blive bedre til at arbejde sammen med,« siger Thea P. Frederiksen. 
lila@information.dk

