R-SF: Etnicitet skal ikke længere definere en ghetto
Ikke alene vil den nye regering gøre op med begrebet 'ghetto'. Radikale og SF vil ændre i betingelserne for, hvilke boligområder der kan kategoriseres som udsatte, bl.a. ved at fjerne etnicitet  som et kriterium. Boligselskaber glæder sig over melding


 Med regeringsgrundlaget er der lagt op til en markant ændring i politikken for det, den tidligere VK-regering kaldte 'ghettoer'.
Selve ghettobegrebet er erstattet med betegnelsen 'udsatte boligområder', og samtidig vil Radikale Venstre og SF ændre kriterierne for, hvilke boligområder, der kan kategoriseres som udsatte. Hvis det står til de to partier skal spørgsmålet om etnicitet således ikke længere spille en rolle.
»Etnisk baggrund afgør ikke, om der er et problem. Det gør til gengæld de sociale problemer, folk sidder med,« siger boligordfører Özlem Cekic og tilføjer:
»Gentofte er et af de mest strømlinede boligområder i Danmark, og der bor der en bestemt etnicitet. Men det er jo ikke et problem i sig selv. I Albertslund bor der omvendt en masse med minoritetsbaggrund, men det er jo heller ikke et problem i sig selv.«
Boligordfører for Radikale Venstre, Liv Holm Andersen, kalder det misvisende at måle på etnicitet.
»Det er ret langt skudt ved siden af, for så siger man indirekte, at de sociale problemer er af etnisk karakter. Dels er det ikke sandt, og dels er det stigmatiserende. Det skal vi helt klart kigge på,« siger hun.
Sociale udfordringer
Meldingerne vækker glæde hos de almene boligselskaber, som tidligere har kritiseret kriterierne for ghettolisten.
»Jeg har svært ved at se, at det er relevant, hvor folk kommer fra,« siger direktør i KAB, Jesper Nygård. Han så hellere kriterier, som boligselskaberne har mulighed for at ændre på.
»Kriterierne for at være udsat boligområde skal være operationelle og til at handle på. Andelen af mennesker på overførselsindkomst er det vigtigste og mest klare svar på, om et område har sammenhængskraft,« siger han.
Frem for etnicitet bør man da også fremover kigge på de konkrete sociale problemer, der er i de enkelte boligområder, påpeger Liv Holm Andersen.
»Man skal se på, hvor meget kriminalitet, der er, uddannelsesniveauet og frafald på uddannelser. På den måde bliver løsningerne også meget mere konkrete.«
Den opfattelse deler Özlem Cekic, der ikke mener, boligblokkene i sig selv udgør et problem.
»Det er hverken blokkene eller etniciteten, der er et problem, men de mennesker, der bor i blokkene, som har sociale problemer. Hvis man anerkender, at der er en økonomisk, uddannelsesmæssig og kulturel fattigdom, påhviler det også samfundet og de ansvarlige politikere at finde ud af, hvordan man kan komme det til livs,« siger hun.
Først på, så af
Siden den første ghettoliste blev lavet i oktober 2010 er nogle boligområder røget af listen, mens andre er blevet føjet til. Ifølge Liv Holm Andersen er det dog ikke nødvendigvis et udtryk for, at de enkelte områder er blevet forbedret.
»Hele problemet med at lave en liste er, at der er nogle områder, som altid ligger på vippen, og det gør, at man automatisk lukker øjnene for dem, hvis de ryger af listen,« siger hun.
Et af de steder er Vejle-åparken i Ishøj. I første omgang var området på ghettolisten, og betegnelsen ærgrede direktør i AAB, Christian Høgsbroe.
»Vejleåparken er et eksempel på et boligområde, hvor der er en masse mennesker, der arbejder og bidrager til samfundet. Alligevel blev det stemplet som en ghetto og et problem, udelukkende på baggrund af beboernes etnicitet.«
Senere er Vejleåparken blevet fjernet fra ghettolisten, men det skyldes næppe en ændring i etnicitet, påpeger Christian Høgsbroe.
»Etnicitet er et fejlagtigt kriterium at anlægge, når man skal snakke om udsatte boligområder. Jeg har masser af eksempler på gode, velfungerende boligområder, som er etnisk skæve, hvis man overhovedet kan sige det,« siger han og tilføjer:
»Da ghettolisten blev fremlagt, blev der talt om parallelsamfund, hvor ikke-danske værdier var rodfæstede. Men ud fra statistik, man kigger på i et ministerium, kan man altså ikke konkludere, hvilke værdier, der hersker i et boligområde.«
Den kommende tid vil Minister for By, Bolig og Landdistrikter, Carsten Hansen (S), sammen med boligforeningerne og Folketinget se på, om og hvordan indsatsen over for udsatte boligområder kan ændres. Står det til Özlem Cekic er netop samarbejdet med boligforeningerne og beboerne vigtigt, hvis problemerne skal løses.
»I min optik skal den nye boligpakke laves i tæt samarbejde med eksperter, politikere, civilsamfundet og beboerne, så vi i fællesskab kan strikke noget sammen, som alle har lyst til at arbejde på at løse. Det hele skal ikke dikteres fra Christiansborg.«

