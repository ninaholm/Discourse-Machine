Socialdemokraterne savner ord for partiets projekt
2013-udgaven af det, der førhen var en festdag for partiet, er et monument over Socialdemokraternes identitetskrise. Ord som ’socialdemokratisk’, ’solidaritet’ og ’international’ er gået af mode og erstattet af vendinger som ’fair’ og ’vækst’
 Når Helle Thorning-Schmidt (S) i dag betræder syv forskellige talerstole, vil ordet socialdemokratisk formentlig lyde op til flere gange. For det siger sig selv, at det første ord i en god socialdemokrats ordforråd er ’socialdemokratisk’.


 Der er ikke noget at sige til, at de røde flag hænger lidt slapt i Fælledparken i dag. Statsministeren holder sig væk, meningsmålingerne viser en tilslutning til Socialdemokraterne på under 15 procent, og i baglandet breder der sig en ’hvad skal det hele dog nytte’- følelse.
Gang på gang bliver finansminister Bjarne Corydon (S) spurgt, hvorvidt den førte politik er ’god socialdemokratisk politik’. Og på trods af at finansministeren nødig selv bringer ordet ’socialdemokratisk’ på banen, bliver han presset til at forholde sig til spørgsmålet, fordi vælgerne ikke kan genkende det klassiske Socialdemokrati i den førte politik. Sådan lyder vurderingen fra Klaus Kjøller, lektor i politisk kommunikation ved Københavns Universitet.
»Denne regering har gjort det næsten umuligt at definere, hvad socialdemokratisk betyder i dag. Og på den måde opstår en ideologisk hjemløshed,« siger han.
’Socialdemokratisk’
Når Helle Thorning-Schmidt (S) i dag betræder syv forskellige talerstole, vil ordet socialdemokratisk formentlig lyde op til flere gange. For det siger sig selv, at det første ord i en god socialdemokrats ordforråd er ’socialdemokratisk’.
Ifølge lektor Klaus Kjøller har ordet ændret betydning med den nye regering.
»Der er i høj grad udvikling i udtrykket ’socialdemokratisk’. Corydon siger, at ’det er god socialdemokratisk politik at skabe arbejdspladser i en krisetid’, men det kunne lige så godt have været én fra Dansk Arbejdsgiverforening, der sagde det. Eller Lars Løkke Rasmussen (V),« siger Klaus Kjøller.
Han finder det »pudsigt« at definere socialdemokratisk som dét at skabe arbejdspladser.
»I en mere ideologisk præget tid ville man køre på, at det handlede om lighed og solidaritet, som jo trækker i en anden retning,« siger han.
Også Christian Koch, professor i retorik ved Københavns Universitet, vurderer, at ’socialdemokratisk’ har ændret betydning. Det skyldes, at partiets nuværende ledelse har en anden forståelse af den centrale politik sammenlignet med de traditionelle socialdemokratiske Anker Jørgensen-regeringer.
»For Anker Jørgensen var ’socialdemokratisk’ først og fremmest defineret ved solidaritet. For Helle Thorning-Schmidt (S) er det dominerende ord velfærd. Og måden, hvorpå man bevarer velfærd, er at kunne klare sig i konkurrencen,« siger Christian Koch.
Sine Nørholm Just, der er lektor ved Department of Business and Politics på CBS, ser også en tydeligt før og nu-skillelinje. Efter hendes opfattelse er det socialdemokratismens succes, der har tømt ordet for mening i en moderne sammenhæng:
»Det socialdemokratiske ses i en anden kontekst nu. Det opfattes i høj grad som noget historisk, der refererer til opbygningen af velfærdsstaten,« siger Sine Nørholm Just.
Derfor er ordet ikke længere så aktuelt, fordi »socialdemokratiet jo netop har opnået sin målsætning med velfærd – i mere eller mindre grad – til alle. De har netop sejret ad helvede til.«
’Solidarisk’
Når en del af de oprindelige mål er nået, er risikoen, at andre partier overtager socialdemokraternes retorik, mener Sine Nørholm Just. For eksempel er det i dag langt nemmere for det socialt fokuserede Dansk Folkeparti at anvende udtrykket ’solidaritet’. Og også Venstre, der har slået sig op på at være ’Danmarks største arbejderparti’, kan bruge udtrykket.
»Udfordringen for socialdemokraterne nu er, at alle har overtaget deres projekt. På den ene side skal de prøve at gøre opmærksom på alt dét, de har opnået, og de sejre kan man godt fejre på 1. maj. Men samtidig må partiet søge efter noget nyt, de kan definere sig ud fra,« siger Sine Nørholm Just.
Og det tidligere nøgleord solidaritet er formentlig gemt langt væk.
»Problemet med solidaritet er, at det er bagudskuende og indhyllet i et revolutionært skær. Socialdemokraterne søger efter noget nyt og friskt, der kan give deres politik retning,« siger Sine Nørholm Just.
Et af de nye friske ord kunne være ’fair’, som socialdemokraterne har anvendt i forbindelse med planerne ’Fair Løsning’ og ’Fair Forandring’.
»Solidaritet er blevet overtaget af ordet ’fair’. Og det er karakteristisk, at ’fair’ har spillet en meget stor rolle i tilløbet til den nuværende regering,« siger Klaus Kjøller.
Ved at fravælge etaltmodischord som solidaritet, slipper regeringen for koblingen til arbejderismen, forklarer Klaus Kjøller. I stedet er det nu ord som konkurrenceevne og vækst, der præger den socialdemokratiske retorik.
1. maj hedder officielt Arbejdernes Internationale Kampdag, og netop det internationale aspekt er blevet tillagt stor vægt siden den første fejring i 1890. Ikke desto mindre var Helle Thorning-Schmidts tale sidste år renset for den grænseoverskridende solidaritet. Det bunder formentlig i, at det internationale i dag opfattes som et noget, der presser vores lønninger og flytter job ud af landet, vurderer professor Christian Koch.
»’International’ bruges til at sige, at vi er i skarp konkurrence, og at vores konkurrenceevne ikke er, hvad den har været. Det bruges til at presse os til at prøve at spare og producere mere og skabe vækst. Dermed er det ikke et ord, der peger på håb, men derimod et ord, der peger på udfordring. Det er noget, der presser os,« siger Christian Koch.
Lektor Sine Nørholm Just peger også på, at krisen i Europa spiller ind, når vi ikke længere ser fællesskabet som et internationalt fællesskab, men et nationalt.
»Det internationale bliver en trussel: Skal vi være solidariske i Euro-krisen eller ej? På den måde er der sket et skred i, hvad solidaritet vil sige: Nu laver vi cost-benefit-analyser på solidariteten.«
 

