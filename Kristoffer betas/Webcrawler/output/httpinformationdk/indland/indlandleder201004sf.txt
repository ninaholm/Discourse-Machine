SF undgik fælden



 En pæn del af SF's landsmøde kom ganske ufrivilligt til at handle om partiets forhold til Dansk Folkeparti. Ikke fordi der var programsat nogen diskussion af det, men fordi SF's gruppeformand ifølge socialordfører  Özlem Cekic skulle have forhindret et forslag om, at SF skulle arbejde for at holde Pia Kjærsgaard og hendes partifæller uden for indflydelse, i at blive behandlet. En del af SF's bagland mener, at et samarbejde med DF for enhver pris skal forhindres en vej tilbage til indflydelse efter et regeringsskifte. Ole Sohn har svaret, at SF faktisk allerede i dag er med i en række forlig sammen med DF og skal de så brydes? DF er et parti, som alle andre, som man diskuterer med, er uenige med og indgår aftaler med på de områder, hvor der er mulighed for det. Og det er den eneste mulige måde at tackle Dansk Folkeparti. Enhver der, som en del af SF-bagland, forsøger at udgrænse DF som ikkestuerent eller et ringere parti end  andre, har tabt på forhånd. Spørg bare Poul Nyrup Rasmussen. Havde landsmødet vedtaget en udtalelse om DF i den retning, som en del af baglandet ønskede, så ville det have bragt hele S-SF regeringsprojektet i fare, hvilket DF's formand Pia Kjærsgaard hurtigt spottede, da hun lørdag opfordrede SF'erne til dog at tage en afstemning om spørgsmålet. Heldigvis gik SF-landsmødet ikke i hendes fælde.
Realpolitisk er der det i spørgsmålet, at det kan tænkes, at en S-SF regering får god brug for Dansk Folkepartis stemmer. Det vil de aldrig sige på forhånd, men hvorfor afskære sig muligheden for forlig på områder, hvor de radikale af principielle årsager ikke ønsker at være med. Både på det sociale område, beskæftigelsen og velfærdspolitikken ligger  S-SF i en række sager tættere på DF end på de radikale. Et samarbejde, som man i DF-toppen ifølge flere udtalelser allerede er begyndt at forberede sig på, hvis Løkke Rasmussen taber næste valg.

