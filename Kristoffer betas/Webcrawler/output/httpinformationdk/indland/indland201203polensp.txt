Polen spærrer for dansk klima-ambition
I et brev til sine ministerkolleger i EU advarer Polens miljøminister mod nye klimatiltag på rådsmøde under dansk ledelse i morgen. I stedet bør man tænke på den svækkede økonomi, siger Polen, der er klar med veto


Det bliver op ad bakke for klima- og energiminister Martin Lidegaard, når han i morgen på det danske EU-formandsskabs vegne skal lede miljøministerrådets forhandling om EU’s klimastrategi og køreplanen for omstilling til en grøn økonomi i 2050. Lidegaards polske kollega, Marcin Korolec, har tirsdag rundsendt et brev til miljøministrene i alle medlemslande, hvori han gør det klart, at Polen vil modsætte sig enhver skærpet ambition eller justering af den hidtidige politik.»Der er ingen grund til at spille hasard med Europas økonomiske fremtid ved at introducere politiske tiltag, der kan bringe vore industrier i fare i forhold til vore konkurrenter,« skriver Korolec i brevet, som Information er i besiddelse af.Ministeren gør det klart, at Polen, der får 90 pct. af sin el fra kul, vil modsætte sig forslaget om at pille en portion CO2-kvoter ud af EU’s kvotesystem for at bringe den p.t. alt for lave CO2-pris op og dermed igen give kvotesystemet relevans. En række store energiselskaber med DONG Energy i spidsen appellerede forleden til EU om at sikre en højere CO2-pris for at genskabe incitamentet til grønne energiinvesteringer. Også Europa-Parlamentet samt Greenpeace og andre ngo’er beder om en opstramning af det paralyserede kvotesystem, men Polen siger altså på forhånd nej.»Eftersom det er et markedsbaseret system, bør vi lade markedet finde sin ligevægt og afstå fra at ødelægge det med tilfældige administrative indgreb såsom at fjerne kvoter,« hedder det i det polske brev.EN del af større spilMiljøminister Korolec betoner EU’s vanskelige økonomiske situation og vigtigheden af ikke at tage nye klimainitiativer, der kan true beskæftigelsen.»Klimapolitikken er del af et større spil, der i sidste ende handler om borgernes velfærd. Og i nedskæringstider må alle bære deres del af byrden og hjælpe Europa tilbage på vækstsporet,« skriver Korolec.Og så gør han en central pointe ud af, at hastigt voksende økonomier som Kina og Indien fylder stadig mere i det globale CO2-regnskab og derfor må påtage sig større ansvar. I stedet for at EU som en enhed begynder at påtage sig nye skærpede klimamål for tiden efter 2020, bør man hellere overveje, om man skal skifte til individuelle landemål på samme måde, som det sker – indtil videre på frivillig og uforpligtende basis – i FN’s klimaforhandlingsproces. Hermed antyder Marcin Korolec et fundamentalt brud med den fælles klimapolitik gennem mange år.Kilder i Warszawa siger til Ritzau, at Polen er klar til et veto, hvis andre i morgen prøver at godkende en grøn køreplan med skærpede ambitioner.I et andet brev til Martin Lidegaard og miljøminister Ida Auken, som også sidder for bordenden i morgen, opfordrer Greenpeace det danske formandsskab til at gengive EU’s klimapolitik troværdighed og effektivitet ved at stramme kvotesystemet og sætte nye ambitiøse mål for CO2-udledningerne i 2020, 2030 og 2040.
