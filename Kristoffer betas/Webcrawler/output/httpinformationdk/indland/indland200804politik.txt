Politikere kritiserer udlændingelov
Reglerne for familiesammenføring er urimelige, mener flertal af byrådspolitikere med indvandrerbaggrund. Men får ingen opbakning fra partifæller i Folketinget


 Udlændingelovens regler for familiesammenføring rammer skævt og er urimelige.
Det mener et flertal af indvandrerpolitikerne i landets byråd, som vil afskaffe tilknytningskravet og 24-års-reglen, viser en rundspørge fra Ritzau. Men selvom mange af dem henviser til egne erfaringer fra indvandrermiljøet, som begrundelse for at gå imod partilinjen, får det ikke landspolitikerne til at ændre holdning.
"Vi har ingen intentioner om at ændre ved vores synspunkter og står fast på de to krav," siger integrationsordfører Henrik Dam Kristensen (S).
Heller ikke integrationsordfører Karen Ellemann (V) vil afskaffe reglerne, men er klar til at lytte til kritikken.
"Jeg mener, at lovgivningen fungerer, og at tilknytningskravet skal fastholdes. Men jeg er lydhør, hvis der er ting, som skal præciseres og ikke fungerer efter hensigten," siger hun.
85 procent af landets byrådspolitikere med indvandrerbaggrund vil afskaffe tilknytningskravet, der kræver, at en familie har større tilknytning til Danmark end et andet landet, hvis den skal have opholdstilladelse. Og 65 procent vil af med 24-års-reglen, der forbyder familiesammenføring for ægtepar under 24 år, viser rundspørge.
I den socialdemokratiske lejr viser rundspørgen endda, at samtlige politikere fra partiet vil af med tilknytningskravet. En af dem er Ahmed Dhaqane (S) fra Rødovre Byråd, der samtidig retter en skarp kritik mod partiets integrationspolitik.
"Mange socialdemokrater er enige med mig, men er bange for at sige deres mening. Socialdemokraterne på Christiansborg har været nødt til at flytte sig mod regeringen og Dansk Folkeparti, fordi de er bange for at miste stemmer. Men i stedet må vi komme med vores egen politik," siger Dhaqane, der selv har somaliske rødder.
Kritikken afvises blankt af partiets integrationsordfører.
"Vi er enige med et bredt flertal i Folketinget og befolkningen, men det er ikke rigtigt, at vi ikke har vores egen politik. Det er Socialdemokraterne, der har konkrete forslag til at forbedre integrationen. Og her er vores lokale indvandrerpolitikere meget vigtige," siger Henrik Dam Kristensen.
Men også Venstres linje bliver beskudt fra egne rækker. Bünyamin Simsek (V) fra Århus Byråd mener, at afgørelser om tilknytningskravet alt for ofte beror på tilfældigheder, alt efter hvilken embedsmand der behandler sagen.
"Enten bliver man nødt til at konkretisere det mere, så udfaldet blive præcist det samme, eller også må man fuldstændig afskaffe kravet og lægge nogle andre kriterier til grund," siger den tyrkiskfødte politiker.
Integrationsordfører Karen Ellemann (V) vil gerne invitere Simsek til kaffe på hendes kontor, hvis han har "konstruktive forslag til forbedringer".
Rundspørgen blev udsendt til de 68 byrådspolitikere i Danmark fra ikke-vestlige lande, som Ritzau har kendskab til. 35 har svaret, hvilket giver en svarprocent på 51. ritzau

