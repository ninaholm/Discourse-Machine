Politikere afviser FN-forslag om hjælp til syriske flygtninge
FN’s Flygtningehøjkommissariat opfordrer EU-medlemsstaterne til at iværksætte et nyt pilotprojekt, der skal rette op på den ulige fordeling af syriske bådflygtninge. Opfordringen møder modstand blandt danske politikere
 Syrisk, kurdisk kvinde ved grænsen mod Tyrkiet.


 Fordelingen af syriske flygtninge blandt EU-landene er i alvorlig ubalance. Derfor haster det med at få igangsat et særligt pilotprojekt, hvor flere lande tager en større andel af de mange tusinde bådflygtninge fra primært Syrien, der går i land på sydeuropæiske kyster. Det mener FN’s Flygtningehøjkommissariat, som netop har foreslået en række tiltag til en løsning.
Men udsigten til, at lande som Danmark også skulle tage imod flere flygtninge, er ikke noget, der huer flere danske politikere. Socialdemokraternes integrations- og udlændingeordfører Ole Hækkerup siger:
»Danmark er ikke klar til at tage flere flygtninge på nuværende tidspunkt.«
Samme udmelding lyder fra den borgerlige fløj, hvor Martin Henriksen, integrations- og udlændingeordfører for Dansk Folkeparti, ikke mener, at hverken FN eller EU skal bestemme, hvor mange flygtninge det enkelte medlemsland skal tage imod. Han påpeger, at udspillet vidner om, at organisationer som FN ikke har forstået de enkelte europæiske staters flygtningesituation.
»Vi kan jo ikke blive ved med at tage imod flygtninge. Tag nu Danmark for eksempel, vores land er jo ved at blive revet midt over,« siger han.
Men som FN’s Flygtningehøjkommissariat understreger, har Sverige og Tyskland tilsammen taget imod over halvdelen af de syriske flygtninge, der er kommet til Europa, siden konflikten brød ud for fire år siden. Og det faktum kalder på øget samarbejde, solidaritet og ansvarsdeling mellem medlemsstaterne, mener højkommissariatet.
Fælles indsats
Et af FN’s Flygtningehøjkommissariats forslag er et pilotprojekt, der går ud på at fordele syriske bådflygtninge mere ligeligt blandt de europæiske lande. Et EU-organ skal hjælpe ankomstlandene med at bedømme de syriske asylansøgere, hvorefter de ville blive fordelt videre til andre lande.
Projektet vil være baseret på frivillig deltagelse og vil derfor ikke være begrænset af staternes EU-forbehold. Foruden en mere ligelig fordeling af de syriske flygtninge, vil projektet ifølge højkommissariatet også have andre positive følger. Blandt andet at »bidrage til en reduktion af menneskehandel og udnyttelse, der er knyttet til de aktuelle videre bevægelser inden for EU,« vurderer FN’s Flygtningehøjkommissariat.
Men den konstellation, som FN lægger op til, hvor asylbehandlingen bliver vurderet af andre end danske myndigheder, møder modstand fra Socialdemokraterne.
»Hvem der skal have asyl i Danmark, skal bestemmes udelukkende af danske myndigheder. Det skal ikke overlades til andre landes vurderinger,« siger den socialdemokratiske integrationsordfører og påpeger, at der er stor forskel på de enkelte landes asylpolitik.
Dansk Folkepartis Martin Henriksen mener, at diskussionen om, hvordan EU skal tage imod flygtninge og fordele dem imellem staterne, bør få et andet fortegn.

»Man burde i stedet se på, hvordan vi undgår flygtninge frem for, hvordan vi tager imod dem« siger han.
Alt i mens betoner FN’s Flygtningehøjkommissariat vigtigheden af, at de europæiske lande forpligter sig til at modtage flere flygtninge fra en krig, der på søndag har varet i fire år, og som flere hjælpeorganisationer betegner som den største humanitære katastrofe i nyere tid.
Positive stemmer
Der er dog også mere positive stemmer på Christiansborg. Eksempelvis er Enhedslisten ikke afvisende. Partiets integrations- og udlændingeordfører, Johanne Schmidt-Nielsen kalder det »helt åbenlyst urimeligt«, at de lande, der tilfældigvis har EU’s ydre grænser som Grækenland og Italien, kommer til at stå med hovedopgaven i forhold til at tage imod bådflygtningene.
Derimod ville det være »langt mere fair« i højere grad at fordele flygtningene imellem de europæiske lande.
»Man skal selvfølgelig dels tage hensyn til landets størrelse, og dels til hvor velfungerende og ressourcestærkt, landet er. Det er klart, at et land som Rumænien har færre ressourcer til at tage imod flygtninge end lande som Tyskland, Sverige og Danmark,« siger hun og fremhæver, at projektet ville stikke en kæp i hjulet for menneskesmuglere og andre, der lukrerer på rejsen videre fra ankomstlandet.
Også i Dansk Flygtningehjælp er man positive over for FN’s udspil. Øget samarbejde og ansvarsdeling er en god ide, selv om det politisk bliver svært at få opbakning til, mener asylchef i Dansk Flygtningehjælp, Eva Singer.
»Det giver god mening at være mere solidarisk blandt EU-landene, men det er tydeligt, at der ikke er politisk vilje til det. Og det er ikke kun i Danmark, men også i andre lande,« siger hun.
Udfordret system
På nuværende tidspunkt gør Dublin-forordningens regler sig gældende for flygtninge. Det betyder, at asylansøgere sendes tilbage fra eksempelvis Danmark til de lande i Sydeuropa, hvor de er blevet registreret første gang.
Men ifølge FN’s Flygtningehøjkommissariat er forordningen utilstrækkelig. Blandt andet benytter man sig ikke nok af de bestemmelser, der åbner op for øget familiesammenføring, herunder den artikel, der slår fast, at en stat kan »anmode en anden medlemsstat om at overtage en ansøger med henblik på at samle eventuelle familierelationer af humanitære eller kulturelle årsager«.
At Dublin-forordningen ikke virker tilstrækkeligt, er Dansk Flygtningehjælp enig i. De peger på, at heller ikke Danmark vælger at benytte sig af de solidariske bestemmelser, men derimod splitter familier ad med henvisning til forordningen.
»Danmark vælger at fortolke bestemmelserne i Dublin-forordningen meget stramt,« siger Eva Singer.
De radikales udlændingeordfører Marlene Borst-Hansen understreger over for Information, at hun endnu ikke har læst FN’s forslag, men anerkender, at Dublin-forordningen er stærkt udfordret, og at der er behov for at tage affære.
»Det er klart, at når man har et system, der ikke virker, så skal man finde en løsning på det. Vi er åbne for at finde nye måder at håndtere flygtningestrømmene på,« siger hun.
Udlændingeordføreren påpeger, at det da gør indtryk, når FN’s flygtningeorganisation præsenterer et sådant forslag, og at det er et spørgsmål, Radikale Venstre er opmærksomme på.
»Vi har tidligere undersøgt, om man skal fordele flygtninge anderledes i EU – eksempelvis ved at kigge på landets størrelse og BNP, men vi vil ikke lægge os fast på noget, før det bliver diskuteret på EU-niveau,« siger hun.

