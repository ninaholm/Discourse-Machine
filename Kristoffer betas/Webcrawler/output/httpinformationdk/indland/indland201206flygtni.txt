Flygtningehjælpen: Gør som Norge
Norge har lagt op til at genoptage syriske asylsager, hvilket vil betyde, at de fleste syrere i Norge vil få asyl. Det glæder Dansk Flygtningehjælp, der selv har opfordret til at give asyl efter samme vurdering, som de norske myndigheder nu foretager
Pårørende i færd med at begrave et af afore i borgerkrigen i Syrien. Mens urolighederne har fået Norge at lægge op til en genoptagelse af de syriske asylsager, har mindst 79 afviste syriske asylansøgere i Danmark fået besked på at rejse hjem.


 Mens medierne uge efter uge rapporterer om den fortsatte syriske borgerkrig – senest med massakren i Houla og FN’s kollapsede fredsplan – har mindst 79 afviste syriske asylansøgere i Danmark fået besked på at rejse hjem.
Nu har den norske pendant til Udlændingestyrelsen i Danmark, Utlendingsdirektoratet (UDI), lagt op til en ændring af praksis, der i højere grad vil give syrere asyl i Norge. UDI foreslår over for det norske justitsministerium, at ubehandlede syriske asylsager, der har været stillet i bero siden 28. april 2011, genoptages. Det vil betyde, at »de fleste« syrere fremover vil få asyl. Praksisændringen vil også betyde, at afviste syrere vil kunne få deres sag genbehandlet og alligevel få asyl.
Asyldirektør i UDI, Hanne Jendal, understreger over for Information, at der ikke er tale om »generel amnesti, tværtimod behandles hver enkelt sag individuelt«.
I forslaget til justitsministeriet skriver UDI imidlertid, at »så længe forholdene i Syrien er som i dag, antager vi, at de fleste, som kun anfører den generelle situation i landet (som asylmotiv, red.), vil blive anset for at opfylde betingelserne« for at få asyl efter en bestemmelse i den norske udlændingelov, der svarer til det, som i Danmark kaldes B-status.
Genoptagelsen af sagerne forudsætter, at justitsministeriet godkender UDI’s forslag inden slutningen af juni. Hvor ofte praksisændringer bliver godkendt, har Hanne Jendal ikke overblik over.
»Men vi er vel mere enige end uenige, hvis man kan sige det sådan,« siger hun.
Justitsministeriet oplyser, at det stadig behandler sagen.
Bekræfter Flygtningehjælpen
Forslaget fra UDI i Norge betyder, at afviste syriske asylansøgere, der stadig opholder sig i Norge, vil kunne bede om at få deres sag genbehandlet efter den nuværende situation. Dermed vil også de kunne få asyl, siger Hanne Jendal, men understreger, at nogle stadig vil få afslag f.eks. på grund af manglende troværdighed.
I Danmark får de fleste syrere p.t. asyl, men ikke med henvisning til de generelle forhold i Syrien, sådan som UDI lægger op til. Derfor opfordrede Dansk Flygtningehjælp i sidste uge Flygtningenævnet i Danmark til at give afviste syriske asylansøgere B-status. Det sker med den begrundelse, at »så længe Flygtningenævnet ikke mener, at man kan tvangshjemsende personer til Syrien« på grund af den generelle situation i landet, »må betingelserne« for B-status »være opfyldt«.
Asylchef i Dansk Flygtningehjælp Eva Singer glæder sig derfor over det norske forslag.
»Det bekræfter jo vores juridiske vurdering, som vi har skrevet til Flygtningenævnet.«
Hun mener samtidig, at hvis forslaget bliver godkendt, går Norge videre end Danmark gør i dag.
Dansk Flygtningehjælp opfordrer til, at Danmark også ændrer praksis, da alle syrere som udgangspunkt bør have asyl.
»Alle dem, som man efter den nuværende praksis ikke mener er omfattet af Flygtningekonventionen, bør få B-status,« siger Eva Singer med henvisning til den generelle situation i Syrien.
Sager bør genoptages
En sådan praksisændring i Danmark vil betyde, at også afviste syrere i Danmark vil kunne få asyl, vurderer Eva Singer.
»Hvis man ændrer praksis, skal de personer, der har fået afslag, have mulighed for at få deres sag genoptaget,« siger hun.
De danske udlændingemyndigheder genoptog sagsbehandlingen af syriske asylsager i september 2011, men har endnu ikke taget stilling til den generelle situation i Syrien, når de har behandlet sagerne, sådan som UDI lægger op til.
Flygtningenævnet, der fastfastlægger den danske praksis, har ikke givet B-status til syrere, siden man genoptog sagerne i september 2011. Nævnet vil tage stilling til Dansk Flygtningehjælps opfordring ved et møde den 19.-20. juni.

