Løkkes ideologiske sidekick
Claus Hjort Frederiksen har været afsender af en række opsigtsvækkende liberale meldinger de senere år. Internt i Venstre ser man med glæde på hans ideologiske genopståen. I weekenden får vi en pejling på, hvor langt til højre Venstre som parti er parat til at gå
Mens Claus Hjort Frederiksen i VK-regeringens tid var strategen bag partiets midtsøgende kurs, har han i dag indtaget rollen som ideologisk frontfigur.


 Claus Hjort Frederiksen (V) er de senere år gået fra rollen som ideologisk bagstopper til signalpolitisk frontløber i Venstre. Folketingsmedlemmer diskuterer muntert, om den tidligere finans- og beskæftigelsesminister oplever ’sin anden ungdom’, mens andre spekulerer i, om årsagen til de jævnlige liberale markeringer også kan være et ønske om at pudse eftermælet af oven på tiden som velfærdsstatens forsvarer nummer ét under Anders Fogh Rasmussen.
Dengang – i midten af nullerne – var det Venstrefolk som tidligere finansminister Thor Pedersen, der sagde ting som nedenstående om sammenhængen mellem lavere topskat og øget arbejdsudbud:
»Hvis du tager de højeste indkomster, er jeg ikke sikker på, at de ville arbejde mere, hvis du sætter dem ned i skat, for det kan de ikke. De arbejder jo hele tiden. Tager vi Henning Dyremose (tidl. topchef i TDC, red.), ville han så arbejde lidt mere? Det tror jeg ikke. Han arbejder jo hele tiden.« (i Berlingske)
Der er sket meget siden dengang. Venstre er nu i opposition og ikke længere i regering. Internt i Venstre taler man også om, at der er sket meget med Claus Hjort Frederiksen. For hvorom alting er: Fra at være manden, der sørgede for, at de unge Venstre-løvers politiske drømme ikke blev for vilde til regeringstaburetterne i nullerne, har Claus Hjort Frederiksen under Lars Løkke Rasmussens lederskab i tiltagende grad indtaget frontlinjen i de fordelings- og værdipolitiske kampe.
I slutningen af VK-regeringens levetid stod Hjort Frederiksen som finansminister i spidsen for vedtagelsen af genopretningspakken og tilbagetrækningsreformen, der gav liberale Venstrefolk blod på tanden. Det var også Hjort, der tog ansvar for at pille S-SF’s plan om ekstra 12 minutters arbejdstid fra hinanden – en plan, han igen og igen har kaldt for »danmarkshistoriens største politiske svindelnummer«.
’Uklog og provokerende’
I opposition har Claus Hjort Frederiksen fortsat stilen fra VK-regeringens sidste regeringstid. Flere gange har han i interview, blandt andet her i avisen, lagt sig væsentligt til højre for Venstres officielle politik. Det gælder f.eks. i spørgsmålet om førtidspensionen. Og i kølvandet på trepartsforhandlingerne gik han også langt, da han konstaterede, at selve trepartsinstitutionen var død på grund af splittelsen i fagbevægelsen. Det fik LO-formand Harald Børsting til at mene, at Hjort var »helt ude i hampen« og både »uklog« og »provokerende«.
I lørdags vakte Claus Hjort Frederiksen igen opsigt, da han på forsiden af Berlingske gav udtryk for, at han mener, det danske skattetryk skal ned på svensk niveau, mens lønningerne bør ned på tysk niveau. Meldingen var ifølge Informations oplysninger tænkt som en slags forløber for Venstres landsmøde i den kommende weekend.
Tanken var, at Claus Hjort Frederiksen i en stor morgenavis skulle slå tonen an forud for landsmødet og tegne et billede af, at Danmark står på en ’brændende platform, når det gælder den økonomiske situation, konkurrenceevnen osv. Det var dog ikke forventet, at Claus Hjort Frederiksen ville gå så lang i spørgsmålet om løndannelsen. Her sagde Hjort:
»Lønstigningstakten skal ned, så vi kan indvinde det gab, der er på omkring 15 procent i forhold til Tyskland.«
Lige præcis den sætning ville Lars Løkke Rasmussen på et pressemøde i går ikke stille sig bag. Løndannelsen er en sag for arbejdsmarkedets parter, lød det fra Løkke, der dog samtidig lod forstå, at han mener, at der bør gås hårdere til værks – en holdning der efter alt at dømme også vil afspejle sig i hans tale på weekendens landsmøde.
Den tyske model
Det var dog ikke første gang, at Venstres nye ’unge løve’ nævnte Tyskland som forbillede. I Deadline 22.30 den 1. november henviste Claus Hjort Frederiksen således i en debat med Socialdemokraternes finansordfører, John Dyrby Paulsen, til de såkaldte Harz-reformer. Claus Hjort sagde:
»Jeg tror ikke, der er nogen vej uden om, at vi prøver at lære af det tyske eksempel. At man ser på de der Harz-kommissioner, som man havde i Tyskland, hvor man kiggede på arbejdsmarkedsreformer, man kiggede på den tyske konkurrenceevne. Det er jo de frugter, de høster i dag. Vi er også nødt til at se på lønomkostningsudviklingen, så der er ikke en nem vej ud af den her krise, vi er i.«
Til Berlingske sagde Claus Hjort direkte, at man er »nødt til at finde finansiering ved at gennemføre offentlige besparelser«.
Beregninger fra Cepos viser ifølge Berlingske, at ønsket om et skattetryk på niveau med det svenske, vil kræve skattelettelser på hele 65 milliarder kroner – en beregning, Lars Løkke Rasmussen ikke uden videre ville godkende.
Formanden ville heller ikke i går svare på, hvorvidt Venstre er på vej med en ændring af partiets hidtidige målsætning om en vækst i det offentlige forbrug på 0,8 procent frem mod 2020.
’Ingen tanker er forbudte’
Endnu vides det altså ikke, hvor langt Venstre vil gå, men sikkert er det, at hvis Lars Løkke Rasmussen deler Claus Hjorts såkaldte ’analyse’ af situationen, hvilket han flere gange gentog, at han gør – er partiet på et tidspunkt nødt til at komme med en ny og hårdere økonomisk plan, som kan blive afgørende for Venstres tid i opposition.
Vi skal dog næppe forvente en sammenhængende plan blive rullet ud i weekenden. Her vil Løkke efter alt at dømme bygge videre på den fortælling, som Venstre allerede har brugt megen tid på at bygge op. Nemlig at de selv befinder sig i danskernes virkelighed, mens regeringen sidder bag Christiansborgs mure.
På mange måder er det derfor nyttigt for Lars Løkke Rasmussen at have en mand, der som Claus Hjort Frederiksen kan ’tale til basen’, uden at det forpligter i form af politiske udspil.
Lars Løkke Rasmussen gentog ved pressemødet i går, at i Venstre er »ingen tanker forbudte«, men at tankerne først bliver Venstres politik, når de er vedtaget i folketingsgruppen. En sådan tilgang giver et vist frirum for signalgivning, uden at bordet fanger. Og det er netop det, Claus Hjort Frederiksen ofte bruges til – at sende signaler.
Og så er der jo den lille detalje, at i nullerne gjaldt det om at fastholde magten – i dag gælder det om at genvinde magten: Und dann haben wir andere methoden.

