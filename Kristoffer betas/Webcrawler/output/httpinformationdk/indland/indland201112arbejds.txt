Arbejdspresset for ministre er for stort
Ministrenes kalendere er så tætpakkede med møder, at de ofte må sende deres departementschef som repræsentant, fordi de ikke selv kan nå det hele. Tidligere ministre peger nu på, at ministrenes arbejdspres er blevet for voldsomt
’Nu trækker vi i arbejdstøjet’, lød det fra de nye ministre, som var de en og samme papegøje, da den nye regering blev præsenteret. Og knofedt er der brug for – ifølge en række tidlige minstre er arbejdspresset for en minister for stort.


 De danske ministre kan hverken få assistance af politiske kabinetter, statssekretærer eller viceministre, som ministrene i Sverige, Norge og Storbritannien eksempelvis kan. Det bliver nu kritiseret af en række tidligere ministre, som mener, at arbejdspresset for den enkelte minister er blevet for voldsomt.
Eksministrene tæller blandt andre Folketingets formand, Mogens Lykketoft (S), og de argumenter for, at det politiske system vil blive styrket, hvis der bliver indført viceministre som et supplement til de nuværende ministre.
Konservatives formand og tidligere justitsminister, Lars Barfoed, er ikke i tvivl om, at der bør dæmmes op for det arbejdspres, ministrene er udsat for.
»Enten må man splitte ministerierne op, eller også er der den mulighed, at man indfører viceministre, som fungerer under ministeransvarsloven,« siger han og tilføjer, at ministrene i øjeblikket har vanskeligt ved at nå alt det, de skal.
»Det nærmer sig en grænse for, hvad der er fornuftigt,« siger han.
Aflastning
Forhenværende socialdemokratisk minister Ritt Bjerregaard er heller ikke i tvivl om, at ministerrollen har ændret sig, og hun mener, det bør få konsekvenser for systemet.
»Jeg er tilhænger af, at man tager det alvorligt, at ministerrollen har ændret sig, og indser, at det ikke er tilstrækkeligt for ministrene at have personlige rådgivere. Man bør indføre en aflastning for ministeren i forhold til det arbejde, der bliver lavet i Folketinget. I den forbindelse er viceministre en god idé,« siger hun og tilføjer, at Danmark er et af de eneste lande, hvor der hverken er statssekretærer, viceministre eller et politisk kabinet til at assistere ministeren.
Ritt Bjerregaard peger også på, at ulempen ved det voksende pres på ministeren er, at det også påvirker departementschefens rolle i forbindelse med det politiske arbejde.
»Konsekvensen er, at departementscheferne bliver rigeligt eksponeret og bevæger sig langt ind i det politiske. Det så vi eksempelvis i forbindelse med Jægerbog-sagen, hvor Forsvarsministeriets departementschef, Lars Findsen, stod bag sin minister og viftede med oversættelsen for at få sin minister til at fortælle om den. Det er ikke en departementschefs opgave at gøre det, og det har der siden været andre eksempler på,« siger hun.
Ritt Bjerregaard vurderer, at indførelsen af viceministerposter også vil kunne tjene som en skole for folketingsmedlemmerne.
»De ville på en lidt mere rolig måde kunne lære, hvad det vil sige at blive minister og få et kæmpe bureaukrati under sig. Det er langtfra en selvfølge, at man ved, hvordan man håndterer så stort et embedsmandssystem og ved, hvordan det kan bruges,« siger hun.
Risiko for ballade
Tidligere mangeårig minister for Venstre Bertel Haarder er enig i, at ministrene kunne have gavn af mere politisk sparring.
»De er nødt til at kunne alliere sig med en politisk sparringspartner, som kan befri dem for ensomheden i forhold til alle embedsmændene. Det gælder især, hvis der er tale om en forudsætningsløs minister, som ikke på forhånd kender noget til sit fagområde,« siger han.
Bertel Haarder peger på, at der er flere muligheder for, at en minister kan få den nødvendige politiske sparring. Én mulighed er, at der bliver indført viceministre, en anden flere personlige rådgivere, mens en tredje mulighed er, at ministeren opretter et politisk kontor eller sekretariat med embedsmænd, der kan gå sagerne igennem set med ministerens øjne.
Bertel Haarder er selv tilhænger af den sidste løsning. Som undervisningsminister oprettede han et uddannelsespolitisk kontor med fuldmægtige, der fik til opgave at gennemgå de sager, der landede på hans bord og gøre opmærksom på alternative løsninger.
»Der var naturligvis et element af mistillidserklæring til ministeriet i initiativet, men det vigtigste var, at jeg ville oplyses om mine valgmuligheder. Jeg ville ikke nøjes med beslutningsforslag i røde mapper med kun én bestemt løsning. Jeg mente, at der måtte være flere mulige løsninger,« siger han.
Bertel Haarder mener, at indførelsen af viceministre risikerer at gøre det politiske arbejde mere vanskeligt.
»Der vil blive skabt intern konkurrence mellem minister og viceminister, som kan udvikle sig til politisk strid, og det kan ende med at bremse ministrene i deres arbejde,« siger han.
Det afviser Ritt Bjerregaard:
»Der er konflikter og hård konkurrence på Christiansborg i forvejen, og det bliver ikke værre, fordi man indfører viceministre. Selvfølgelig vil ministrene og viceministrene komme ud i magtkampe, men det er de vant til«.

