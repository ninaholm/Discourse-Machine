PET ved ikke, om andre lande bruger tortur
Justitsministeren har fuld tillid til, at PET's samarbejde med andre efterretningstjenester sker efter gældende ret, selv om tjenesten ikke aner, om oplysninger fra udenlandske samarbejdspartnere er fremkommet under tortur


 Da Brian Mikkelsen den 30. april 2009 var til samråd med Folketingets Retsudvalg i sagen om et muligt samarbejde mellem PET og den militære syriske efterretningstjeneste, var justitsministeren overbevist om, at samarbejdet sker i fuld overensstemmelse med gældende ret.
"Der skal ikke herske nogen tvivl om, at PET's samarbejde med udenlandske samarbejdspartnere foregår i overensstemmelse med dansk og international ret," fastslås det således gentagne gange i ministerens talepapir til samrådet.
At ministeren kan være så sikker på det, undrer ph.d. Peter Vedel Kessing fra Dansk Insitut for Menneskerettigheder. Han hæfter sig nemlig ved, at det af talepapiret også fremgår, at PET som oftest ikke aner, om oplysninger, som tjenesten modtager fra udenlandske samarbejdspartnere, er fremskaffet ved hjælp af tortur. Det er nemlig gængs praksis efterretningstjenesterne imellem, at man ikke oplyser den slags. Tværtimod er tjenesterne "meget tilbageholdende" med at oplyse, om det skulle være tilfældet. Ifølge PET er det derfor den "altovervejende hovedregel", at det "ikke fremgår, hvordan oplysningerne er tilvejebragt", som der står i talepapiret.
Glidebane for tortur
"Hvis PET ikke kan få oplyst, om oplysninger skyldes tortur, hvordan kan ministeren så være så sikker? Hvis man ikke kan få et svar, så kan det jo ikke udelukkes, at der vitterligt er tale om torturoplysninger," mener Peter Vedel Kessing.
Som reglerne er, må PET ikke udlevere personfølsomme oplysninger til andre efterretningstjenester, "hvis den helt ekstraordinære situation skulle opstå, at der er grundlag for at antage", at oplysningerne "skal danne grundlag for anvendelse af tortur", som der står i ministerens talepapir. 
- Åbner det ikke en glidebane for udveksling af torturoplysninger?
"Man kan i hvert fald sige, at risikoen bliver stor. Og igen undrer jeg mig over, på hvilket grundlag ministeren kan være så sikker henset til de oplysninger, der fra bl.a. Amnesty og Human Rights Watch kommer om systematisk tortur i visse lande," siger Peter Vedel Kessing.
"Hvis man har indikationer på, at der kan være tale om torturoplysninger, så burde det være således, at PET lod være med at bruge oplysningerne, hvis man ikke ved spørgsmål med videre til den fremmede efterretningstjeneste kan udelukke, at de er fremkommet under tortur."
Det vil være i strid med såvel FN's Torturkonvention som Den Europæiske Menneskerettighedskonvention, hvis oplysninger, hvorom det kan "fastslås", at de skyldes anvendelsen af tortur, anvendes som bevis under en retssag. 
Det er der almindelig enighed om, og det synspunkt kan også findes i ministerens talepapir. Men som ministeren skynder sig at tilføje, så er der ikke nogen konvention, der forhindrer PET i at reagere på oplysninger, f.eks. ved at iværksætte en overvågning, selv om oplysningerne mistænkes for at være fremsat under tortur. PET er ikke en domstol, men derimod en administrativ myndighed.
Skyggeboksning i mørke
Efter Peter Vedel Kessings vurdering vil det også være konventionsstridigt, hvis torturoplysninger anvendes som grundlag for en bindende administrativ afgørelse, hvor oplysningerne har været anvendt med bevisværdi - som f.eks. en administrativ udvisning.
Også her er ministerens talepapir enig: Det må således "antages" også, at gælde for administrative udvisninger.
Anvendelse af torturoplysninger fra den syriske efterretningstjeneste kan ligge til grund for den administrative udvisning af to udlændinge af irakisk herkomst, som i dag er på tålt ophold i Danmark.
- Er det så ikke forkert, hvis det er tilfældet?
"Problemet i de her sager er, at oplysningerne ikke lægges frem. Vi støder hele tiden ind i, at vi ved det ikke, og at det derfor bliver hvis-hvis-hvis ...," lyder det fra Peter Vedel Kessing, der peger på behovet for et effektivt eksternt tilsyn med, om PET overholder reglerne. Et sådant eksternt tilsyn eksisterer ikke i dag.
"Det er en balancegang mellem retssikkerheden for den enkelte på den ene side og så et berettiget hensyn til at beskytte dels statens sikkerhed, dels PET's kilder og samarbejdspartnere på den anden side."
Peter Vedel Kessing vil ikke anvende ordet torturhæleri: 
"Nej, hæleri kræver jo, at man har været med på en eller anden måde. Og det er jo netop det, vi ikke kan få at vide i de her sager. Man skal vide mere, end man kan få at vide, for at bruge det ord."
- Men det får vi jo aldrig at vide?
"Netop derfor er der behov for en ekstern overvågning," siger Peter Vedel Kessing.

