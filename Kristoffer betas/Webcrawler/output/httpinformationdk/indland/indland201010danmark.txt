Danmark vidste, hvem Allawis morder var
Den danske ambassadør i Irak blev i juni 2005 sendt til den irakiske indenrigsminister med en officiel protest mod irakisk politis involvering i likvideringer, kidnapninger og overgreb på almindelige borgere. Det fremgår af en diplomatisk rapport, som Information er kommet i besiddelse af
De britiske styrker i Basra kom under beskydning, efter at to britiske soldater blev taget til fange af politifolk fra Al-Jameat politistationen i Basra i 2005. Politistationen var reelt kontrolleret af Mehdi-militsen. Ikke desto mindre overdrog den dansk-britiske styrke fanger til stationen.


 Nye oplysninger viser, at det danske Udenrigsministerium allerede i foråret 2005 vidste både, hvem der slog den irakiske fange Abbas Allawi ihjel, hvordan det foregik, og at hans død blot var en af utallige forbrydelser mod fanger og sagesløse civile, begået af det irakiske politi i Basra.
Kendskabet til overgrebene gjorde Danmark bekymret nok til at protestere officielt over for den irakiske regering, men ikke bekymret nok til at stoppe de danske styrkers medvirken til fangeoverdragelser.
En diplomatisk rapport, som Information er kommet i besiddelse af, viser, at det danske Udenrigsministerium allerede inden juni 2005 var alarmeret over omfattende overgreb, begået af Basras politistyrke. Ifølge rapporten var medlemmer af Basra Politi involveret i alt fra likvideringer og kidnapninger til korruption, trusler og overgreb på civilbefolkningen.
Det er første gang, det bliver dokumenteret, at det irakiske politis omfattende og systematiske fangemishandling var kendt og diskuteret af danske myndigheder på så højt niveau - og uden for det danske forsvar.
Ifølge Informations nye oplysninger møder den daværende danske ambassadør i Irak Torben Getterman og hans britiske kollega, charges d'affaires Tim Torlot, den 1. juni 2005 op på indenrigsminister Baqr Jabrs kontor i Bagdad for at aflevere en officiel protest over det irakiske politis overgreb.
Med sig har de bl.a. en britisk efterretningsrapport, der udpeger tre personer fra Basra Politis Department of Internal Affairs og Investigation Support Unit (ISU) som ansvarlige for en lang række overgreb, heriblandt mordet på den irakiske Abbas Allawi, der blev taget til fange den 10. april 2005 under en dansk-ledet operation i Al-Hartha, nord for Basra. Som Information tidligere på ugen har dokumenteret, blev Abbas Allawi udleveret til irakisk politi, hvorefter han blev tortureret og dræbt.
Ifølge den diplomatiske rapport skal hovedansvaret for torturen af Allawi og det efterfølgende mord lægges på en ISU-løjtnant ved navn Abbas Munis, der efterfølgende er blevet suspenderet sammen med to andre involverede politifolk.
Tæsket til døde
Ud over beviserne for det irakiske politis involvering i grove overgreb, medbringer de to diplomater medbringer også resultatet af en retsmedicinsk undersøgelse, som er gennemført i forbindelse med efterforskningen af Alawis død. Obduktionen »underbygger anklagen om, at Allawi blev tæsket til døde,« hedder i den diplomatiske rapport.
Hovedårsagen til Torben Gettermans og Tim Torlots besøg hos den irakiske indenrigsminister er ifølge rapporten, at Allawis død kun er toppen af isbjerget.
»Problemet er langt mere udbredt, end denne ene rapport indikerer,« siger den britiske diplomat til ministeren og understreger, at korrupte politifolks forbrydelser er noget, alle taler om i Basra.
De to diplomater udtrykker »alvorlig bekymring« over situationen i Basra, de taler om »talrige anklager om overgreb«, om et problem, der »ikke bare berører politiet og fangerne, men også den brede befolkning«, og de gør det klart, at anklagerne mod Basras politi omfatter både »likvideringer, kidnapninger, intimidering, bestikkelse, trusler mod dommere og ulovlige angreb på Basras borgere.«
Udlevering fortsætter
Den danske ambassadør og dermed det danske udenrigsministerium var altså på denne første junidag i 2005 helt på det rene med det irakiske politis synderegister. Alligevel blev de danske styrker ved med at deltage i udleveringer af fanger til de irakiske sikkerhedsstyrker.
Det viser de 391.832 lækkede irakiske krigslogs, som Information har haft eksklusiv adgang til. I en krigslog fra den 18. juli 2005 fremgår det f.eks., at en britisk deling fra Kings Royal Hussars i forbindelse med en danskleder operation tilbageholder en irakisk mand og en 13-14 årig dreng, som bagefter overdrages til det irakiske politi, der også deltager i operationen.
Det er mere end halvanden måned efter, at ambassadør Torben Getterman på den danske regerings vegne advarer den irakiske indenrigsminister om, at Danmark er alvorligt bekymret over politiets omfattende overgreb.
Information ville gerne have spurgt ambassadør Torben Getterman og hans britiske kollega om deres kendskab til irakisk fangemishandling og om, hvad der kom ud af den fælles henvendelse til den irakiske indenrigsminister. Men hverken den danske ambassadør, der nu er generalkonsul i Hong Kong eller den britiske charges d'affaires Tim Torlot, der nu er ambassadør i Yemen, har ønsket at udtale sig. Det samme gælder de danske og britiske udenrigsministerier.
Det danske Udenrigsministerium henviser til den kommende redegørelse om de 391.832 wikileaks-dokumenterne, mens det britiske Udenrigsministerium helt afviser at kommentere.
Berygtet politistation
Andre kilder bekræfter den diplomatiske rapports vurdering af Basra politis overgreb. F.eks. fortæller den prisbelønnede amerikanske journalist Stephen Grey i en artikel i tidsskriftet New Statesman, hvordan han allerede i foråret 2004 besøgte Al-Jameat politistationen i Basra. Det er den politistation, som dansk-britiske styrker senere udleverer Abbas Alawi til.
»Da jeg besøgte efterretningsafdelingen på Al-Jameat Police Station, fandt jeg fanger stive af frygt, bundet og kniplet med hovederne lænet mod en betonmur. På muren hang en plakat med den tidligere iranske ayatollah Khomeini.« Og det er netop et af hovedproblemerne med Al-Jameat stationen. De fleste rekrutter tilhører de shiamuslimske terrorgrupper Mehdi- og Badr-militserne, rapporterer Grey.
»Problemet er ikke, at Basra politi er infiltreret af ekstremister. Det er dem, der styrer politiet,« siger en britisk officer til New Statesman.
Et år senere står flere af stationens ansatte bag mordet på Abbas Alawi.
De 391.832 lækkede Irak-dokumenter bekræfter også, at der er store problemer med netop denne politistation. En krigslog fra den 10. juni 2005 beretter f.eks., hvordan ti politifolk fra Al-Jameat politistationens Afdeling for Interne Affærer sparker og tæsker civile irakere med bælter og geværremme. Irakernes forbrydelse er ifølge loggen, at de har drukket vin og muligvis forsøgt at stjæle bananer.
Tre måneder senere går det helt galt, da to medlemmer af de britiske specialstyrker bliver taget til fange på stationen, fordi de forsøger at afsløre korruption. Og samme år, kort før jul, får briterne i Basra nok af stationen, indtager den og befrier et stort antal torturerede fanger fra stationens kælder, hvorefter stationen bliver sprængt i luften.
I januar 2006 bliver Abbas Munis, Allawis formodede morder, arresteret sammen med 13 andre politifolk fra Basra. De anklages for involvering i bombeattentater, mord, kidnapninger m.m. Stort set samme anklager, som Torben Getterman den 1. juni året før præsenterede indenrigsminister Jabr for.


