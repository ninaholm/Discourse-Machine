Løkke varmer op til euro-afstemning
Statsminister Lars Løkke Rasmussen fastholder Foghs plan om at hidkalde danskerne til stemmeurnerne for at afgøre kronens fremtid inden efteråret 2011, hvor valgperioden slutter
Efter en arbejdsfrokost med EU-Kommissionens formand, José Manuel Barroso, i går meddelte statsminister Lars Løkke Rasmussen, at han ønsker en folkeafstemning om euroen inden næste folketingsvalg.


 Statsminister Lars Løkke Rasmussen (V) ønsker fortsat en dansk euro-afstemning inden næste folketingsvalg.
"Det er mit mål, for jeg ønsker, at Danmark skal være et fuldgyldigt medlem af EU," fortæller Løkke efter en arbejdsfrokost i Bruxelles med formanden for EU-Kommissionen, José Manuel Barroso.
Løkke sagde ellers for en måned siden, at folkeafstemningen først skulle finde sted, når "tiden er moden", da han talte til Folketinget for første gang efter sit jobskifte. Dermed lagde han luft til Fogh-regeringens planer om et opgør med Danmarks EU-forbehold "i denne valgpe	riode".
Men nu bladrer statsministeren åbenbart tilbage til sin forgængers drejebog. Alligevel fastholder han, at to klare forudsætninger skal være på plads inden en euroafstemning: På udebanen skal EU-kredsen manøvrere sin kuldsejlede Lissabon-traktat sikkert i havn. Og på hjemmebanen skal euro-tvivlerne i SF bakke helhjertet op om en bredt samlende håndfæstning om den fælles mønt. Det er dog endnu uklart, hvornår det sker, vurderer Løkke:
"Det er umuligt at sætte en deadline, men forhåbentligt kan det ske i denne valgperiode," lyder det.
'Det rene klums'
Socialdemokraterne vil derimod gerne sætte en dato på afstemningen, og den falder inden længe:
"Socialdemokraterne ønsker fortsat en afstemning om alle forbeholdene, og foråret 2010 vil være et godt tidspunkt for en dansk folkeafstemning," siger partiets Europaordfører Kim Mortensen.
Derfor opfordrer han Løkke til at indkalde partierne i Folketinget til forhandlinger om en dansk folkeafstemning. SF, der sidder med nøglen til euroafstemningen, lader sig overhovedet ikke begejstre over Løkkes melding fra Bruxelles:
"Jeg betragter det som det rene klums. Han render rundt og siger ting ud i den blå luft og kommer konstant med modsigende meldinger uden at foretage sig noget som helst," siger partiets EU-parlamentariker Margrete Auken. 


