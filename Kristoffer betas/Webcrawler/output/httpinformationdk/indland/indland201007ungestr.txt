Unge strømmer til naturvidenskab
De danske universiteter oplever en rekordstigning i antallet af unge, der vil læse et teknisk eller naturvidenskabeligt fag. Såvel stigende ledighed som stigende fokus på fagene i offentligheden er forklaringen. Minister og erhvervsliv jubler
Der har i de senere år været bedre og bedre historier om naturvidenskabelige gennembrud inden for f.eks. bio- og nanoteknologi, og det kan være en af forklaringerne på den større søgning til de naturvidenskabelige fag, mener rektor på Aarhus Universitet, Lauritz B. Holm-Nielsen.


 Flere unge end nogensinde før drømmer om en fremtid inden for naturvidenskab eller teknik. Med stigninger på mellem 20 og 71 pct. har hovedparten af landets universiteter i år oplevet et sandt boom i ansøgere til de tekniske og naturvidenskabelige fag. Det viser en gennemgang, Dagbladet Information har lavet af dette års ansøgertal.
»Det er fantastisk. Vi har set nogle år, hvor de naturvidenskabelige fag har været mindre attraktive blandt de unge. Den tendens ser ud til at være vendt nu,« siger Hanne Harmsen, der er vicedirektør for uddannelse på Københavns Universitet.
Lauritz B. Holm-Nielsen, der er rektor på Aarhus Universitet, er helt enig:
»Det er jo overhovedet ikke normalt, at det sker. Inden for OECD-landekredsen har det i årevis været et problem at få tilstrækkeligt mange til at søge ind på disse tekniske og naturvidenskabelige fag. Så det er meget glædeligt for hele landet, at vi ser den stigning.«
Stigende ledighed
Universiteterne oplever i år et generelt søgeboom også på de traditionelt mest populære uddannelser som medicin, psykologi og flere humanistiske fag. Men selv om stigningen i absolutte tal stadig er størst på de mest populære studieretninger, så tegner naturvidenskaberne sig procentvis for langt større stigninger end den generelle.
Forklaringerne på udviklingen kan være flere. I en årrække har både regering og erhvervsliv slået kraftigt på tromme for at få de unge til ikke kun at vælge humanistisk og samfundsvidenskabeligt, når de vælger uddannelsesretning. Men også en stigende ledighed kan være en del af forklaring, mener Finn Kjærsdam, der er rektor på Aalborg Universitet.
»Her i Nordjylland læser man mere 'til noget' - altså, man vælger i høj grad studieretning efter, hvilket job man kan få efter uddannelsen. Noget kunne tyde på, at samme nordjyske snusfornuft har bredt sig i resten af landet, i takt med at ledigheden er stigende,« siger han.
I Århus peger Lauritz B. Holm-Nielsen også på et meget aktivt samarbejde på det naturvidenskabelige område mellem universitetet, gymnasier og folkeuniversitetet.
»Og så har der i de senere år været bedre og bedre historier om naturvidenskabelige gennembrud - hvad enten det er bio- eller nanoteknologi eller andre områder. Der er også mange, der har lagt mærke til de mere tekniske områder som vindenergi, hvor Danmark er verdensførende. Mon ikke det smitter af?« siger  han.
Glad minister
Videnskabsminister Charlotte Sahl-Madsen (K) »er ikke blind for«, at en stigende ledighed spiller ind i de unges valg.
»Men uanset hvad forklaringen er, er der ingen tvivl om, at det er en meget positiv udvikling, der trækker samfundet i den rigtige retning. Det er netop de kompetencer, der er allermest brug for, hvis vi også i fremtiden skal skabe vækst og beskæftigelse,« siger hun.
Samme toner lyder fra erhvervslivet.
»Under højkonjunkturen manglede Danmark 3.000 ingeniører, og der er prognoser om stor fremtidig ingeniørmangel. Det er en kæmpe vækstbarriere, der betyder, at virksomhederne i Danmark mister opgaver eller outsourcer dem,« siger forskningschef i Dansk Industri, Charlotte Rønhof.
I Foreningen af Rådgivende Ingeniører peger adm. dir. Henrik Garver også på lige dele interesse og jobmuligheder som forklaringen på stigningen.
»Jeg tror også, at noget som Discovery Channel,  hvor de unge kan følge med i populærvidenskabeligt og teknisk stof, spiller ind. Og så er det jo sådan, at selv om vi har krisetid, så stiger ledigheden relativt mindre for folk med en teknisk eller naturvidenskabelig uddannelse.«
Også af en anden grund er der grund til at glæde sig over de unges ændrede studievalg: Det betyder formentlig, at optaget på universiteterne bliver større, end det ellers ville have været.
»Så mange flere ansøgere til naturvidenskaberne kunne ikke falde på et bedre tidspunkt - for her har vi også mere plads,« siger Hanne Harmsen fra Københavns Universitet.


