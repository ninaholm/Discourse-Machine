LA kommer asylbørn til undsætning
Børn skal ikke tilbringe mere end halvandet år på et dansk asylcenter, lyder det nu fra Liberal Alliance. Partiet lægger op til forhandlinger med regeringen, men afviser ikke oppositionen


 Børnefamiliers udsigt til en årelang tilværelse på danske asylcentre kan muligvis snart være fortid. Liberal Alliance vil nu stille som krav til regeringen og Dansk Folkeparti, at børnefamilier fremover højst må tilbringe halvandet år på de danske centre, før de kan flytte i egen bolig.
»De børn, der ikke kan sendes hjem, må maksimalt sidde i centrene i halvandet år. Og dem, der kan udvises, må vi sørge for at sende hurtigere hjem,« siger politisk ordfører Simon Emil Ammitzbøll (LA). Tidsgrænsen på halvandet år skyldes, at asylsager i gennemsnit tager 14 måneder at behandle. Derfor vil børnefamilier typisk inden halvandet år vide, om de kan blive i landet eller skal udvises, vurderer han.
Ifølge de nuværende regler kan børnefamilier fra Somalia, Iran, Irak og Kosovo, der har fået afslag på asyl, flytte fra asylcentrene, hvis de har boet der mere end tre år. Men reglerne gælder altså ikke børnefamilier fra andre lande. Det er Liberal Alliance nu parat til at ændre, hvis asylmyndighederne samtidig kan »skabe et større faktuelt overblik over familierne«:
»Vi skal være mere klare på, hvor mange familier det   drejer sig om, hvorfor er de her, og hvor de kommer fra? På den måde kan vi nemmere se, hvem der skal kunne flytte efter halvandet år, og hvilke børn, der kommer fra familier, som skal sendes hurtigere ud af landet,« siger Simon Emil Ammitzbøll.
Usikkerhed er usikkerhed
Hvis regeringen og Dansk Folkeparti slår hånden af Liberal Alliance, er partiet dog klar til at forhandle med oppositionen. Radikale, Venstre, SF, Socialdemokraterne og Enhedslisten er allerede samlet imod de nuværende regler og foreslår, at alle afviste børnefamilier skal kunne flytte i egen bolig og forsørge sig selv efter et halvt år.
»Når vi foreslår grænsen sat ved et halvt år, er det fordi Dansk Røde Kors siger, at voksne højst kan opholde sig der i et år. Så for børnefamilier mener vi seks måneder er det mest sikre, hvis vi ikke skal påføre børnene overlast,« siger Radikales leder, Margrethe Vestager: »Vi mener ikke problemet er sagsbehandlingstiden, men det at opholde sig så lang tid i et asylcenter med mange traumatiserede mennesker. For usikkerheden er den samme, hvad enten man sidder i et center eller ej. Usikkerhed er usikkerhed,« siger hun og tilføjer: »Men det er klart, at halvandet år er langt bedre end tingenes tilstand.«


