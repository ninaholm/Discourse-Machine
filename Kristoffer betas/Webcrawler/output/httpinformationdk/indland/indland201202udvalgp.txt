Udvalg: PET skal have tilsyn og egen lov
Et uafhængigt tilsyn på fem personer med adgang til alle oplysninger fra PET’s gemmer bliver borgernes garanti for, at reglerne overholdes. Men Wendler Pedersen-udvalget er delt i spørgsmålet om, hvor meget magt tilsynet skal have
Justitsminister Morten Bødskov (S) og forsvarsminister Nick Hækkerup (S) havde til ære for pressen arrangeret et såkaldt ’doorstep’, hvor journalister kunne stille spørgsmål. Men ud over at være tilfreds med et godt arbejde fra Wendler Pedersen-udvalget havde justitsministeren ingen konkrete udtalelser til pressen – andet end at betænkningen nu sendes i høring.


 Et uafhængigt tilsyn på fem personer får fremover mu-lighed for at gennemsøge alle PET’s gemmer og endda forlange skriftlige redegørelser fra tjenesten, hvis udvalget vil kontrollere, om reglerne følges.
Det er den største nyskabelse i det udspil, som Wendler Pedersen-udvalget i går afleverede til regeringen.
Udvalgets 16 medlemmer er efter 14 års mødevirksomhed enige om at etablere det uafhængige tilsyn som erstatning for det såkaldte Wamberg-udvalg.
Men man er ikke blevet enige om, hvor store muskler det nye tilsyn skal have. Mindretallet – inklusiv formanden, tidligere højesteretsdommer Wendler Pedersen – mener, at tilsynet skal have »en egentlig afgørelseskompetance«, således at tilsynet kunne give påbud og nedlægge forbud, som PET så skal rette sig efter.
Flertallet – for det meste embedsmænd fra ministeri-erne – mener derimod, at tilsynet kun skal kunne afgive udtalelser over for PET. Alt andet vil svække justitsministerens endelige ansvar over for Folketinget, mener embedsmændene.
Professor Jørn Vestergaard fra Københavns Universitet hilser tilsynet velkomment: »Den måde, som tilsynet er skruet sammen på, svarer til, hvad der har været efterlyst i mange år,« siger han til Information.
Han lægger bl.a. vægt på, at tilsynet selv skal ansætte sit sekretariat, og at det ikke længere er PET, der har den opgave.
Også chefjurist Jacob Mchangama fra Cepos ser betænkningens forslag om et tilsyn som »en væsentlig forbedring«.
»Tilsynet får en bred kom-petance, men det kræver, at de kompetancer udnyttes, og at man ikke nødvendigvis tager PET’s forklaring for gode varer,« siger han.
Tilsynet indgår i en helt ny lov for PET, som Wendler Pedersen-udvalget har fremlagt forslag til. Loven vil bl.a. stadfæste, at tjenesten ikke må behandle oplysninger om borgere, der alene udfører lovlig politisk virksomhed. For første gang bliver princippet fra den omstridte regeringserklæring fra september 1968 nu lovfæstet, og alene det vurderer Jacob Mchangama som »en væsentlig forbedring«.
En anden nyskabelse er ifølge betænkningen, at persondatalovens beskyttelse af borgerne »så vidt muligt« kommer til at gælde for PET’s behandling af person-oplysninger.
Ordskifte
Det nye uafhængige tilsyn skal udføre legalitetskon-trol, altså påse, at den nye lov overholdes ved efterfølgende kontroller. Men til forskel fra Wamberg-udvalget bliver det nye tilsyn ikke på forhånd orienteret om, hvem PET – med en sproglig nyskabelse i forhold til det utidssvarende ord registrerede – behandler oplysninger om.
Derfor understreger Jacob Mchangama vigtigheden af, at det nye tilsyn får tilført tilstrækkelig med sekretariats- og it-bistand.
Ifølge Wendler Pedersen-udvalgets forslag til PET-lov åbnes der op for, at borgerne kan få en slags indirekte indsigt i, om PET ulovligt behandler oplysninger om dem. Tilsynet skal nemlig svare borgerne, hvis de henvender sig med dette spørgsmål.
Men af svaret må alene fremgå, at der ikke uberetti-get behandles oplysninger om dem. Tilsynet må såle-des ikke røbe, om der tidli-gere har været behandling af oplysninger på et ubrettiget grundlag, eller om PET på et berettiget grundlag behandler oplysninger.
Indsigt i fortiden
Wendler Pedersen-udvalget har heller ikke kunnet blive enige om en fælles holdning til, om borgere, der under Den Kolde Krig har været registrerede af PET, kan få indsigt i deres egne sager, fordi de nu er forældede. Lidt overraskende vælger de 16 udvalgsmedlemmer ikke at sætte navn på de forskellige synspunkter: »Udvalget har valgt at lægge problemstillingen frem uden angivelse af af de enkeltes udvalgsmedlemmers stillingtagen.«
I det kommissorium, som Wendler Pedersen-udvalget har arbejdet efter siden 1998, hvor udvalget blev nedsat, hedder det, »at der kan være behov for en særlig hurtig afklaring« på dette spørgsmål.
Ifølge betænkningen har PET fortsat 1.190 personsa-ger fra Den Kolde Krig, som ikke er destrueret.

