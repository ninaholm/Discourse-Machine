S og R: Grænsen for at skære i overførselsindkomster er nået
Skatteaftalen afliver ikke den danske model, siger Socialdemokraterne og Radikale. Men partierne erkender, at grænsen for regulering af overførselsindkomsterne nu er nået


 Socialdemokraterne og Radikale Venstre erkender, at man med skatteaftalen har nået grænsen for, hvor meget man kan regulere overførselsindkomsterne, hvis den danske flexicuritymodel skal bestå.
»Når vi går ind og afdæmper reguleringen af overførselsindkomsterne, går vi ind og rører ved indkomstsikkerheden. Det er klart, at det skal vi virkelig være påpasselige med at gøre. Der er grænser for, hvor meget vi kan gøre det, og jeg mener, grænsen er nået,« siger arbejdsmarkedsordfører Nadeem Farooq (R).
Socialdemokraternes finansordfører, John Dyrby Paulsen, er enig:
»Vi har nået grænsen for, hvor langt ned man kan komme i udviklingen af overførselsindkomster. Vi skal under ingen omstændigheder under prisudviklingen, for det vil være meget skævt, og det vil vi ikke acceptere,« siger han.
Der er dog ikke tale om, at skatteaftalen truer flexicuritymodellen. Derimod fornyes modellen med skatteaftalen, mener Nadeem Farooq.
»Den danske model er rigtig god, men den har også nogle systemfejl, vi skal rette på. Det gør vi med skatteaftalen. Men vi er ikke ved at aflive den, for det har aldrig været meningen, man ikke kunne ændre i de enkelte dele. Hvis vi ikke gør det, vil den langsomt dø.«
Det rene vrøvl
Som Information skrev i går, viser en opgørelse fra Økonomi- og Indenrigsministeriet, at der som følge af skatteaftalen bliver større forskel på løn og dagpenge.
Det skyldes det højere beskæftigelsesfradrag, den højere topskattegrænse og reguleringen af overførselsindkomsterne, som tilsammen øger forskellen i indkomst for lønmodtagere og arbejdsløse. Beregningerne er lavet på baggrund af regeringens udspil, men den endelige aftale indeholder de samme elementer.
John Dyrby Paulsen mener ikke, flexicuritymodellen på den baggrund er truet.
»Vi rører ikke ved sikkerhedsnettet for arbejdsløses indkomst. Overførselsindkomsterne kommer fra 2016 til at stige lidt mere end prisudviklingen. Så at sige, at det er med til at underminere den danske model, er det rene vrøvl,« siger han og tilføjer:
»Jeg er uenig i, at det, at vi giver noget mere til dem, der er i arbejde, er med til at udhule flexicuritymodellen. Det er rigtigt, at dem, der er i arbejde, får ekstra ud af skattereformen, men vi tager ikke fra overførselsindkomsterne. Så det er ikke med til at true flexicurity-modellen, tværtimod er det stadig det bærende element i den danske model.«
Når forskellen mellem at være i job og på dagpenge øges, vil det ifølge analysechef i centrum-venstre tænketanken Cevea Jens Jonatan Steen betyde, at lønmodtagerne vil kræve mere jobsikkerhed ved de kommende overenskomstforhandlinger.
Nadeem Farooq mener ikke, det nødvendigvis presser den danske model.
»Jeg er ikke enig i præmissen om, at reformen har så vidtrækkende karakter, at det vil skabe bastante krav om mere jobsikkerhed og mere sikre ansættelsesvilkår. Men det er klart, at hvis vi fortsætter den her vej, vil lønmodtagerne begynde at skrue op for kravene til jobsikkerhed,« siger han.
John Dyrby Paulsen vil ikke afvise, at skatteaftalen betyder, at lønmodtagerne vil kræve øget jobsikkerhed ved overenskomstforhandlingerne.
»Men det er op til arbejdsmarkedets parter, hvad der skal på bordet. Hvis lønmodtagerne mener, jobsikkerheden skal være større, må de tage det op til forhandlingerne,« siger han.
I Enhedslisten mener arbejdsmarkedsordfører Christian Juhl modsat, at skatteaftalen kan være med til at presse den danske model, fordi dagpengesystemet bliver udhulet, når skellet mellem løn og dagpenge bliver større. Men det er ikke den største trussel mod modellen.
»Det afgørende for en arbejdsløs er ikke, om der er stor eller lille forskel på at få løn og være arbejdsløs. Det, der virkelig presser modellen, er forringelserne af dagpengene, hvor man har halveret dagpengeperioden og fordoblet genoptjeningsperioden,« siger han.
Uanstændigt
Hvis man derfor vil styrke flexicuritymodellen, skal man kassere de dagpengeforringelser, der blev vedtaget i 2010, mener Christian Juhl.
»Vi skal lade være med at tage penge fra dem, der er mest udsat. Det er simpelthen uanstændigt. Vi skal gøre det sådan, at folk ikke føler sig utrygge. Med det udgangspunkt, at folk ikke selv er skyld i, at de er arbejdsløse.«
Christian Juhl mener samtidig, grænsen for den mindre regulering af overførselsindkomsterne »for længst er nået«.
»Dagpenge bør følge lønudviklingen. Det er også derfor, der er så mange unge, der vender ryggen til a-kasserne. Men jeg erkender, det er dyrt, så det er ikke noget, vi gør i ét hug. Men vi burde tilstræbe det,« siger han.

