Retssikkerhed er byer i Rusland
Moskva, Sankt Petersborg, Nizjnyj Novgorod, Irkutsk, Omsk, Tver, Pskov, Lipetsk, Arkhangelsk, Voronezj er blot nogle af de mange russiske byer, hvor der i disse dage står enlige demonstranter, som hurtigt bliver taget med af politiet og bliver kortvarigt tilbageholdt,  inden de bliver løsladt igen... 


 Moskva, Sankt Petersborg, Nizjnyj Novgorod, Irkutsk, Omsk, Tver, Pskov, Lipetsk, Arkhangelsk, Voronezj er blot nogle af de mange russiske byer, hvor der i disse dage står enlige demonstranter, som hurtigt bliver taget med af politiet og bliver kortvarigt tilbageholdt,  inden de bliver løsladt igen. Så snart de er fjernet af politiet, dukker der en ny demonstrant op.
De protesterer imod den absurde situation, der begyndte nytårsaften, og som viser, hvor elendigt det står til med demokrati, forsamlingsfrihed, ytringsfrihed og retssikkerhed i Rusland. Nytårsaften havde myndighederne selv tilladt demonstrationen i Moskva til forsvar for forsamlingsfriheden. At den afholdtes den 31. i måneden, var en henvisning til paragraf 31 i forfatningen, der garanterer de russiske borgere forsamlingsfrihed. Alligevel slog politiet hårdt ned på demonstrationen. 50 blev arresteret i Moskva. 60 i Sankt Petersborg. Blandt de arresterede var fem prominente oppositionsledere, som fik mellem fem og 15 dages fængsel. De fleste er sluppet ud, men tilbage sidder lederen af bevægelsen Solidaritet, tidligere vicepremierminister Boris Nemtsov, som Informations læsere havde mulighed for at stifte bekendtskab med i et interview i december. Han bliver først løsladt den 15. januar.
Det er en skandale og en skamplet på Rusland, at myndighederne er så bange for kritik og opposition, at de griber til så primitive midler. Der er nemlig ingen tvivl om, at arrestationerne af oppositionslederne er ment som  advarsel og afskrækkelse op til parlamentsvalget i år og, hvad der er langt vigtigere i Rusland, præsidentvalget i 2012.
Meningen er tydeligvis, at den opposition, som ikke er under Kremls og Putins kontrol, skal skræmmes væk fra valgene, og så beslutter Putin og Medvedev ellers, hvem af de to, der skal styre i Moskva, Sankt Petersborg, Nizjnyj Novgorod, Irkutsk, Omsk, Tver, Pskov, Lipetsk, Arkhangelsk, Voronezj ...

