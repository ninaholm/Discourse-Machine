Ingen kvinder er vise nok til at blive vismænd
I december blev endnu en mandlig vismand udnævnt. Af et svar fra Lene Espersen fremgår det, at manglen på kvinder i Det Økonomiske Råd skyldes, at ingen kvindelige økonomer er gode nok til at være vismænd. SF mener, det er 'usandsynligt', og partiet kræver dokumentation fra ministeren


Kun én kvinde har siden 1962 fået lov til at tage plads blandt de høje herrer i Det Økonomiske Råd, nemlig professor Nina Smith. I december blev endnu en mand, Claus Thustrup Kreiner, der er professor i økonomi ved Københavns Universitet, udnævnt som ny vismand som erstatning for professor Peter Birch Sørensen, der for nylig er trådt af som vismand.Ifølge et nyt svar fra økonomi- og erhvervsminister Lene Espersen til ligestillingsordfører Pernille Vigsø Bagge (SF) skyldes udnævnelsen af den nye mandlige vismand, at der fortsat ikke findes nogen kvindelige økonomer, der er gode nok til posten.I svaret står der således, at »der på nuværende tidspunkt ikke er kvinder, der besidder de brede faglige kompetencer, der er nødvendige for at supplere formandskabet inden for områderne offentlig økonomi og økonomisk politik.«UsandsynligtIfølge Pernille Vigsø Bagge er det dog »usandsynligt«, at der ikke findes en kvindelig økonomiprofessor, der har de nødvendige kvalifikationer.»Størstedelen af de økonomistuderende har i mange år været kvinder, og i det private erhvervsliv sidder der flere kvinder på økonomiske topposter, så jeg har svært ved at tro, at ingen af dem er gode nok. Vi har så stor en kvindelig talentmasse. Det er utroligt, at de ikke kan få lov at komme ind i Det Økonomiske Råd,« siger hun.Det er de siddende vismænd, der udpeger nye medlemmer af rådet, og det er ifølge Lene Espersens svar »en praksis, der er vigtig at fastholde af hensyn til formandskabets uafhængighed.«Pernille Vigsø Bagge er enig i, at rådet selv skal kunne indstille medlemmer, men hun kræver, at Lene Espersen går ind i sagen og dokumenterer, at rådet har forsøgt at undersøge mulighederne for en kvindelig vismand.»Det er for let at sige, at der ikke er nogen, der er kvalificerede. Jeg vil vide, hvad rådet har gjort for at komme uligheden til livs i udnævnelsen af den nye vismand. Har de overhovedet haft kvinder i betragtning? Jeg kan godt foranlediges til at tro, at man bevidst ikke udnytter kvindernes potentiale på grund af vanetænkning og indgroede traditioner,« siger hun og fortsætter:»Lene Espersen gør sig selv til talsmand for, at kvinder skal til tops på de mandsdominerede områder, og så må hun også gøre noget for det.«I svaret fra Lene Espersen lyder det blot, at »det forhåbentligt er en situation, der vil ændre sig, når det med tiden slår igennem, at flere kvinder i dag læser økonomi på universitetet.«LigestillingslovIfølge ligestillingsloven skal »personer af begge køn indstilles til poster i offentlige råd og nævn«, men Lene Espersen oplyser, at »Økonomi- og Erhvervsministeriet har vurderet, at der foreligger en saglig grund, der medfører, at en organisation eller myndighed kan fravige ligestillingslovens krav om at indstille både en mand og en kvinde.«Pernille Vigsø Bagge mener dog, at tankerne bag ligestillingsloven ikke er fulgt.»Nu venter jeg på dokumentation fra ministeren på forløbet, og så må vi herefter se på, om loven skal strammes, så dens intentioner med kan blive fulgt.«
