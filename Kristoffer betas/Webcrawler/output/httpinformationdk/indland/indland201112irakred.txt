Irak-redegørelse standset
Regeringen har bedt forsvaret indstille arbejdet med at  redegøre for Danmarks fangepraksis i Irak, indtil en uvildig undersøgelseskommission er nedsat. Venstre og Enhedslisten er positive, men advarer mod at trække afklaringen i langdrag
Forsvarsminister Nick Hækkerup (S) har bedt både sit ministerium og forsvaret indstille arbejdet med en længe ventet redegørelse, der skal klarlægge Danmarks fangepraksis i Irak.


 Netop som forsvarets Irak Taskforce var ved at lægge sidste hånd på den omfattende redegørelse for dansk fangepolitik i Irak, som tidligere forsvarsminister Gitte Lillelund Bech (V) satte i gang for over et år siden, har Forsvarskommandoen fået kontraordre. Forsvarsminister Nick Hækkerup (S) har bedt både sit ministerium og forsvaret indstille arbejdet med redegørelsen, der har været undervejs siden oktober 2010.
Begrundelsen er, at regeringen »afventer formuleringen af kommissoriet for den kommissionsundersøgelse af Danmarks krigsførelse, som indgår i regeringsgrundlaget«, oplyser presseofficer i Forsvarskommandoen Jacob Østerbye.
Uvildig undersøgelse
Irak-redegørelsen blev bestilt, efter Information i efteråret 2010 havde dokumenteret, hvordan de danske myndigheder under Irak-krigen udleverede fanger til irakisk politi, selv om den daværende regering var bekendt med risikoen for tortur.
Om Hækkerups beslutning betyder, at den kommende undersøgelseskommission skal overtage arbejdet med at kortlægge Danmarks fangepraksis i Irak, er uklart.
I Forsvarsministeriet henviser man til Justitsministeriet, som står for at udarbejde kommissoriet. Men her vil pressechef Emil Melchior kun oplyse, at »kommissoriet er under overvejelse«.
På Christiansborg er Enhedslisten forsvarsordfører, Nikolaj Villumsen, overrasket over regeringens beslutning: »Det er meget positivt, at arbejdet bliver flyttet, hvis det betyder, at vi nu får en uvildig undersøgelse af Danmarks fangepolitik i Irak i stedet for den interne undersøgelse, som forsvaret var i gang med,« siger han.
Tidligere forsvarsminister Gitte Lillelund Bech er heller ikke blevet konsulteret om beslutningen.
»Det er ikke noget, vi er blevet orienteret om i forsvarsforligskredsen,« siger hun: »Men da jeg i sin tid bestilte redegørelsen, var det jo for at få afklaret, om der kunne være tvivl om, hvorvidt Danmark har overholdt folkeretten. For det skal vi. Og hvis der er tvivl om det, så skal vi da have det undersøgt.«
Lektor Peter Viggo Jakobsen fra Forsvarsakademiet har fulgt den danske krigsdeltagelse tæt. Og han mener, der kan være store fordele ved at lade undersøgelseskommissionen overtage opgaven med at kortlægge dansk fangepolitik i Irak.
»Det kan være meget fornuftigt, både med hensyn til ressourceforbrug, og så er det også en fordel, at undersøgelsen bliver mere uvildig, når den foretages af en undersøgelseskommission i stedet for forsvarets egne myndigheder,« siger han.
Advarer mod syltekrukke
Både Enhedslisten og Venstre er bekymret over, om suspenderingen af forsvarets arbejde vil betyde, at afklaringen af den danske fangepolitik kommer til at trække endnu mere ud.
»Jeg havde jo regnet med, at redegørelsen ville blive klar i indeværende Folketingssamling,« siger Gitte Lillelund: »Og nu kommer der måske til at gå både fire og fem år, inden vi får svar,« siger hun.
Nikolaj Villumsen understreger også behovet for en afklaring: »Vi har stillet bunkevis af spørgsmål, som vi ikke har fået svar på med henvisning til den igangværende redegørelse. Og vi kan altså ikke vente i årevis på at få svar.«
Et af de spørgsmål, Enhedslisten endnu ikke har fået svar på, drejer sig om 53 irakiske fangers skæbne og er stillet for mere end to år siden.
Enhedslisten vil derfor kalde forsvarsminister Nick Hækkerup i samråd om sagen.
Også Peter Viggo Jakobsen understreger risikoen for, at kommissionsundersøgelsen trækker ud.
»Undersøgelseskommissionens opgave er i forvejen omfattende — og jo mere kompleks den bliver, jo længere tid tager det, før arbejdet er færdigt,« siger han.

