’Vi har fået et frikvarter mere, det er godt’
Ét år er gået, siden skolereformen trådte i kraft på landets folkeskoler, og Information er vendt tilbage til Ålholm Skole i Valby for at gøre status. Eleverne i 9.b er stadig trætte af de lange skoledage, mens lærere og skoleleder har indset, at man ikke kan gennemføre alle dele af skolereformen på en gang
9.b på Ålholm Skole i Valby har nu gået i skole et år med folkeskolereformen. De er stadig ret vilde med at holde frikvarter. Fotos: Thomas Nielsen/100HEADS


 Seks elever i 9.b på Ålholm Skole i Valby står ved tavlen og er i fuld gang med at opføre et rollespil over deres egen nyfortolkning af eventyret Agnete og Havmanden. Klassen har dansk og arbejder med romantikken.
Informations fotograf har fået lov til at tage billeder af elev-erne, mens de opfører rollespillet.
»Vil du ikke have et billede, hvor vi ser helt trætte ud?« spørger Frederik Michelsen, der er elev i 9.b.
»Ja, for vi har nemlig først fri kvart i fire!« siger hans sidekammerat Julius Fabricius.
Det er lidt over et halvt år siden, at Information sidst besøgte klassen på Ålholm Skole, der nu er blevet til 9.b. Dengang var eleverne trætte af de lange skoledage, og det er tilsyneladende stadig dét, der fylder hos eleverne.
»Altså på vores allerførste rigtige skoledag i år havde vi først fri klokken halv fire. Vi er helt drænede for energi bagefter,« siger Frederik Michelsen.
Som en del af reformen har landets folkeskoler det seneste år arbejdet med at implementere klarere målstyring, understøttende undervisning, mere motion og obligatorisk lektiehjælp i skoleugen. På Ålholm Skole har skoleleder Michael Olesen droppet ambitionerne om at nå det hele på en gang.
»Der var alt for mange bolde i luften, så vi blev enige om, at nu er der bare nogle bolde, der må lande og så hoppe lidt rundt for sig selv, mens vi griber nogle af dem, og så tager vi os kun af det,« fortæller Michael Olesen.
Det har betydet, at de forskellige elementer af skolereformen kun så småt er begyndt at blive en del af elevernes hverdag. Det første, lærerne gik i gang med sidste år, var mere motion i hverdagen.
Det har ifølge Michael Olesen været en succes.
»Vi havde konsulenter ude, der holdt foredrag, og vi havde eftermiddage, hvor vi lavede øvelser, så der kom godt gang i bevægelsesdelen. Man har kunnet mærke et helt andet liv på skolen. Engang var det kun i frikvarteret, at der var larm i aulaen, men nu kan der sagtens være det midt i en time, fordi en lærer er i gang med et orienteringsløb eller sådan noget,« siger Michael Olesen.

Et frikvarter mere
I 9.b’s klasselokale har alle eleverne opført deres rollespil ved tavlen. Nu får de besked på at gå ud i nye grupper for at diskutere eventyret »Klods-Hans«, som de har læst til i dag.
»Må vi så ikke få frikvarter?« er der en af eleverne, der spørger.
»Nej, I har overhovedet ikke frikvarter endnu,« siger Katia Thorning, der er klasselærer i 9.b.
Grupperne får lov til at gå ud i den store aula, der, på nær et par små børn fra indskolingen, er helt tom. I 9.b er der ikke mange af eleverne, der oplever, at de rører sig 45 minutter om dagen, som skolereformen lægger op til.
»Der skulle være noget med bevægelse, men det bliver sådan noget mærkeligt noget med, at vi går en tur rundt i aulaen en gang imellem,« fortæller Frederik Michelsen.
Ifølge klasselærer Katia Thorning, er lærerne begyndt at tænke bevægelse ind i alle timerne. Men det er nogle gange en udfordring med mange elever i klassen og et stort pensum. »Jeg prøver at lave nogle ting med eleverne, så de får pulsen op og strukket benene. For eksempel i dag, hvor de lavede rollespil ved tavlen. Men man skulle have sat flere lærerkræfter ind, da man besluttede sig for alle de nye krav,« siger Katia Thorning.
Mirjeta Salihi sidder over for sin veninde Helene Rosenquist i aulaen med danskbogen slået op. De er gået i gang med at svare på spørgsmålene til eventyret om »Klods-Hans«. I går havde klassen idræt for første gang efter sommerferien, men ellers har der heller ikke, ifølge Mirjeta Salihi, været meget bevægelse i løbet af deres første skoleuge.
»Jeg synes ikke, at vi bevæger os mere, end vi plejer. Vi sidder på vores røv hele dagen,« siger hun.
– Er der kommet noget godt ud af skolereformen?
»Vi har fået et ekstra frikvarter klokken to,« siger Helene, og Mirjeta Salihi nikker bekræftende:
»Ja, det er godt, at vi har fået et frikvarter mere.«
Næste skridt: Lektiecafé
En af de nye ting, som Ålholm Skole skal til at implementere i det nye skoleår, er lektiecafé. Helene Rosenquist glæder sig til, at hun skal lave alle sine lektier på skolen.
»Jeg er rigtig glad for det, for jeg gider ikke at lave mine lektier derhjemme. Nu kan det være, at jeg rent faktisk får lavet mine ting,« siger hun.
Ifølge Michael Olesen har lektiecafeen været et af de områder, som skolen har valgt at vente lidt med at få ordentlig styr på. Men nu, hvor lektiecafeen er blevet obligatorisk, går skolens ledelse og lærere i gang med at se, hvordan de kan løse opgaven.
»Lektiecafeen var én af de ting, vi sagde, at vi måtte skyde til hjørne, og så kigge på, når vi fik tid til det. Men det er blevet mere aktuelt nu, så det skal vi til at eksperimentere med,« siger Michael Olesen. Oliver Axelsen, Peter Møller Nielsen og Aske Sigurdson sidder ved et andet bord i den tomme aula. De er ligesom deres klassekammerat positive over for lektiecafeen, men også en lille smule bekymrede.
»Lektiecafeen er fin, men det kræver, at vi har lektier for. Vi gider ikke at straffes for at have lavet lektierne i forvejen,« siger Aske Sigurdson.
– Synes I, at der er kommet noget godt ud af reformen?
»Det er godt, at der er kommet et ekstra frikvarter,« siger Oliver Axelsen.
Lidt væk fra drengene er tre af klassens piger færdige med at svare på spørgsmålene til »Klods-Hans«. I morgen skal de i den første obligatoriske lektiecafé.
»Lektiecafeen bliver fin nok, for så skal vi ikke lave lektier hjemmefra. Men lektiecafeen er mandag og fredag. Hvad så hvis vi får lektier for fra tirsdag til onsdag?« spørger den ene, Hannah Lindenblatt.
I samme øjeblik ringer klokken ud til dagens første frikvarter. Eleverne skynder sig at løbe mod skolegården. Augustsolen skinner på legepladsen. Seks elever fra 9.b griber en bold og går i gang med et spil basket. 9.b har seks timer tilbage af deres skoledag, men de har heldigvis et frikvarter igen kl. 14.

