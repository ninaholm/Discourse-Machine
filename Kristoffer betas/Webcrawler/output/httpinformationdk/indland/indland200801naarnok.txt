Når nok er nok er nok
En dygtig strateg, men også en magtpolitiker i sine følelsers vold. Gitte Seeberg får blandede skudsmål, men der står respekt om kvinden, der i går forlod Ny Alliance. Nok var endnu en gang nok
Gitte Seeberg sagde i går farvel og tak til Ny Alliance og dermed også de to andre medstiftere af partiet, Anders Samuelsen og Naser Khader.


 "Vil vi følge Dansk Folkeparti, eller vil vi vende ansigtet udad og tage udfordringen fra globaliseringen op? Det er et af den slags valg, som ikke har nogen mellemproportional. Man kan ikke begge dele."
Sådan lød det fra den konservative Gitte Seeberg i marts 2006, hvor Muhammedkrisen var på sit højeste. Danmark var - ikke mindst set fra Seebergs plads i EU-parlamentet - ugleset. Men det samme var hendes eget angreb på Dansk Folkeparti. For selv om Seeberg sagde, hvad mange konservative mente, så bar hun ved til det bål, som længe havde truet med at brænde broen mellem K og DF.
Godt et år senere vælger Gitte Seeberg at tage konsekvensen. Hun forlader sit gamle parti og stifter sammen med de to frafaldne radikale Anders Samuelsen og Naser Khader Ny Alliance. I den tætpakkede Fællessal på Christiansborg viser Seeberg sin udtalte mediebevidsthed, da hun om årsagen til sit brud forklarer:
"Nok er nok."
Tiden er inde til at gøre sig fri af seks års samarbejde med Pia Kjærsgaard og DF:
"Vi burde have lagt afstand til dem for længe siden. Den, der tier, samtykker," sagde Seeberg på pressemødet.
Svært at leve med
Og igen i går var nok altså nok. Gitte Seeberg forlod Ny Alliance, og begrundelsen var den samme: Med sidste uges beslutning om at gå sammen med VKO om asylpolitikken havde NA reelt meldt sig ind i den blå blok.
"Det, vi står over for nu, er, at vi vil være afhængige af, at Pia Kjærsgaard siger ja til de asylforslag, som Ny Alliance er ved at fremlægge. Det synes jeg, det er meget svært at leve med," sagde en tydelig berørt Gitte Seeberg. 
Beslutningen var truffet dagen forinden, men havde været længe undervejs. Seebergs modvilje mod DF tabte til Samuelsens og Khaders vilje til at få indflydelse - sammen med VK og O: 
"Det betyder så meget for mig, at jeg ikke føler, at det vil være rigtigt at være en del af partiet længere," lød det fra Gitte Seeberg. 
Og netop følelser er et ord, der går igen, når man taler med de politiske kollegaer på Christiansborg. 
"Gitte mærker efter i maven, om hun kan leve med tingene. Hun er følelsesladet, og det er meget positivt i politik, hvor mange gemmer sig bag facaden og lader det rationelle styre," siger Seebergs tidligere partifælle Henriette Kjær (K).
I 1994 blev de to valgt ind i Folketinget, hvor de sammen med Lene Espersen fik tilnavnet 'Kylle, Pylle og Rylle', eller slet og ret 'Engells piger'. Den daværende K-leder med fornavnet Hans havde god gavn af de unge, blonde og stræbsomme kvinder, der gjorde sig godt på skærmen.
Kylle og magten
Seeberg og Kjær blev tætte - et venskab, der dog siden er 'vandet lidt ud', som Henriette Kjær i dag udtrykker det. Og imens Kjær selv havde kæmpet sig op i de konservative ungdomsrækker, var det en politisk uprøvet jurist i form af Gitte Seeberg, der skabte et 'frisk pust' i gruppen, som Henriette Kjær formulerer det.
"Men også en stærk og selvstændig kvinde med ambitioner - hun gik efter de gode poster."
Ifølge den tidligere veninde er Gitte Seeberg behagelig at samarbejde med, men hun står også fast på sit:
"Hun er bestemt ikke konfrontationsangst. Måske ser hun indimellem tingene lidt for sort/hvidt," siger Henriette Kjær og tilføjer:
"Når Gitte ikke fik ret, blev hun temmelig fortørnet."
Andre betegner Seeberg som en dygtig strateg med en høj troværdighed - lidt a la Connie Hedegaard. Men uanset hvor man vender sig hen, er karakteristikken af Gitte Seebergs mod på en konfrontation ikke til at tage fejl af. 
"Folk, der ikke kan hjælpe hende med at nå sine mål, kan hun ikke bruge til noget," som en kilde udtrykker det.
Og i 2004, tre år efter at VK-regeringen trådte til, stod det klart, at den nye K-formand, Bendt Bendtsen, ikke ville hjælpe Gitte Seeberg til en ministerpost. Analysen var, at nok kunne hun sælge budskaberne i pressen, men det kneb med grebet om substansen. 
Det fik Seeberg til at stille op til Europa-Parlamentet, hvor hun også satte værdipolitikken på dagsordenen. Blandt andet gennem sin kamp for miljøet og ikke mindst for dyrevelfærden, hvor selv DF's ordfører Christian H. Hansen må anerkende Seebergs arbejde:
"Jeg har bemærket, at der har været gjort en indsats i EU-regi, og det er godt," siger han.
Drastisk kursskifte
I går erkendte Gitte Seeberg så selv, at dette meget vel kan blive hendes sidste valgperiode i dansk politik. Det samme kan være tilfældet for en anden frafalden konservativ, Pia Christmas Møller, som godt forstår Seebergs farvel til Ny Alliance, der som nævnt valgte ikke at stemme for den asylvedtagelse, som Christmas-Møller stod bag.
"Hun lægger engagement og arbejde i det, hun foretager sig. Derfor overrasker det mig ikke det mindste, at sådan en som Gitte selvfølgelig ikke bare ser passivt til, mens alliancen foretager et drastisk kursskifte," siger den tidligere partifælle.
Seebergs exit fik i går såvel Fredensborgs viceborgmester som partiets storkøbenhavnske kredsformand til at følge trop og forlade NA. Sidstnævnte spår, at mange andre vil følge i kølvandet, men hvad siger partiets landsformand?
"Jeg er ikke spåmand, men jeg er ked af det," siger Leif Mikkelsen, som respekterer Seebergs beslutning:
"Jeg skulle være den sidste til at fordømme, at nogen beslutter, at de ikke vil være her længere," siger Mikkelsen, der selv forlod Venstre til fordel for Ny Alliance.


