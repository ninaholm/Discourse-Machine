Rektorer vender sig mod 'statsfinansieret hjerneflugt'
Selv om kun halvdelen af de danske udenlandsstuderende kommer hjem, gør politikerne alt for at gøre det nemt og billigt at komme til udlandet og læse. 'Statsfinansieret hjerneflugt' kalder universitetsrektorerne praksis.


Regeringen arbejder målrettet på at gøre det lettere for danskere at studere i udlandet. Senest har man gjort det muligt at få finansieret sin udenlandske uddannelse med danske skattekroner, da man fra i år kan tage det såkaldte taxametertilskud med til udlandet.En ny undersøgelse fra SU-Styrelsen viser imidlertid, at næsten halvdelen af de danskere, der læser en hel uddannelse i udlandet, ikke er vendt tilbage til Danmark to år efter deres uddannelse er afsluttet.StatsfinansieretDet får formand for Rektorkollegiet og rektor på Syddansk Universitet, Jens Oddershede, til at kalde den nye ordning for "statsfinansieret hjerneflugt"."Jeg kan ikke begribe, at Folketinget støtter en lov, som trækker god arbejdskraft ud af landet," siger Jens Oddershede og tilføjer:"Det er ren Ebberød Bank. Vi betaler for noget, vi ikke får noget ud af - noget, der underminerer grundlaget for vores eksistens."Han vurderer, at problemet vil blive større fremover."Når man kan få betalt sin uddannelse i udlandet, vil flere jo tage af sted. Og halvdelen af flere er jo nu engang flere," siger Jens Oddershede.Videnskabsminister Helge Sander er mindre bekymret."Det er ikke på nogen måder foruroligende. Der er måske flere, der tager ud, men der er også flere, der kommer den anden vej. Vi tiltrækker mange udlændinge til Danmark, og det er min fornemmelse, at der kommer flere end tidligere. Så det er jeg ikke så bekymret for," siger Helge Sander.Heller ikke det nye tiltag med at betale for de udenlandske uddannelser er problematisk, mener Helge Sander."Danmark har ikke en chance, hvis ikke vi spiller offensivt ud. Den nye lov om taxametertilskuddet er en af de måder, vi vil tage globaliseringen alvorligt," siger Helge Sander.Han bakkes op af direktøren på CIRIUS - en selvstændig styrelse for internationaliseringer af uddannelser:"Det er en generøs ordning, men det er det rigtige at gøre, for det er en god måde at tackle den globale udfordring på. Og selv om der er nogle, der bliver, så er det ikke kun negativt. De er stadig gode ambassadører for Danmark i udlandet," siger han.StavnsbåndsfascistSF står uden for aftalen om at kunne tage taxametertilskuddet med til udlandet, og videnskabsordfører Jonas Dahl kan godt se det problematiske i ordningen."Det er naturligvis vigtigt at tilbyde de studerende et attraktivt uddannelsessystem, men det er helt uacceptabelt, hvis det viser sig, at vi selv er med til at finansiere en hjerneflugt fra Danmark," siger han.Helge Sander mener ikke, at det giver nogen mening at stritte imod og bure sig inde:"Skulle vi så lukke os helt inde og gøre det svært for folk at rejse ud - og sige: 'Der kommer heller ikke studerende her til'? Det ville der ikke komme noget godt ud af."Til det siger Jens Oddershede:"Jeg er ikke stavnsbåndsfascist. Man er velkommen til at uddanne sig i udlandet, hvis man selv vil betale. Men når de, der bor i Danmark, skal betale for det, så er det, jeg står af."
