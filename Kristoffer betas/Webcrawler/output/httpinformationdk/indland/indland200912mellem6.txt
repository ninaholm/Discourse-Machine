Mellem 600 og 700 er blevet anholdt
Masseanholdte sidder på asfalten i flere timer, før de bliver kørt væk af busser. Tysk kvinde anholdt for stenkast


 Efter en knibtangsmanøvre mod bagenden af den store klimademonstration har politiet iværksat flere aktioner i området ved Christianshavn, så antallet af anholdte tidligt lørdag aften er nået op på mellem 600 og 700 personer.
 - Antallet er meget usikkert, men det er deromkring, siger en talsmand for politiet, vicepolitiinspektør Henrik Møller Jakobsen.
 Mellem 350 og 400 blev anholdt på Amagerbrogade cirka klokken 15.30, men tre en halv time senere sad en stor del af dem fortsat på asfalten i de såkaldte futtog og med hænderne bundet sammen af strips.
 - Vi har masser af busser, siger talsmanden til spørgsmålet om, hvorfor ordensmagten tilsyneladende har et transportproblem.
 - Vi prøver at fjerne dem så hurtigt som overhovedet muligt, lyder det fra talsmanden.
 Ved andre episoder ved Christiania affyrede politiet tåregas, da der var kastet sten mod betjentene, hvoraf en blev ramt i hovedet. I den forbindelse er cirka 20 blevet anholdt.
 Senere har der været yderligere en række anholdelsesaktioner.
 Næsten alle er blevet anholdt i henhold til politiloven, som giver lov til såkaldt præventive frihedsberøvelser i op til 12 timer. Før vedtagelsen af lømmelpakken for nylig var grænsen seks timer.
 En tysk kvinde er sigtet for at overtræde straffeloven for stenkast mod politiet. Hun var også i besiddelse af flere sten, oplyser Henrik Møller Jakobsen.

