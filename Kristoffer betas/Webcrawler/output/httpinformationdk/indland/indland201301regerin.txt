Regeringen vil hemmeligholde PET-sager fra Den Kolde Krig
Stik imod tidligere udmeldinger vil regeringspartierne ikke give borgere adgang til at se sager, som PET måtte have oprettet om dem under Den Kolde Krig


 Regeringen afviser at åbne for historisk indsigt i de 1.200-1.500 bevarede personsager, som PET oprettede under Den Kolde Krig.
Det sker, selv om regeringspartierne tidligere har været fortalere for en sådan ordning, og dermed kan personer, som PET registrerede under Den Kolde Krig, ikke få lov at se deres sager hos efterretningstjenesten.
Det såkaldte Wendler Pedersen-udvalg, hvis arbejde ligger til grund for den nye politiske aftale om en PET-lov, angav sidste år i sin betænkning, hvordan en historisk ordning om indsigt eventuelt kunne udformes.
Udvalget foreslog, at kun hvis »afgørende hensyn taler imod«, skulle borgere registreret af PET fra 1945-1989 kunne få afslag på at se deres sag.
Men ordningen kom ikke med i den politiske aftale, og Justitsministeriet oplyser til Information, at den heller ikke kommer med i det kommende lovforslag om PET.
Ifølge Jan E. Jørgensen (V) gjorde Venstre det klart under forhandlingerne om aftalen, at partiet helst så ordningen indført:
»Men det ville regeringen ikke være med til, og det er ærgerligt, fordi det forhindrer, at vi kan få hele fortællingen om Den Kolde Krig,« siger han.
Åbenhedsfanatiker vender rundt
Adspurgt om muligheden for en historisk indsigtsordning karakteriserede Radikale Venstres retsordfører, Jeppe Mikkelsen, sig sidste år i Information som »åbenhedsfanatiker« og efterspurgte »mere åbenhed på alle områder for PET.«
Også den socialdemokratiske retsordfører Ole Hækkerup var »umiddelbart positiv«, ligesom SF’s Anne Baastrup forklarede, at partiets »udgangspunkt er ja til indsigt«.
Som de eneste partier i Folketinget er Enhedslisten og Liberal Alliance ikke med i aftalen om PET-loven.
»Man skal være meget naiv, hvis man tror, at åbenhed har været på dagsordenen for aftalen,« siger retsordfører i Liberal Alliance Simon Emil Ammitzbøll.
»Det er skuffende, at alle tre regeringspartier har ændret politik og er gået i ét med systemet,« siger han.
Jeppe Mikkelsen og Karina Lorentzen henviser begge over for Information til, at »vi har valgt at fokusere på indsigten og kontrollen med PET fremadrettet,« som Karina Lorentzen siger.

