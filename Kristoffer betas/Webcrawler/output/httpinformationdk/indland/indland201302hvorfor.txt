’Hvorfor skal vi betale direktørernes bonusser?’
Utilfredsheden med regeringens kommende SU-reform fik frit løb, da der i går blev holdt dialogmøde mellem de studerende og uddannelsesminister Morten Østergaard i Aarhus
Uddannelsesminister Morten Østergaard, indledte i  går en landsdækkende turné rundt på landets universiteter for at debattere regeringens planlagte SU-reform


 Et sandt helvedeskor af fløjter og nytårshorn breder sig, da en matsort minister-Audi triller ind på parkeringspladsen ved Stakladen i Aarhus.
Bevæbnet med røvermasker og skilte med budskaber som »generationstyveri« og »du lovede« har en gruppe studerende taget opstilling for at modtage uddannelsesminister Morten Østergaard (R), der denne eftermiddag indleder en landsdækkende turné rundt på landets universiteter for at debattere regeringens planlagte SU-reform.
Det tilbud tager de studerende gerne imod. Mere end 400 er således mødt op til arrangementet, og det store fremmøde betyder, at flere af tilhørerne må tage til takke med en ståplads og den rygstøtte, lokalets gule murstensvægge kan tilbyde.
Blandt de fremmødte er Amalie Andersen. Hun studerer psykologi på ottende semester og er især kommet for at vise sin modstand mod idéen om at afskaffe det såkaldte ’fjumreår’ – eller det sjette års SU, som hun foretrækker at kalde det.
I sin fritid arbejder hun frivilligt med at rådgive bl.a. voldtægtsofre. Hun frygter, at hun vil blive nødt til at stoppe det arbejde, hvis forslaget bliver en realitet.
»Arbejdet med kriserådgivning tager meget af min tid og kunne sagtens gå hen og forsinke mig. Men det er min mulighed for at få noget praktisk erfaring,« siger hun.
Lunken modtagelse
Men Amalie kan ånde lettet op. Da Morten Østergaard har banet sig vej gennem forhallens fløjtende aktivister, kan han fortælle, at regeringen ikke vil fjerne det omdiskuterede ekstra års SU, der betyder, at man kan få støtte, selvom man bliver forsinket i sine studier.
Og dog.
For holder man mere end to sabbatår efter endt ungdomsuddannelse, bortfalder det sjette års SU, fortæller Morten Østergaard.
Den moderation bryder Amalie sig ikke om.
»Det er da godt, at han kan komme os lidt i møde. Men jeg har masser af medstuderende, der har haft mere end to sabbatår. Hvad med dem?« spørger hun.
I debatpanelet, der tæller de studerendes organisationer samt rektor Lauritz Holm-Nielsen, får nyheden en blandet modtagelse.
Fra den ene side kalder Lauritz Holm-Nielsen to års sabbat for »generøst«.
»Jeg så gerne, at man højst kunne tage ét sabbatår. Vi oplever, at der finder et videnstab sted, når de studerende holder for lange pauser,« siger han.
Næstformand for Studenterrådet ved Aarhus universitet, Allan Graversen Vesterlund, stiller derimod spørgsmålstegn ved det gavnlige i at straffe dem, der ikke kommer hurtigt i gang. Det hænger ikke sammen med regeringens mål om, at 60 pct. af en ungdomsårgang skal have en videregående uddannelse, mener han.
Uddannelsesministeren er dog ikke umiddelbart modtagelig for kritikken fra hverken den ene eller den anden side.
»Jeg er stor tilhænger af dannelsesrejser og højskoleophold. Det skal der fortsat være plads til. Men samtidig er vi også nødt til at sikre, at I kommer hurtigere i gang. Der synes jeg, at to år er et rimeligt kompromis,« siger han
’Hvornår bliver det godt nok?’
Morten Østergaard og rektor forsøger flere gange at dreje debatten over på andre facetter af den kommende reform end SU-spørgsmålet.
Men trods bred enighed om, at højere kvalitet i uddannelsen og antallet af undervisningstimer er vigtige emner, lykkes det ikke rigtig.I stedet hagler kritikken ned over ministeren fra en sal, der opmuntres med thumbs up og anerkendende nik fra Studenterrådets næstformand.
»Du siger, vi skal være solidariske, og at andre grupper har holdt for med forringelserne af efterløn og dagpenge. Men hvem tror du lige, de forringelser rammer? Det bliver sgu da os, når vi engang bliver færdige,« som en pige formulerer det.
Også idéen om, at provenuet fra SU-reformen skal gå til at forbedre erhvervslivets konkurrenceevne, er upopulær blandt tilhørerne.
»Hvorfor skal vi være med til at betale for, at nogle direktører kan score høje bonusser?« vil en ung mand gerne vide.
Den indvending giver ministeren dog ikke meget for.
»Det er jo også i jeres interesse, at der er job, når I bliver færdige,« siger han.
Generelt er der i salen en stærk utilfredshed over det, der ses som de evindelige krav om at komme hurtigere gennem studiet og den manglende anerkendelse af de studerendes indsats.
»Vi er en generation, der er blevet pacet og presset, helt fra vi var små. Jeg fik at vide, at jeg skulle skynde mig, så det gjorde jeg. Men det er ligesom om, det aldrig bliver godt nok,« som en studerende formulerer det.
Den oplevelse er han ikke ene om at have. I hvert fald hvis man skal dømme efter salens bifald – aftenens største.
 

