Tænketank: Landbruget kan halvere sin klimagas-udledning
Ny rapport konkluderer, at det danske landbrug kan halvere sin klimagasudledning - helt uden at mindske antallet af husdyr. Til gengæld skal landmændene overlade en del af deres marker til naturen. Dansk Landbrug er positiv


 Hvis landbruget vil afsætte 15 procent af deres marker til naturen, kan det sænke sin klimagasudledning med 50 procent. Det konkluderer en ny rapport, som den grønne tænketank Concito har lavet.
"Denne rapport viser, at landbruget har en mulighed for at være med til at løse det kæmpe klimaproblem, som vi står over for," siger direktør for Concito og forfatter til rapporten, Thomas Færgeman. 
Ifølge direktøren kan landbruget gøre en stor forskel - også uden at svineproduktionen skal reduceres, sådan som tidligere rapporter har anbefalet. 
"Klimamæssigt er en reduktion af husdyrene ikke en interessant vej at gå. For hovedparten af drivhusgasserne er enten lattergas, der kommer fra nedbrydning af gødning, eller CO2, der kommer fra fossilt brændstof til maskiner. En reduktion af svineproduktionen vil på kort sigt formentlig også blive spist op af en øget produktion andre steder i verden," siger forfatter Thomas Færgeman. 
Det glæder formand for Dansk Landbrug Peter Gæmelke. 
"I takt med at vi er blevet bedre til at sammensætte dyrenes foder, er der sket en reduktion af methan-udslippet. I dag kommer den største belastning fra dyrkningen af jorden, og derfor er det dér, vi skal sætte ind," siger formanden.
Slut med dræning
Ifølge Concitos rapport er der altså ingen grund til, at de danske landmænd skiller sig af med deres dyr i et forsøg på at nedsætte udledningen af klimagasser. Der findes nemlig andre metoder, der kan bruges.
"Landbruget kan omlægge en del af landbrugsarealet til dyrkning af energiafgrøder, som f.eks. pil. Pilen giver en stor mængde biomasse, og kvælstofudvaskningen fra arealerne bliver mindre," siger forskningsprofessor fra Institut for Jordbrugsproduktion og Miljø på Aarhus Universitet Jørgen E. Olesen, som også er medlem af Concito. 
Ifølge professoren gælder det også om, at landbruget stopper med at dræne våd-områderne. Det er de jordarealer, der ligger tæt på vand, f.eks. ved våde enge, moser og sumpe. 
"De våde arealer bliver drænet for at dyrke jorden. Men hvis landbruget stopper med at dræne og i stedet genskaber naturen i områderne, vil det give en stor reduktion i udslippet," siger Jørgen E. Olesen.
Attraktive afgrøder
Formand for Dansk Landbrug, Peter Gæmelke, er positiv over for forslaget om en omlægning af jorden. 
"Vi har selv foreslået, at noget af jorden skal omlægges til anden dyrkning, så jorden ikke længere bliver pløjet og drænet for næringsstoffer. Vi kan i stedet udnytte arealerne til at dyrke permanente energiafgrøder," siger formanden. 
Han understreger dog, at det vil kræve nye, attraktive ordninger, hvis en del jordarealerne skal være helt fri for dyrkning eller bruges til dyrkning af energiafgrøder.
"Piledyrkning vil være mest effektivt til at fjerne kvælstof fra jorden og give biogas til el-produktion. Men det skal gøres attraktivt at producere bioenergi på jorden. Vi skal kunne leve af at dyrke afgrøder til biogas, sådan som de tyske landmænd nu kan," siger Peter Gæmelke og nævner, at en tysk prisstigning på den strøm, der er produceret af biogas, har betydet et boom i biogas-produktionen syd for Danmarks grænse. 
I Concitos rapport har Thomas Færgeman regnet sig frem til, at landbruget kan reducere udslippet af drivhusgasser med 50 procent, hvilket svarer til 10 procent af Danmarks samlede klima-gasudledning. Men dyrkning af energiafgrøder og naturlige vådområder er ikke nok. Landbruget skal - ifølge rapporten - være endnu bedre til at sende husdyrgødning til biogasanlæg. Det er Dansk Landbrugs formand enig i.
"Det er en god ambition at få mere gødning gennem biogasanlæggene, men det kræver, at man hæver prisen ligesom i Tyskland. I dag er det knap nok lønsomt for landmændene at fragte gødningen videre til biogasanlæggene", siger Peter Gæmelke.


