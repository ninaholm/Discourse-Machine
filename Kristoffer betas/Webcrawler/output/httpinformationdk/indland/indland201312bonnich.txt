Bonnichsen: Helt hen i vejret at orientere Anne Baastrup, men ikke Pia Kjærsgaard
Det er ifølge den tidligere operative chef i PET inkonsekvent, at efterretningstjenesten og Justitsministeriet tilbageholdt oplysninger for Pia Kjærsgaard og medlemmerne af Retsudvalget om en trussel mod DF’eren ved Christiania-besøg, men oplyste udvalgsformand Anne Baastrup om samme risiko
 
	Over for Information fastholder justitsminister Morten Bødskov, at de almindelige udvalgsmedlemmer ikke måtte få noget at vide. Foto: Scanpix


 
	Det hænger ikke sammen, at PET og Justitsministeriet ikke ville dele oplysningerne om en trussel mod Pia Kjærsgaard ved et eventuelt besøg på fristaden Christiania med Pia Kjærsgaard selv, men gerne med Retsudvalgets formand, Anne Baastrup (SF).

	Sådan lyder vurderingen fra forhenværende operativ chef i PET, Hans Jørgen Bonnichsen, efter at det torsdag kom frem, at Anne Baastrup blev orienteret om sikkerhedsrisikoen af justitsminister Morten Bødskov. Og at udvalgsformanden efterfølgende valgte at tilbageholde oplysningerne for Retsudvalget, som i stedet fik at vide, at et afbud fra daværende politidirektør Johan Reimann var årsagen til, at et udvalgsbesøg på Christiania blev aflyst.

	»Det er helt hen i vejret,« siger Hans Jørgen Bonnichsen. »Man siger det til Anne Baastrup, fordi hun er formand for udvalget. Men det er fuldstændig inkonsekvent og savner enhver logik, at man så ikke siger noget til Pia Kjærsgaard. For man burde kunne sige nøjagtig det samme til hende, som man måtte have sagt til Anne Baastrup.«

	Hans Jørgen Bonnichsen understreger, at PET skal være overordentlige forsigtig med ikke at afsløre deres kilder, når de videregiver oplysninger om en sikkerhedsrisiko.

	»Men man ville da efter min opfattelse sagtens kunne fortælle udvalget og Pia Kjærsgaard om et trusselsbillede, som gør det uklogt at besøge Christiania, på en måde, så man ikke afslører sine kilder,« siger han.

	Følsom karakter

	PET-chef Jakob Scharf har i sin redegørelse for forløber forklaret, at oplysningerne om en trussel mod Pia Kjærsgaard ved et besøg på Christiania var »af en så følsom karakter«, at hverken Pia Kjærsgaard eller Retsudvalget kunne orienteres om sikkerhedsrisikoen. Justitsminister Morten Bødskov er kommet med samme forklaring. Og over for Information fastholder han, at de almindelige udvalgsmedlemmer ikke måtte få noget at vide.

	»Det rigtigste, jeg kunne gøre i den situation, var at kontakte formanden for Folketingets Retsudvalg. Det er jo en post, som jeg mener, at man i situationer som den her må have tillid til kan håndtere dilemmaer som dette.«

– Hvorfor var det ikke muligt at orientere det øvrige retsudvalg?

	»Fordi det ville kompromittere de efterretninger, der var. Og det ville også kunne kompromittere både de kilder og efterretninger, som lå bag trusselsvurderingerne. Og alene det, at man ville sige, at der var tale om en skærpet trusselsvurdering, ville gøre, at man risikerede at kompromittere selve hjertekulen i PET’s arbejde.«

– Men hvorfor var det ikke muligt at fortælle det til Pia Kjærsgaard (DF)?

	»Det er jo ikke mig, der håndterer PET’s personbeskyttelsesprogrammer eller aktiviteter. Det er Politiets Efterretningstjeneste, der selv håndterer det. Og det har jeg ikke noget med at gøre.«

– Men du orienterede Anne Baastrup?

	»Fordi det var Anne Baastrup, der på daværende tidspunkt var formand for Retsudvalget, og det var et retsudvalg inklusive Pia Kjærsgaard, der var besøg. Derfor er det den rigtige måde at håndtere det på.«

