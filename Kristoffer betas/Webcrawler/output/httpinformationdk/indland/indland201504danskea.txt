Danske asylcentre lukker
En væsentlig nedgang i antallet af asylansøgere betyder, at en lang række asylcentre må lukke og slukke. Det oplyser Udlændingestyrelsen til Ritzau i en skriftlig kommentar



 »Antallet af indkvarterede i asylcentrene er faldet, og vi har varslet alle operatører om en reduktion af kapaciteten. Det betyder, at vi tilpasser antallet af pladser,« lyder det fra Thomas Mortensen, der er kontorchef i Udlændingestyrelsen.
Ifølge Udlændingestyrelsen lukker seks asylcentre, mens fire asylcentre bliver omdannet til såkaldte beredskabspladser, der kan tages i brug med kort varsel.
Hos Røde Kors, der står for driften af en række af landets asylcentre, betyder lukningerne, at man må afskedige 44 ud af i alt 800 asyl-medarbejdere. Det oplyser asylchef hos Røde Kors Anne la Cour.
Hun tilføjer, at det ikke er en uvant situation, at man må skære ned på asylområdet, men påpeger også, at situationen ikke er optimal.
»Det er altid svært for asylansøgerne, at de skal flyttes til et andet center. Det rammer dem hårdt – også hårdere end man måske lige tror,« siger Anne la Cour.
Ritzau

