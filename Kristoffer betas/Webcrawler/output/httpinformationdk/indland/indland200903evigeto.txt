'Den evige toer' går efter toppen i København
Frank Jensens tilbagevenden til politik udløser begejstring hos Socialdemokraterne i København. Som tidligere justitsminister og venstreorienteret socialdemokrat er Jensen den helt rette mand til at håndtere bandekrig og vælgerkamp med SF, lyder det.


 Først sagde han nej, men efter et par dages betænkningstid sagde han ja. Tidligere justitsminister Frank Jensen (S) erklærer sig nu klar til at overtage som overborgmesterkandidat i København efter Ritt Bjerregaard.
"Når jeg får sådan en opfordring fra både Helle Thorning og baglandet, så kan jeg ikke sidde den overhørig," siger Frank Jensen til Ritzau.
Han vil endnu ikke lufte sine politiske visioner, men tilføjer, at han har mange, og at han glæder sig til at fortælle om dem i de kommende dage.
Beslutningen udløser begejstring hos S-kredsformænd over hele København, og i går meddelte den eneste anden erklærede kandidat, integrationsborgmester Jakob Hougaard, at han træk-ker sig. 
"Jeg tror nok, at jeg kunne klare opgaven - men København er så vigtig en bastion, at vi har brug for det stærkest mulige mandskab. Med den store profil, erfaring og tyngde, som Frank Jensen har, er han den helt rigtige," siger Jakob Hougaard.
Information har talt med langt hovedparten af kreds-formændene i København, og alle udtrykker stor glæde over Jensens kandidatur.
"Frank er en fantastisk stærk kandidat. Som tidligere justitsminister er han den helt rigtige med de udfordringer, vi står med. Og hans venstreorienterethed vil matche rigtig godt til et København, der generelt er på vej mod venstre," siger således Katrine Hofman, der er formand for Østerbrokredsen, og som pegede på Frank Jensen, efter at partiets uddannelsesordfører, Christine Antorini, havde takket nej.
Thorning bakker op
Det er netop i denne kreds, at S-formand Helle Thorning-Schmidt er opstillet - og Thorning har også gjort sit til at overbevise Frank Jensen om, at han skulle stille op.
"Jeg vil godt indrømme, at jeg har ringet til Frank og sagt, at jeg synes, at han vil være en rigtig god kandi-dat," siger Helle Thorning-Schmidt til Ritzau.
Hun erklærer samtidig, at "vi har klinket alle skårene" efter det formandsopgør, der for fire år siden bragte hende til magten efter valgkamp mod netop Frank Jensen. 
Med Jensens overraskende comeback i dansk politik har Socialdemokraterne i ho-vedstaden fået den tunge afløser for Ritt Bjerregaard, som de sukker efter. 
Ifølge den seneste Gallup-undersøgelse står partiet til at styrtbløde vælgere til SF, der med 28 pct. mod Social-demokraternes 23 pct. ville blive det største på Køben-havns Rådhus, hvis kommu-nalvalget blev afholdt i mor-gen. Men som en erfaren toppolitiker med et erklæret "hjerte til venstre", vurderes Frank Jensen som den helt rigtige til at standse blødningen.
Han behøver ikke en egentlig valgsejr for at opnå succes til november. Selv med fremgang til SF spås børne- og ungdomsborgmester Bo Asmus Kjeldgaard (SF) alligevel store besværligheder med at samle det flertal i Borgerrepræsentationen, der skal til for at smide Socialdemokraterne ud af overborgmesterkontoret.
Går det efter planen, vil Frank Jensen endelig opnå den politiske lederpost, han som 'den evige to'er' aldrig opnåede på Christiansborg. 
Prins Charles-effekten
Den 47-årige nordjyde indledte sin politiske karriere i DSU. Han blev for alvor kendt, da han i 1992 holdt anbefalelsestalen for sin politiske mentor Svend Auken. Efter at Nyrup overtog regeringsmagten blev Frank Jensen først forskningsminister og senere justitsminister, hvor han gennemførte en lang række stramninger mod den stigende voldskri-minalitet.
Frank Jensen nød bred respekt som en sikker politiker - med en vis mangel på profil og skarphed. Og med årene begyndte han at blive slidt af 'Prins Charles-effekten'.
Chancen bød sig i formandsopgøret mod Helle Thorning-Schmidt i 2005. Her stillede Frank Jensen op med klare venstreorienterede mærkesager mod den nyvalgte Helle Thornings mere midterorienterede linje.
Dengang fik han ikke succes. Men i et rødt Køben-havn kan Frank Jensens vinderchancer i dag være større end nogensinde.


