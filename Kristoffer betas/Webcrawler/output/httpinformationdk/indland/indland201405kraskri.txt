Fra kras kritik til pure frifindelse
Hvordan gik det til, at Justitsministeriet i utvetydige vendinger anklagede sine egne topfolk for tjenesteforseelse – hvorefter de blev frifundet af et uafhængigt forhørsorgan? Information har nærlæst beretningen om den såkaldte Christiania-sag
 
	I Januar 2014 blev departementschef Anne Kristine Axelsson sendt hjem. Men i går var hun tilbage i Justitsministeriet – på samme post, som hun måtte forlade på grund af mistanke om vildledning af Folketinget


 
	Justitsministeriet har lidt et klart nederlag i sagen om to topembedsmænds vildledning af Folketinget. Ministeriet havde beskyldt to af dets egne topfolk for en række pligtforsømmelser, men en højesteretsdommer og to landsdommere har nu frifundet dem.

	Det var langtfra, hvad der var lagt op til, da den nytiltrådte justitsminister, Karen Hækkerup (S), i januar 2014 sendte departementschef Anne Kristine Axelsson og afdelingschef Jens-Christian Bülow hjem. Baggrunden var deres rolle i sagen om udskydelsen af Retsudvalgets besøg på Christiana i februar 2012. Nu skulle en tjenstlig undersøgelse afklare, om embedsmændene havde handlet i strid med reglerne, da de medvirkede til at give Folketinget en konstrueret og dermed usand begrundelse om, at Københavns daværende politidirektør, Johan Reimann, ikke kunne deltage i besøget.

LÆS: Nødløgnens ladeport er åbnet

	Sagen betød som bekendt, at Morten Bødskov (S) måtte gå af som justitsminister. Men ifølge Kammeradvokaten og Justitsministeriet burde sagen også få konsekvenser for de embedsmænd, der havde rådgivet Bødskov.

	Allerede i de såkaldte indberetninger – en slags sagsfremstilling – som Kammeradvokaten på vegne af Justitsministeriet afgav den 22. januar 2014, var anklagen mod de to embedsmænd klar. Her skrev Kammeradvokaten, at »det aldrig vil være lovligt for en tjenestemand at medvirke til at konstruere usande forklaringer til Folketinget«, og at »selv hvis det antages, at man under helt særlige omstændigheder godt må konstruere usande forklaringer til Folketinget, så forelå sådanne helt særlige omstændigheder ikke i februar 2012«.

	I sit såkaldte partsindlæg, der blev afgivet efter de egentlige forhør af de personer, der var involveret i sagen, fastholdt Kammeradvokaten på Justitsministeriets vegne med de samme vendinger sin krasse kritik af de to embedsmænd.

	Vildledning af Baastrup

	Departementschefen og afdelingslederen har ifølge Kammeradvokaten brudt reglerne på tre områder.

	Den første tjenesteforseelse opstod ved, at de to embedsmænd »aktivt deltog i, at Retsudvalget i februar modtog en vildledende og usand begrundelse for at aflyse besøget på Christiania«.

	Uanset, at det er uklart, hvem der tog initiativet til den konstruerede og usande begrundelse om politidirektør Johan Reimann, påhviler der ifølge Kammeradvokaten »enhver embedsmand, og i særlig grad departementschefen for Justitsministeriet en forpligtelse til at sige fra over for at konstruere en vildledende og usand forklaring, der skal gives til Folketinget«.

	Det var i sidste ende Anne Baas-trup, der brugte den falske begrundelse over for retsudvalget, men Kammeradvokaten mener ikke, det er nogen formildende omstændighed. Derimod er det »afgørende«, at de to embedsmænd var aktive deltagere i konstruktionen af forklaringen.

	På baggrund af forhørene af de involverede tilføjer Kammeradvokaten i sit partsindlæg, at det er en »skærpende omstændighed«, at også Anne Baastrup »blev vildledt, idet hun ikke blev fortalt, at begrundelsen om Reimanns afbud var konstrueret og derfor troede, at forklaringen omkring Johan Reimann var sand«.

	Embedsmændene har forklaret, at det på et møde mellem dem, Anne Baastrup og Morten Bødskov »ikke direkte blev sagt«, at Johan Reimann faktisk ville kunne deltage i besøget, hvis han blev bedt om det, men at »dette stod klart for enhver«.

	Hertil bemærker Kammeradvokaten, at Baastrups forklaring viser, »at det usagte ikke stod klart for hende«. Embedsmændene medvirkede derfor til, »at Retsudvalget fik en konstrueret begrundelse hen over hovedet på formanden«.

	Ingen notater

	En anden tjenesteforseelse er ifølge Kammeradvokaten, at embedsmændene ikke skrev notater om beslutningen om at konstruere en falsk begrundelse. Det burde de ifølge Kammeradvokaten – også selv om der ifølge embedsmændene var tale om så særlige omstændigheder, at der gjaldt en undtagelse fra deres sandhedspligt.

	Ligeledes mener Kammeradvokaten, at det er kritisabelt, at embedsmændene slet ikke overvejede at berigtige den falske forklaring efterfølgende.

	Den falske Reimann-forklaring kom først frem, da sagen i december 2013 var på sit højeste. Men inden da blev løgnen gentaget over for Folketinget i forbindelse med et svar, som Morten Bødskov afgav den 3. december. Det bliver til en tredje tjenesteforseelse, som var helt unødvendig, står der i indberetningen:

	»Tværtimod havde dette (om end alt for sent) været en anledning til at få forklaret forholdet omkring den oplyste begrundelse.«

	I dagene op til det tre timer lange samråd med Morten Bødskov den 10. december 2013 begyndte det ifølge embedsmændenes redegørelse at »dæmre« for dem, at Reimann-forklaringen var usand. Indtil da havde de ganske enkelt glemt det.

	Alligevel var det først i deres redegørelse ni dage efter samrådet, at de forklarede deres glemsomhed. Men fordi de allerede vidste det før samrådet den 10. december, er det ifølge Kammeradvokaten en tjenesteforseelse, at de ikke gav deres minister mulighed for at tage stilling til, om Retsudvalget skulle orienteres om forglemmelsen.

	Utroværdig forklaring

	I det hele taget er Kammeradvokaten kritisk over for forklaringen om embedsmændenes glemsomhed. På baggrund af forhørene mener Kammeradvokaten, at det er godtgjort, at de to embedsmænd senest den 19. november, hvor de udfærdigede en pressemeddelelse om sagen, må være kommet i tanke om forløbet omkring Reimann-forklaringen.

	Som Kammeradvokaten bemærker, er det »kun Anne Kristine Axelsson og Jens-Christian Bülow, som ifølge deres egne forklaringer skulle have glemt det forløb, som alle har beskrevet som helt usædvanligt«.

	Kammeradvokaten lægger vægt på, at afdelingschef Jens-Christian Bülow samme dag talte i telefon med Johan Reimann om forløbet, og at departementschef Anne Kristine Axelsson kontaktede en anden afdelingschef i ministeriet for at spørge, »om situationen var omfattet af ministeransvarlighedsloven«.

	Kammeradvokaten mener derfor, det forekommer »utroværdigt«, at de to embedsmænd ikke allerede den 19. november kunne huske det usædvanlige forløb, der oven i købet var »omdrejningspunkt for pressemeddelelsen samme dag«.

	Nødvendig løgn

	På trods af at Kammeradvokaten på vegne af Justitsministeriet således utvetydigt havde anført, at de to embedsmænd havde gjort sig skyldige i flere tjenesteforseelser, endte forhørsledelsen med forhenværende Højesteretsdommer Per Sørensen i spidsen altså med at frifinde dem begge.

	Forhørsledelsen begrunder frifindelsen med, »at den almindelige sandhedspligt, som Anne Kristine Axelsson og Jens Christian Bülow selvsagt var fuldt bekendt med, måtte vige for de helt særlige, tungtvejende og saglige hensyn, der begrundede deres rådgivning«.

	Den falske forklaring om Johan Reimann betegner forhørsledelsen som »en forklarlig og undskyldelig nødløgn«.

	Argumentet er, at de to embedsmænds tavshedspligt gjorde, at de måtte finde en anden, usand begrundelse for at udskyde studieturen til Christiania. Havde embedsmændene videregivet deres viden fra PET om den skærpede sikkerhedssituation i forbindelse med besøget på Christiania, ville de have brudt deres tavshedspligt, men overholdt deres sandhedspligt.

	I det »dilemma«, som forhørsledelsen betegner det, var det rigtigt af embedsmændene at konstruere og bruge denne »nødløgn« over for Folketinget.

	Ligeledes afviser forhørsledelsen Kammeradvokatens øvrige påstande om, at de to embedsmænd har gjort sig skyldige i tjenesteforseelser ved ikke at tage notater, ved ikke at berigtige den falske oplysning til Folketinget efterfølgende, og ved at gentage løgnen, da sagen rullede i slutningen af 2013.

	Tirsdag var både departementschef Anne Kristine Axelsson og afdelingschef Jens-Christian Bülow derfor tilbage i Justitsministeriet – på samme poster, som de måtte forlade på grund af mistanke om vildledning af Folketinget.

