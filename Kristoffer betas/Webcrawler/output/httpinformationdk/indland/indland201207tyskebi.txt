Tyske bilproducenter vil bremse Hedegaards CO2-krav til nye biler
BMW og VW har øvet massiv lobbyvirksomhed for at bremse forslag fra EU’s klimakommissær om skærpede mål for nedbringelse af bilers CO2-udledning


De søger alle at sælge biler på deres store miljøbevidsthed.»Vores mål: At blive verdens mest miljøvenlige bilproducent« hedder det på Volkswagens hjemmeside.»Bæredygtighed er indbygget i alt, hvad vi gør,« lyder et af BMW’s slogans.»Som en af verdens førende bilproducenter stræber Daimler efter at opnå en klar lederstilling på bæredygtighedens område,« fortæller producenten af Mercedes-biler.Deres bilreklamer betoner i varierende omfang modellernes grønne kvaliteter, og det er et faktum, at alle tre tyske bilfabrikker bruger betydelige summer på at udvikle grønnere køretøjer. Volkswagen angiveligt 40 mia. euro over de næste fem år.Men bag kulisserne stritter de samtidig imod. F.eks. imod kravene i det forslag fra EU-kommisær Connie Hedegaard om skærpede mål for bilers CO2-udledning, som fremlægges i Bruxelles i dag. Udspillet skal stadfæste et mål om at nedbringe den gennemsnitlige udledning fra nye personbiler fra dagens ca. 136 gram CO2 pr. kilometer til i gennemsnit 95 gram i 2020. På vejen dertil skal nye biler i 2015 ned under 130 gram pr. kilometer.Stramningen har sammenhæng med, at vejtransportens CO2-udledning er vokset med hele 23 pct. siden 1990 og i dag er ansvarlig for en femtedel af EU’s samlede udledninger.Ren dynamitBilmodeller er ikke lige store og tunge og udleder derfor ikke lige meget CO2. Derfor siger de nye regler, at de 95 gram i 2020 skal nås som et EU-gennemsnit med forskellige mål for forskellige bilproducenter, afhængigt af hvor tunge bilmodeller de producerer. Byrden skal altså fordeles mellem producenterne, og den enkelte producent skal kunne aflæse kravene til sin park af nye biler på en kurve, der angiver CO2-grænsen som funktion af bilens vægt.Denne kurve har vist sig at være den rene dynamit: Hvis den er meget stejl, vil producenter af tunge køretøjer være gunstigt stillet, mens producenter af lette køretøjer vil have fordel af en meget flad kurve. Med andre ord: En stejl kurve lægger en forholdsvis større del af den samlede opgave med at nå EU-gennemsnittet på 95 gram på de fabrikker, der laver lette biler. En fladere kurver rammer de tunge producenter hårdere.I Europa fremstiller de tyske producenter tungere biler, mens italienske Fiat og franske Renault og Peugot typisk har lettere modeller.Lobbyvirksomheden og presset på Connie Hedegaard har været udøvet af især BMW og VW, der enten vil have de 95 gram CO2 pr. kilometer hævet, have tidsfristerne forlænget eller have byrdefordelingskurven løftet, så en større del af byrden flyttes fra de tyske producenter til de italienske og franske.»EU-forslaget fører til en massiv byrdeoverflytning til skade for producenter af eksklusive modeller (som BMW),« hedder det i et fortroligt BMW-dokument, som avisen The Guardian har fået adgang til.Hård pressionKilder siger til Information, at de tyske producenters pression har været intens og bl.a. er søgt udøvet via opringninger til nøgleministre i EU og via kontakt til EU’s energikommissær, tyskeren Günther Oettinger. Ifølge Euopean Voice er også kommissionsformand José Manuel Barroso søgt påvirket via sin stabschef, tyskeren Johannes Laitenberger. Blandt argumenterne har været, at kommissionens forslag er en skjult støtte til de italienske og franske producenter, der har ledig kapacitet på deres fabrikker.Den tyske regering har ifølge Greenpeace cirkuleret et alternativt forslag til Connie Hedegaards med en hældning på byrdefordelingskurven, der vil dæmpe BMW’s CO2-reduktionsbyrde fra 32 til 30 pct. frem til 2020, mens Fiats byrde vil blive øget fra 30 til 33 pct.Formanden for de italienske bilproducenters organisation ANFIA, Roberto Vavassori, har protesteret over pressionen og de tyske producenters krav, som han kalder »et ubalanceret forslag med tendens til at favorisere blot ét land«.Også programchef Greg Archer fra Bruxelles-organisationen Transport &amp; Environment (T&amp;E) er fortørnet over lobbyismen.»Det er på tide, hykleriet hører op. BMW og VW må holde op med at tale om, hvor grønne og effektive deres biler er, når de samtidig lobbyer for at svække de planlagte regler, der skal forbedre bilers brændstofeffektivitet,« siger han til InformationI går gav Renault på et debatmøde i Bruxelles sin støtte til de 95 gram og kaldte kommissionens nye udspil nødvendigt og realisabelt.»Uden stærk regulering vil bilindustrien ikke bevæge sig med den nødvendige hastighed,« sagde Renaults talsmand med henvisning til, at konkurrenter uden for Europa i en række tilfælde er længere fremme.Greg Archer siger, at »strammere grænser for brændstofeffektiviteten er godt for bilisterne, godt for EU’s økonomi og godt for miljøet«.T&amp;E har beregnet, at det i 2020 kan koste ejere af tyske biler 100 mio euro ekstra i brændstofudgifter, hvis man i stedet for Kommissionens forslag fulgte det tyske forslag til svagere CO2-krav.Cleaner Car Contracts, en sammenslutning af europæiske biludlejningsselskaber, der står for en betydelig del af bilkøbet i Europa, opfordrer i et brev til Barroso til et højt ambitionsniveau for de nye regler og understreger, at grænsen på de 95 gram CO2 pr. kilometer »er et minimum for det ambitionsniveau, vi forventer«.Også den europæiske forbrugersammenslutning, BEUC, har udsendt en erklæring, der støtter dagens forventede udspil fra Connie Hedegaard.
