Europa sætter rammer for dansk kirkeliv
Menneskerettigheder gør religionsområdet til et fælles europæisk anliggende. Domstolen i Strasbourg behandler flere og flere sager om religion, men balancerer mellem verdslighed og religiøs mangfoldighed. Det siger religionsretsprofessor Lisbet Christoffersen op til en europæisk konference om religion, der foregår i dag


En fælles europæisk tankegang om grænser mellem kirke og stat bliver i disse år mere nærværende i de 47 lande, der er medlemmer af Europarådet. Det skyldes, at Menneskerettighedsdomstolen i Strasbourg behandler flere og flere sager om religion. Samtidig er menneskerettighederne ved Lissabon-traktaten gjort til en del af EU's retsgrundlag.Denne udvikling har også betydning for Danmark. Det fremhæver RUC-professor i ret, religion og samfund, Lisbet Christoffersen.»Danmark og Tyrkiet er de eneste medlemmer af Europarådet, hvor staten driver et religionsvæsen. Sådan som forresten også Kina gør det i sin verdensdel,« siger hun.»Et sådant statsligt monopol rejser en række problemer. Indlysende selvfølgelig i forholdet til mindretalskirkerne. I Danmark navnlig, at de får lov at sejle deres egen sø, mens staten bugserer folkekirken. F.eks. har regeringen for nylig afslået en anmodning fra den katolske kirke om bistand til opkrævning af kirkeskat fra danske katolikker. Og vi har stadig det uløste problem om, hvem der skal betale opførelsen af en rigtig moske i København.«Det kildne emne om statslig finansiering af religion bliver i dag drøftet på en europæisk konference i København. Her er Lisbet Christoffersen blandt talerne.Ironisk for flertalletLisbet Christoffersen fremhæver det ironiske i, at den danske kirkemodel også skaber problemer for flertalskirken  folkekirken, hvor 80,4 procent af befolkningen er medlemmer:»Folkekirken er ikke herre i eget hus. Et eksempel: Folkekirken må ikke selv bestemme, om den meget gerne vil eller netop slet ikke vil vie homoseksuelle. Og dobbelt ironisk bliver det, når regeringen hele tiden henviser til, at det må 'kirken selv' afgøre. For hvem er 'kirken selv'? Det er kirkeministeren (Per Stig Møller (K),red.), når han kigger sig i spejlet. Folkekirkemedlemmerne råder ikke over deres egen kirke. Det gør præsterne og biskopperne heller ikke. Vi har aldrig fået den kirkeforfatning, som grundloven har krævet siden 1849.«Hvilke domme fra menneskeretsdomstolen har betydning for Danmark?»En af de mest centrale handler om Moldova. Efter Sovjets sammenbrud ville flere nye medlemsstater gøre de ortodokse kirker til statskirker. Mange opgav projektet på grund af henstilling fra Europarådet. For Moldova måtte der en dom til. Den fastslår, at det er i strid med menneskeretskonventionen at tvinge et helt landområde ind under en statskirke. Den dom er et vink med en vognstang. Andre domme har til gengæld anerkendt, at der allerede eksisterer statskirker i Europa. Men de domme sætter nogle grænser for, hvor indgående staterne kan styre statskirkerne. Og det sætter fokus på den danske folkekirkes manglende selvbestemmelse.«Lisbet Christoffersen tilføjer:»Dommene fra menneskeretsdomstolen lægger alle sammen vægt på, at staten skal understøtte den faktisk forekommende religiøse mangfoldighed og ikke må diskriminere eller indoktrinere.«Sørgelig norsk domMen hvordan fremmes mangfoldigheden? Lisbet Christoffersen peger på en menneskeretsdom mod Norge, som hun kalder »sørgelig«:»Her har menneskeretsdomstolen nok misforstået en nordisk tradition for verdslig religionsundervisning i skolen. Norge havde netop skabt en rummelig og pluralistisk undervisning i religion, hvor man genfortalte både Jesu lignelser og fortællingerne fra jødedommen og islam. Ideen var, at man skal kende hinandens fortællinger for at leve i et fælles samfund. Sagen blev indbragt af norske ateister, der slet ikke ville have undervisning i religionerne. Den blev også indbragt af missionsfolk, som ikke ville finde sig i, at staten skulle udlægge deres religion. Således hånd i hånd vandt de to parter i Strasbourg.«Lisbet Christoffersen peger dog også på tegn på, at menneskeretsdomstolen trækker en streg i sandet for, hvor langt den vil gå ind i de enkelte staters politik over for religion:»Domstolen accepterede i en dom i marts i år, at den italienske regering har pålagt de offentlige skoler at ophænge krucifiks på væggen i samtlige klasseværelser. Oprindeligt indgik kravet i konkordatet mellem Mussolini og den katolske kirke. I 1980'erne kendte italienske domstole kravet grundlovsstridigt. Men nu er det genindført pr. dekret af Berlusconi-regeringen.«Hvorfor accepterede domstolen et så nærgående krav?»Ja, kravet er nærgående for både dig og mig  og for fru Lautsi, som anlagde sagen. Hun er af finsk afstamning og nu italiensk gift og bosat. Hun fandt det upassende, at hendes sønner skulle undervises under korset. Men havde hendes sønner gået i skole i Finland, var de blevet undervist under det finske korsflag og afsyngelse af kristne hymner ved skoleafslutning. Domstolen erkender, at der er mere religion i de europæiske offentlige rum, end en verdslig tankegang nok bryder sig om. Men religionen har forskellige udtryk og forskellig plads fra land til land. Og her anerkender domstolen nationalstaternes råderum. Igen må man forudsætte, at mindretallene får en ordentlig plads. Italien fremhævede f.eks., at landet tillader muslimske piger at bære hovedtørklæde i de offentlige skoler.«Lisbet Christoffersen er i øvrigt med i en gruppe af jurister og teologer, der inden for Selskab for Kirkeret arbejder med et udkast til at give den danske folkekirke en forfatning, som afklarer kirkens ledelsesforhold og styrer fri af problemerne i forhold til menneskerettighederne.
