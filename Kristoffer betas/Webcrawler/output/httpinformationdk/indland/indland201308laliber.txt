LA: Liberal politik er ikke kun for dem, der tjener mest
Liberal Alliances hovedbudskab i efteråret er, at liberal politik er for alle. Partiet vil foreslå en skattelettelse på 10.000 kroner – til alle, der arbejder


 
	Liberal Alliance er et parti for de rige og velbjærgede, og almindelige mennesker får intet ud af at støtte partiets politik. Sådan lyder myten om partiet ifølge den politiske ordfører Simon Emil Ammitzbøll.

	Og den myte vil Liberal Alliance – når partiet i dag indkalder til pressemøde i forbindelse med partiets sommergruppemøde og i det kommende efterår – forsøge at aflive.

	»Vi vil gerne fortælle, at vi ikke kun er et parti for de rige, som har deres på det tørre, men også for alle andre,« siger han.

	Som et konkret eksempel løfter Simon Emil Ammitzbøll låget for, at Liberal Alliance vil komme med et udspil om skattelettelser.

	»Alle, der arbejder, skal have skattelettelser på 10.000 kroner,« siger han.

	Liberal Alliance ønsker, at det i højere grad skal kunne betale sig at arbejde. Det skal blandt andet gøres ved at skabe mindre bureaukrati og færre regler. Især blandt mindre virksomheder, som ifølge den politiske ordfører har brug for »mindre at bakse med« – også når det kommer til komplicerede skatteregler.

	»Ægtefæller skal kunne deles om deres beskatning. Så kan man selv vælge, om én skal blive hjemme, uden at den anden får et topskatsskattesmæk. Familien vælger selv sit system,« siger Simon Emil Ammitzbøll.

	Han synes ikke, at det hele skal være »så stift, som det er nu«.

	Lavere skat og mindre bureaukrati er altså hovedpunkterne i partiets ideologi, lige som friheden til selv at vælge bliver prioriteret højt.

	»Der skal være frihed til at satse på nogle andre ting end et almindeligt hverdagsliv. Hvis man f.eks. vil arbejde intenst et halvt år for at holde det næste halve år fri, skal der være plads til det,« siger Simon Emil Ammitzbøll.

	Hvad angår arbejdsmarkedet, er Simon Emil Ammitzbøll træt af at tale om dagpengeperiodens længde.

	»Vi forstår da godt, hvis mennesker bliver utrygge ved deres arbejdssituation fremadrettet, men i stedet for at tale om offentlig forsørgelse vil vi hellere skabe job. I et liberalt samfund, hvor skatten er lavere og omkostningerne er lavere, vil det bedre kunne betale sig at oprette flere arbejdspladser,« siger han.

	Liberal Alliances nuværende indflydelse er begrænset, og det er Simon Emil Ammitzbøll godt klar over. Han tror dog så meget på sit partis budskaber, at der ikke er »andet for end at klø på«.

