Tuneserloven virker ikke
Seks uger efter, at den såkaldte tuneserlov blev pisket gennem Folketinget, er alt ved det gamle i Center Sandholm: Ikke en eneste udlænding på tålt ophold er blevet pålagt daglig meldepligt eller ophold i lejren som følge af loven. DF kræver omgående forklaring fra integrationsministeren


 Ingen af de cirka 20 udlændinge, der er på tålt ophold, fordi de ikke kan udvises af Danmark, er blevet pålagt daglig meldepligt i Center Sandholm i løbet af de seks uger, der er gået, siden tuneserloven blev vedtaget lige før jul.
Ikke engang den person, der har lagt navn til loven, tuneseren SC, som ifølge PET har haft drabsplaner mod karikaturtegneren Kurt Westergaard, har fået ændret sin hverdag på grund af loven. SC kan derfor fortsat nøjes med at besøge Sandholm én gang hver tirsdag og hver anden torsdag – og derudover tilbringe tiden sammen med sin danskfødte kone og parrets to børn i et boligkompleks i Århus. 
»Jeg kommer lige fra Århus, og jeg skal tilbage dertil igen i eftermiddag,« siger SC, da Information i tirsdags besøgte Sandholm. 
Heller ikke de to andre udlændinge, som ifølge PET er til fare for statens sikkerhed, to turkmenere af irakisk oprindelse, behøver at vise sig oftere end hidtil i Sandholm, fortæller de til Information.
Hastelov
Da et snævert flertal i Folketinget bestående af regeringen og støttepartiet Dansk Folkeparti sidste år i december vedtog tuneserloven, var det altafgørende, at loven blev vedtaget og gennemført så hurtigt som muligt. 
Flertallet ønskede således ikke at afvente resultatet af det embedsmandsudvalg, som integrationsministeren tidligere havde nedsat med henblik på senest til februar at komme med forslag til, hvordan administrative udvisninger kan gennemføres.
Under Folketingets førstebehandling af loven - for mere end to måneder siden - sagde integrationsminister Birthe Rønn Hornbech: 
"Det, vi ønsker med denne lov, er, at det skal være skærpet allerede fra den første dag, fordi det er helt utilfredsstillende, at personer, som vi mener er til fare for landet, bare kan gå frit omkring, og at der oven i købet befinder sig ofre her i Danmark, som føler sig truede."
Men i tirsdags var alt ved det gamle i Sandholm: Udlændingene mødte op til den ugentlige meldepligt fra kl. 10 om formiddagen, hvorefter de blev afkrydset af to betjente fra Rigspolitiet. Begge betjente bekræfter over for Information, at meldepligten endnu ikke er blevet ændret.
Samme melding kommer fra flere af udlændingene:
"Indtil videre er meldepligten som den hele tiden har været," siger 49-årige Zezva fra Tjetjenien. Han er udvist af Danmark på grund af en behandlingsdom for vold.
"Der er ikke sket noget endnu. Men politiet har fortalt mig, at det er meningen, at meldepligten skal ændres, så vi på tålt ophold skal blive i Sandholm fra kl. 22," siger 52-årige Fouad, statsløs palæstinenser fra Libanon. Han er udvist af Danmark på grund af narkobesiddelse.
Den 48-årige iraker Taleb, som ligeledes er udvist efter en narkodom, har hørt, at myndighederne er ved at indsamle sygeoplysninger, så det kan afgøres, om nogen af udlændingene på tålt ophold skal have dispensation fra den daglige meldepligt.
Heller ikke afdelingsleder Jannich Bisp fra Dansk Røde Kors i Center Sandholm har indtryk af, at tuneserloven har medført nogen ændringer: 
"Min fornemmelse er, at loven endnu ikke er trådt i kraft," siger han.
Hos Udlændingeservice oplyses det, at man afventer en endelig sagsbehandling hos Rigspolitiet. De to instanser har aftalt at koordinere indsatsen, så afgørelse om meldepligt og ophold i Sandholm meddeles samtidigt. Ifølge Informations oplysninger har Rigspolitiet for knap to uger siden gennemført samtaler med udlændingene på tålt ophold. Tidligst om 14 dage får udlændingene at vide, hvad tuneserloven kommer til at betyde for hver enkelt.
'Utilfredsstillende'
"Tuneserloven var en sag, der mest var møntet på offentligheden," vurderer Morten Østergaard (R) og tilføjer: "Hvis nationens sikkerhed stod på spil, så havde myndighederne nok reageret hurtigere." 
Dansk Folkeparti kræver en omgående forklaring fra integrationsministeren.
"Det undrer mig såre, at intet er sket, når vi havde en forholdsvis hurtig behandling af sagen. Det er af hensyn til Kurt Westergaards sikkerhed og PET's arbejde yderst utilfredsstillende," siger integrationsordfører Peter Skaarup, som nu beder ministeren forklare, hvorfor muligheden for at pålægge de administrativt udviste daglig meldepligt endnu ikke er taget i brug.
Birthe Rønn Hornbech ønskede i går ikke at kommentere sagen, ligesom Information forgæves har forsøgt at få en kommentar fra Rigspolitiets Udlændinge-afdeling.


