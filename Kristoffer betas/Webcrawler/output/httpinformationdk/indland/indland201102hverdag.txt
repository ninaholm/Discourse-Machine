Hver dag forsøger tre piger selvmord med piller
Antallet af piger, der indlægges med en overdosis af svage smertestillende piller, er firdoblet siden 1999, viser nye tal. I gennemsnit blev tre teenagepiger indlagt hver eneste dag i 2009. Gør pakkerne mindre, lyder det fra forskere, læger, psykologer og firmaet bag Panodil. Regeringen afviser


 Antallet af såkaldte Panodil-piger stiger med eksplosiv hast Danmark.
På bare et enkelt år er antallet af piger og unge kvinder mellem 12 og 20 år, der er blevet indlagt med forgiftning efter at have taget lettere smertestillende midler som Panodil, Pamol og Pinex, steget med 25 procent - fra  899 i 2008 til 1.135 i 2009. På 10 år er antallet af forgiftninger og selvmordsforsøg firdoblet - en stigning, der kan forklares med en nem adgang til pillerne, der ofte bliver solgt i store pilleglas på 100 eller 300 piller.
Derfor bør man begrænse adgangen og gøre de store pakker receptpligtige, lyder det samstemmende fra læger, psykologer, Børns Vilkår og Panodil-producenten medicinalfirmaet GlaxoSmithKline.
»Jeg tror ikke, der er flere ulykkelige piger, end der altid har været. Vi mener helt klart, man bør gøre de store pilleglas receptpligtige,« siger Søren Rittig, der er formand for Dansk Pædiatrisk Selskab - sammenslutningen af de danske børnelæger.
En løsning, professor i psykiatri Merete Nordentoft fra Bispebjerg Hospital, der forsker i unge pigers selvmordsforsøg, er enig i.
»I England, hvor man har den ordning, har man set, at der er sket et fald - både i antallet af selvmordsforsøg, fuldbyrdede selvmord og i selvmordshyppigheden alt i alt,« siger hun og påpeger, at vi her i landet kun har set selvmordsforsøgene stige og stige.
I Danmark har man nemlig indtil videre afvist at ændre på pakkestørrelsen. I stedet har man med kampagner og advarselsmærkninger på pakkerne forsøgt at sænke forbruget, men tiltagene har kun haft effekt i begrænsede perioder.
Panodil: Sælg færre piller
Derfor ønsker også firmaet bag nogle af de svage smertestillende piller at reducere æskestørrelserne.
»Vi ser meget gerne, at myndighederne gør store pilleglas receptpligtige, og at kun små pakninger med 20-30 piller kan købes i håndkøb,« siger Henrik Kastoft, der er External Affairs Manager for GlaxoSmithKline Danmark, der producerer Panodil.
Sundhedsminister Bertel Haarder (V) mener ikke, at der er brug for at se på pakkestørrelser og receptpligtighed på de smertestillende midler.
»Det mener jeg ikke, der er behov for. 7. marts i år bliver det forbudt for unge under 18 år at købe smertestillende medicin i håndkøb. For de voksne over 18 år mener jeg ikke, der er behov for at indføre restriktioner, så de skal omkring deres læge for at få lov til at købe hovedpinepiller,« lyder det fra sundhedsministeren.
Køber ikke selv pillerne
Men at aldersbegrænse købet af pillerne hjælper ikke, ifølge professor Merete Nordentoft.
»Vi ved, at de forgiftede børn, der kommer ind, ikke selv har købt pillerne - derfor virker aldersbegrænsningen ikke. Det drejer sig om at få forbrugsmønstret ændret.«
Den holdning deler man også i SF. Her har man i mange år arbejdet på at få ændret lovgivningen, så de store pilleglas bliver receptpligtige forklarer Jonas Dahl, der er sundhedsordfører i SF.
»Risikoen - både for at folk forsøger at tage deres eget liv, men også, at folk ved en fejl forgifter sig selv - er simpelthen for stor, når der står så mange store pilleglas, der hjemme,« siger Jonas Dahl. Men Dansk Folkepartis sundhedsordfører Liselott Blixt mener ligesom Bertel Haarder ikke, der er grund til, at tage den slags midler i brug.
»Vi har haft det oppe før, men der har ikke være nogle løsningsforslag, som var gode nok,« siger Liselott Blix.
»Eksempelvis har man talt om, at man skulle sælge pillerne i blisterpakker i stedet for, men vi skal sørge for, at det ikke går ud over de patienter, der virkelig har brug for de store pakker - kronikere, pensionister og patienter, der virkelig har brug for de smertestillende piller. Vi bliver nødt til at finde en løsning, der tilgodeser både dem og pigerne. Men hvis der er kommet nye tal, der viser, at tallet er steget igen, så indikerer det, at vi bliver nødt til at tage det op igen.«


