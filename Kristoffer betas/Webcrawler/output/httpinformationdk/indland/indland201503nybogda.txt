Ny bog: Dansk flexicurity har det glimrende
Rygterne om flexicuritymodellens død er stærkt overdrevne, mener forskerne bag en ny bog om emnet. Selv om dagpengereformen har gjort lønmodtagerne mere utrygge, er der fortsat både fleksibilitet og sikkerhed på det danske arbejdsmarked
 Forfatterne bag bogen ’Fleksibilitet og sikkerhed på arbejdsmarkedet’ har spurgt både arbejdsgivere og lønmodtagere om deres nuværende situation, og svarene viser, at flexicuritymodellens byggesten er intakte.


 Hvis den danske flexicuritymodel var en båd, ville der pible vand ind i skroget, men den ville stadig kunne sejle. Det er hovedpointen i en ny akademisk bog om det danske flexicuritysystem, hvor en række af landets førende samfundsforskere analyserer betydningen af de senere års reformer.
»Skibet tager lidt vand ind, men ikke noget, der er rigtig alvorligt,« siger lektor ved Institut for Statskundskab på Aalborg Universitet Thomas Bredgaard. Han har redigeret den nye bog Fleksibilitet og sikkerhed på arbejdsmarkedet, som udkommer til maj.
Kritikere har ellers hævdet, at dagpengereformen fra 2010 – der halverede dagpengeperioden og fordoblede genoptjeningsperioden – har flået så store huller i det sociale sikkerhedsnet, at flexicurity-modellen er afgået ved døden.
Men det er langtfra tilfældet, mener Thomas Bredgaard. »Vi har stadig et fleksibelt og sikkert arbejdsmarked, både når vi sammenligner med andre lande, og når vi spørger lønmodtagere og arbejdsgivere,« siger han.
Når skibet alligevel tager vand ind, skyldes det, at lønmodtagerne er mere utrygge i dag end tidligere, forklarer han.
»Man kan sige, at det går den forkerte vej, men vi har endnu ikke nået smertegrænsen.«
Udvikling fremfor afvikling
Filosofien bag flexicurity er, at virksomhederne let kan hyre og fyre medarbejdere, fordi staten holder hånden under lønmodtagerne med dagpenge, kontanthjælp og (efter)uddannelse. Det gør arbejdsmarkedet stabilt og omstillingsparat; en vigtig evne for en lille, åben økonomi som den danske med mange små og mellemstore virksomheder.
I den nye bog har forfatterne spurgt både arbejdsgivere og lønmodtagere om deres nuværende situation, og svarene viser, at flexicurity-modellens byggesten er intakte: Selv om to tredjedele af lønmodtagerne har mindre end tre måneders opsigelse, mener kun otte pct. af dem, at det er sandsynligt, at de mister deres job. Det vidner ifølge bogens forfattere om, at danske medarbejdere føler sig trygge og sikre. Og selv om dagpengesatserne har været konstant faldende siden 1990’erne, er de danske ydelser stadig blandt verdens højeste – i hvert fald i de to år dagpengeperioden varer.
Også når det gælder uddannelse af de ledige – en anden væsentlig komponent i flexicurity – fremstår Danmark ifølge bogen »tæt på det idealbillede, som igennem 2000-årene blev tegnet af den danske model«.
Bogen konkluderer således, at »dansk flexicurity ikke er under afvikling, men under udvikling«.
Mere utryghed
Alligevel er der dog en række »blinkende advarselslamper«, som Thomas Bredgaard formulerer det.
»Vi kan se, at lønmodtagernes oplevelse af sikkerhed er blevet mindre i de senere år, men om det betyder, at folk vil være mindre fleksible eller mindre villige til at skifte job, ved vi ikke,« siger han.
Noget tyder dog på, at udviklingen kunne gå i sidstnævnte retning. I 2005 svarede 78 pct. af lønmodtagerne, at det generelt er en god idé at skifte job med jævne mellemrum. I 2013 var det tal faldet til 53 pct., hvilket er et signal om, at flere i dag føler, at det er risikabelt at bevæge sig rundt på jobmarkedet.
»Det hænger sammen med krisen – at der er mindre efterspørgsel på arbejdskraft – men det hænger også sammen med politiske reformer og især dagpengereformen,« siger Thomas Bredgaard.
Forskningschef i Rockwool Fonden Torben Tranæs anerkender, at utrygheden vokser, men han mener ikke, at man bør bebrejde den meget udskældte dagpengereform.
»At man føler en hårdere konkurrence på arbejdsmarkedet i 2012 end i 2008, mener jeg først og fremmest skyldes den skærpede økonomiske situation plus en skærpet konkurrence fra østeuropæisk arbejdskraft,« siger Torben Tranæs.
Dagpengereformens betydning er overvurderet, mener han.
»Om du har fire eller to års dagpengedækning er ikke noget, der grundlæggende rykker på modellen. Havde der ikke været krise, så havde man måske slet ikke opdaget det. Man skal have dagpenge, så man ikke smider sine kvalifikationer væk på at finde et for dårligt job for tidligt. Men to år er stadigvæk lang tid til at gøre det,« siger han.
Krav om mere sikkerhed?
På Christiansborg er især Enhedslisten og SF uenige i det synspunkt. Begge partier har i skarpe toner kritiseret dagpengereformen, der har betydet, at tusindvis af danskere har mistet retten til dagpenge. Den forkortede dagpengeperiode skaber nemlig »utryghed for alle lønmodtagere«, som Enhedslistens Johanne Schmidt-Nielsen har udtrykt det.
Gruppeformand for SF Jonas Dahl er heller ikke i tvivl om, at dagpengereformen har øget utrygheden for den almindelige dansker. Og især for landets fattigste.
»De højtlønnede skal nok have noget at tære på, hvis de mister jobbet, men hvad med lav- og mellemindkomstgrupperne? Har de sikkerhed for at kunne blive i huset, hvis de mister jobbet, nu hvor dagpengesystemet er blevet så forringet?« siger han til Information.
»Flexicurity-modellen er ikke skudt sønder og sammen – endnu – men den er under voldsomt pres. Spørgsmålet er, om vi kun har en flex-model tilbage, mens curity’en er røget ud ad vinduet? Det synes jeg er en reel bekymring,« siger han.
For at genskabe trygheden vil SF forkorte genoptjeningsperioden fra 12 til seks måneder og gøre den midlertidige arbejdsmarkedsydelse permanent.
Direkte adspurgt svarer seks ud af ti lønmodtagere, at dagpengereformen har gjort det vigtigere for dem at have tryghed i deres ansættelse (75 pct. blandt LO-medlemmer). Det er især lønmodtagere med korte uddannelser, der føler behov for mere tryghed.
Utrygheden kan være en trussel mod det fleksible arbejdsmarked, »hvis krav om mere tryghed fra lønmodtagerne omsættes til nye overenskomstrettigheder«, som det hedder i bogen. Med andre ord: Hvis medarbejdernes bliver så nervøse, at de kræver længere opsigelser og mere rigide kontrakter, forsvinder der fleksibilitet fra arbejdsmarkedet.
Danmark er dog fortsat et af de lande i OECD, hvor medarbejderne oftest skifter job. En dansk lønmodtager har i gennemsnit været i sit job i otte år; i Italien er tallet 12 år, og i Tyskland er det 11 år.

