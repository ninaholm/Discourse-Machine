Professor: Justitsministeriet sætter jura over lægevurderinger
Justitsministeriet bevæger sig ind på lægefaglige vurderinger, når der gives afslag på humanitær opholdstilladelse, kritiserer en ny rapport fra Indvandrermedicinsk Klinik i Odense
Embedsværket på Slotsholmen ved ifølge professor Morten Sodemann ikke nok om, hvilke forhold asylansøgere med særlige medicinske behov sendes hjem til.


 Lægers faglige vurderinger tilsidesættes, når embedsmændene i Justitsministeriet vurderer, om der skal gives afslag på humanitær opholdstilladelse.
Det mener læge Morten Sodemann, der er professor på Indvandrermedicinsk Klinik i Odense, i en ny rapport, der bl.a. baserer sig på patientjournaler for 13 konkrete sager.
»Jeg er blevet virkelig overrasket over at se, i hvor høj grad juristerne i Justitsministeriet ’leger læger’, når de f.eks. stiller forslag om udskiftning af præparater eller udtaler sig om fremtidsudsigterne for forskellige diagnoser,« siger han.
Som eksempel nævner Morten Sodemann, at en læge har været ude for, at en jurist fra Justitsministeriet spurgte, om et bestemt antidepressivt middel, som en patient fik, i stedet kunne udskiftes med stesolid.
»Lægeligt set er det jo vanvittigt! Hvis jeg kom med sådan et forslag som læge i denne konkrete sag, kunne jeg miste retten til at udskrive medicin. Det er nødvendigt at præcisere, at jurister ikke skal diskutere medicin med læger, for det har de ikke tilstrækkelig forstand på,« siger Morten Sodemann og tilføjer, at »mens den juridiske tyngde og detaljeringsgrad i afgørelsen om et ja eller nej til humanitært ophold er meget høj, så modsvares den desværre af et tilsvarende mangelfuldt og overfladisk indhold af lægelige oplysninger«.
Ifølge Mortens Sodemanns rapport er der set fra et lægeligt synspunkt derfor sket »fejl med uoprettelige helbredsmæssige konsekvenser«, og »usikkerhed og manglende faglig selvjustits i Justitsministeriet har ført til, at jurister i praksis foretager lægelige vurderinger, der ligger langt uden for deres kompetenceområde«.
Ifølge Morten Sodemann, er det første gang, Justitsministeriet kigges i kortene, når det gælder juristernes behandling af de lægefaglige vurderinger.
Ministeriets emner
Lægefaglige vurderinger anvendes, når udlændingemyndighederne skal tage stilling til, om f.eks. en familie, hvor moren eller faren eller begge er kronisk syge og under behandling, skal have humanitært ophold. Ifølge reglerne kan der gives afslag på humanitær opholdstilladelse, hvis udlændingen har mulighed for behandling i hjemlandet.
I de seks år Morten Sodemann har arbejdet på indvandrerklinikken i Odense, har han fået indsigt i en patientgruppe og deres journaler, som ikke alle læger støder på.
På basis af de 13 konkrete sager udpeger han i rapporten de emner, Justitsministeriet er interesseret i, når de henvender sig til en læge, hvis faglige vurdering indgår i en given sag.
Det kan ifølge Morten Sodemann blandt andet dreje sig om anmodninger om at ændre medicinsk behandling til mindre lødige, mindre effektive og mere bivirkningsfyldte præparater, det kan være forslag om behandlingsophør, diskussioner om reelle behandlings- og kontrolmuligheder, diskussioner om definitioner på rehabilitering/genoptræning, forsøg på at overtale lægen til at gradbøje eller ændre diagnose og/eller prognose for ansøgers sygdom eller diskussioner af, om der eksisterer traume- og torturbehandling i et givet land.
Morten Sodemann oplyser, at han kender eksempler på, at læger har følt sig voldsomt stødt på deres faglighed, hvis de efter bedste evne at have udarbejdet en lægefaglig vurdering bliver kontaktet af Justitsministeriet, der så foreslår eller vil høre om muligheden for en anden behandling.
»Det fører måske til, at en læge næste gang skriver en faglig vurdering på en mere overfladisk og uforpligtende måde, så man slipper for ministeriets henvendelser. Eller også føler en læge sig presset og giver måske et arrigt modsvar, men så risikerer lægen at blive vurderet som for engageret,« siger han.
Det er ifølge Morten Sodemann også forklaringen på, at ingen af de læger, der har medvirket til at samle oplysninger og sagsakter for de 13 konkrete tilfælde i rapporten, har ønsket at få deres navne frem i offentligheden.
»Nej, det ønsker de ikke, for de ved, at så kan de blive vurderet som engagerede, og så ryger deres faglige vurderinger lige i skraldespanden,« som han siger.
Uklare MedCOI-oplysninger
Rapporten kritiserer med en række eksempler også validiteten af de medicinske oplysninger, som Justitsministeriet modtager fra det EU-støttede projekt MedCOI f.eks. om tilgængeligheden af medicin eller avanceret specialistbehandling i udlændingens hjemland.
»Justitsministeriet godtager åbenlyst tvivlsomme eller forkerte MedCOI-oplysninger«, skriver Morten Sodemann og fortsætter:
»Ministeriet har intet fagligt kendskab til kvaliteten af de specifikke behandlingsmuligheder i de lande, som patienterne sendes tilbage til. Der er ikke bare tale om, at behandlingen i modtagerlandet ’har en anden karakter end i Danmark’, som ministeriet siger. Der er tale om ikke-eksisterende behandlingsmuligheder eller direkte skadelig behandling, som ikke kan forsvares lægeligt, juridisk eller rent almen moralsk.«
En af sagerne er en ung mand fra Vestafrika, der ud over at lide af tre dødelige sygdomme også har nyresvigt og derfor skal i dialyse. Her har juristerne på basis af indhentede oplysninger fra MedCOI vurderet, at behandlingen kan ske i det pågældende land.
»Kronisk dialyse i et vestafrikansk land – det er jo absurd. Den teoretiske tilstedeværelse af en behandling i afrikanske lande er ikke ensbetydende med, at den faktisk tilbydes, eller at den har en fast officiel pris, eller at den på nogen måde vil være mulig for en gennemsnitsborger, slet ikke for en patient med en kronisk infektion, der kræver særlige foranstaltninger for sygehuset,« siger Morten Sodemann, der kritiserer, at ingen af disse overvejelser er nævnt eller kommenteret i ministeriets »ukritiske anvendelse af åbenlyst forkerte MEDCOI-oplysninger«.
Ifølge rapporten er der også flere konkrete eksempler på, at Justitsministeriet »selekterer i lægeoplysninger, der kan støtte hjemsendelse og undlader at kommentere på lægeoplysninger, der kan tale mod hjemsendelse«.
Selekteringen sker ifølge Morten Sodemann på to måder: Dels lægges der kun MedCOI-oplysninger, der støtter en hjemsendelse, til grund for et afslag på humanitær opholdstilladelse, dels undlader ministeriet at forholde sig til udvalgte helbredsforhold, medicinske behandlinger, handicap eller hensynet til børnenes tarv, som rejses f.eks. fra læge eller advokat.
»På en eller anden måde har juristerne tiltaget sig et frirum, hvor de kan sidde og afgøre, hvilke dele af en lægefaglig vurdering, der er vigtig eller ej,« mener Morten Sodemann, der har sendt sin rapport til Lægeforeningen som en opfordring til bl.a. at sikre, at der udarbejdes »tydeligere regler for anvendelse og fortolkning af lægelige oplysninger«.
På grund af ferie har det ikke været muligt at få en kommentar fra justitsminister Karen Hækkerup.

