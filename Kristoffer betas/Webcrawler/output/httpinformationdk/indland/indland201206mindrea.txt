Mindre arbejde, masser af stress
Danskere med job oplever arbejdstiden som længere, end den er. Og der er flere, som hellere vil arbejde mindre end mere. Selve krisen kan øge følelsen af stress, selv om arbejdstiden faktisk er faldet, mener forsker
span class="photo-credit">Foto: Martin Stampe/Scanpix  Godt nok arbejder vi mindre i dag, end vi gjorde for et årti siden. Men der er i dag en voksende forventning om, at vi hele tiden er på, hvilket ifølge eksperter er én forklaring på de mange, der rammes af stress.


 To ud af tre kvinder og hver anden mand i beskæftigelse føler sig sommetider, næsten altid eller altid stressede.
Det fremgår af en stor arbejdstidsundersøgelse, foretaget af seniorforsker Jens Bonke fra Rockwool Fondens Forskningsenhed.
Det høje stressniveau gælder, selv om vi i virkeligheden arbejder lidt mindre i dag end i 2001, påpeger undersøgelsen. Til gengæld føles arbejdstiden både længere, end den føltes i 2001, og længere end den reelt er. I dag oplever den beskæftigede gennemsnitsdansker således at arbejde 39,3 timer om ugen, selv om arbejdstiden reelt blot er 33,2 timer. Tilbage i 2001 var den oplevede arbejdstid 37,7 timer om ugen og den faktiske arbejdstid 34,5 timer.
Undersøgelsen, der baserer sig på 7.000 danskeres detaljerede registrering af deres tidsforbrug, fortæller, at oplevelsen af stress er mest udbredt blandt personer med lang arbejdstid. Næsten hver femte kvinde og næsten hver tiende mand med en ugentlig arbejdstid over 44 timer oplever således at være »næsten altid eller altid stresset«.
Jens Bonke understreger, at selv om andelen af beskæftigede danskere, der oplever stress, er »ret stort«, så er andelen faktisk ikke steget siden opgørelsen i 2001.
»Dem, der siger, at de næsten altid er stressede, er i omfang det samme som for 10 år siden, mens dem, der sommetider er stressede, er blevet lidt færre,« siger Bonke.
En undersøgelse foretaget for Statens Institut for Folkesundhed i 2010 viser derimod voksende stress-hyppighed.
»Det er en generel tendens, vi har kunnet se siden 1987. Og fra 2005 til 2010 steg andelen, der ofte eller meget ofte føler sig stressede, markant fra 8,7 pct. til 12,6 pct.,« fortæller ph.d.-studerende Anne Illemann Christensen, medforfatter til rapporten fra 2010. Også i denne undersøgelse er der mærkbart flere kvinder end mænd, der oplever stress.
Lektor Naja Hulvej Rod, Institut for Folkesundhedsvidenskab på Københavns Universitet og leder af Københavns Stressforskningscenter, siger, at billedet kan variere fra undersøgelse til undersøgelse.
»Men generelt har vi gennem de seneste 20 år set en lille stigning i antallet af dem, der er meget stressede – dem hvor det kan have helbredskonsekvenser,« siger hun.
Lektor Einar Baldursson, stress- og arbejdslivsforsker ved Aalborg Universitet, siger, at statistikken, der peger på flere stressede på arbejdsmarkedet, falder sammen med et øget forbrug af medicin, der kan være relateret til stress: mavesårsmedicin, smertestillende midler og antidepressiv medicin.
»Over de seneste 10 år har vi set en systematisk negativ udvikling på området – det er vi nødt til at tage meget alvorligt,« siger han.
Arbejdsdagen føles lang
Det bemærkelsesværdige ved undersøgelsen fra Rockwool Fonden er, at den rapporterede arbejdstid ikke er gået op, tværtimod.
»Måske er man kortere tid på arbejdet, men arbejder mere derhjemme eller undervejs mellem hjem og arbejde. Det er det grænseløse arbejde, hvor tingene flyder sammen, og adskillelsen mellem arbejde og fritid kan mangle. Man kan faktisk være på arbejde hele tiden,« siger Naja Hulvej Rod og henviser til, hvordan smartphones og iPads senest har udvidet mulighederne for at være på arbejde og i løbende kontakt med arbejdsgiver, kolleger, kunder m.m.
»Denne manglende adskillelse af arbejde og fritid kan være særligt stressfremkaldende,« påpeger hun.
Jens Bonke mener, at de 7.000 danskeres registrering af deres arbejdstid også har indfanget den tid, de måtte bruge på at arbejde foran computeren derhjemme eller undervejs. Så det arbejdsbidrag er ifølge undersøgelsen med, når den samlede arbejdstid angives som mindre nu end i 2001. Ikke desto mindre føles arbejdstiden altså længere nu end dengang, og længere end den reelt er.
»Hjerneundersøgelser har vist, at den tid, hvor du er under pres, opleves, som om den fylder mere, end den reelt gør. Du lever i en forestilling om at være på arbejde i langt højere grad, end du faktisk er,« siger Einar Baldursson.
Jens Bonkes undersøgelse fortæller, at godt tre ud af fire erklærer sig tilfredse med den arbejdstid, de har – og det er flere tilfredse end i 2001 – men der er dog næsten 16 pct., som ønsker sig en kortere arbejdstid, mens knap 11 pct. gerne vil arbejde længere.
»Vi ved, at når der er krise, så forskydes folks vurdering af eget arbejde sig i positiv retning,« siger Baldursson. Før krisen kunne man tillade sig at være utilfreds med arbejdstiden og skifte arbejde meget hyppigere.
»Under krisen bliver folk mere tilfredse med det, de har, men også mere ængstelige og dermed måske stressede,« mener han.
At arbejdstiden ifølge Rockwool-undersøgelsen er faldet, at mange er tilfredse hermed, og at 16 pct. stadig ønsker sig mindre arbejde, harmonerer dårligt med regeringens appel til danskerne om at arbejde mere.
»Der er ingen tvivl om, at hvis vi skal bevare den velfærd, vi har nu, så er det ikke den rigtige vej at arbejde mindre,« siger Jens Bonke.
Den aktuelle skattereform sigter blandt andet på at inspirere til at arbejde mere. Siden 2004 er der gennemført tre tidligere skattereformer med sænkning af indkomstskatten, uden at det har givet sig synligt udslag i en øget arbejdsindsats, tværtimod, hvis man ser på faldet i arbejdstid for gennemsnitsdanskeren. Økonomer fører en løbende diskussion, om sænkede indkomstskatter primært stimulerer folk til at arbejde mere, fordi de får mere ud af den sidst tjente krone, eller tværtimod frister folk til at arbejde mindre, fordi de med lavere skat kan opretholde samme realindkomst på færre timer.

