Dom slår fast: Hashhandlen på Christiania er organiseret
Syv personer blev i går i en højt profileret sag idømt i alt 32 års fængsel for levering af hash til Pusherstreet på Christiania. Dommen slår fast, at hashhandlen på Christiania er organiseret
Der faldt dom i går i højprofileret sag i Københavns Byret. Den slår for første gang fast, at hashhandlen på Christiania er organiseret.


 Det var en højt profileret sag om hashhandlen på Christiania, som byretten i København skulle afgøre i går. For første gang har politiet og anklagemyndigheden fat i det netværk, der angiveligt forsyner hashboderne i Pusherstreet. Og netop måden, Christiania forsynes på, er et af beviserne for, at hashhandlen i fristaden er organiseret.
Retsforløbet begyndte den 13. marts sidste år, da godt 80 personer med en formodet tilknytning til boderne på Christianias hashmarked blev varetægtsfængslet. Yderligere ni blev varetægtsfængslet for at have stået for levering af varer til boderne. Blandt disse ni var et højtstående medlem af rockerklubben Hells Angels. Han begik kort efter selvmord på Københavns Politigård. En anden erklærede sig skyldig og fik en selvstændig dom. Så var der syv tilbage, og de blev alle dømt i går.
Dommer Jacob Scherfig og hans to domsmænd idømte de syv tiltalte mellem to og et halvt år og syv års ubetinget fængsel. I dommen omtales forbrydelsen konsekvent som »led i den organiserede hashhandel på Christiania«.
’Et godt stykke arbejde’
Senioranklager Henrik Bergqvist var tilfreds med dommen, selv om retten reducerede mængden af formodet hash fra 1,7 til 1,5 ton:
»Straffen var tæt på, hvad vi havde påstået. Der er sket en meget lille reduktion i mængden af hash, de er dømt for. Og så følger strafudmålingen den praksis, der er på området,« sagde han og tilføjede: »Det er fortsat vores overbevisning, at en person fra Hells Angels var involveret og højt placeret i gruppen. Men ved sin død røg han ud af sagen.«
Forsvarsadvokat Nils Forsbys klient var den, der modtog den hårdeste straf. Han mener, at hans klient fik en for hård straf i forhold til, hvad der ellers idømmes for omgang med store mængder hash. Og han var ikke imponeret af bevismaterialet:
»Der er nogle indicier, men det mener jeg ikke er nok,« sagde Nils Forsby, der ankede dommen på stedet.
I dommen lægges der vægt på, at de syv har handlet i forening mod et betydeligt vederlag, og at fire af de tiltalte tidligere har været straffet for lignende kriminalitet.
Advokat Henrik Stagetorn, der repræsenterede en anden af de tiltalte, vurderede, at det, at forbrydelsen er foregået i forening også kaldet organiseret kriminalitet har givet de tiltalte et halvt års ekstra fængsel.
»Normalt reducerer retten den mængde hash, som politiet mener, det drejer sig om, med mellem 40 og 50 procent,« tilføjede han. »Så jeg er overrasket over, at der i denne sag kun blev reduceret med omkring ti procent. Men politiet har gjort et godt stykke arbejde. De har virkelig gjort sig umage.«
Omfattende overvågning
Ifølge senioranklager Henrik Berg-qvist, som under sin procedure før jul kaldte de tiltalte for en narkoorganisation, kom politiet på sporet af gruppen efter et tip fra miljøet. Det førte til en mere end et år lang efterforskning. Politiet aflyttede de tiltaltes hjem, biler og mobiltelefoner. Ved et tilfælde opdagede politiet, at de tiltalte brugte særlige mobiltelefoner kun til at kommunikere med hinanden. På den måde havde de et lukket telefonsystem, som var svært at spore for politiet. De tiltalte blev desuden observeret i det fri, og deres opbevaringssteder, herunder en container på Amager, blev videoovervåget.
»Det var et overbevisende materiale, som anklageren kunne lægge frem i retten,« medgav en af forsvarsadvokaterne, Michael Juul Eriksen.
De syv tiltalte havde ifølge politiet hver deres rolle i sagen. En smuglede ifølge tiltalen hashen fra Tyskland til havnen i Rødby, men det fandt retten ikke bevist. I Rødby blev hashen hentet af to andre tiltalte og opbevaret i Maribo. Herfra blev hashen fragtet til depoter på Amager, hvorfra den endte på Christiania. To af de tiltalte havde ifølge dommen en overordnet og styrende funktion.  
Under efterforskningen overvågede politiet, hvordan nogle sportstasker skiftede ejere på åben gade på Amager. En efterfølgende hemmelig ransagning afslørede, at taskerne indeholdt store mængder hash.
En af de tiltalte blev idømt seks års fængsel for at have en organiserende rolle i gruppen. Hans forsvarer, advokat Mai-Brit Storm Thygesen, var kritisk over for bevisførelsen.
Hendes klient er ligesom de andre kendt skyldig i at have håndteret 1,5 ton hash.
»Problemet med de 1,5 ton hash er, at beviserne for, at de har eksisteret, er løse. Man har ikke kunnet bevise et link mellem min klient og nogle uidentificerede personer. Og så er mængden af hash baseret på nogle løselige beregninger ud fra nogle udaterede regnskaber, som blev fundet i min klients lommebog. Det er spekulation fra politiets side,« mener advokaten, der ankede sin klients dom til Østre Landsret.
Med dommen i går lykkedes det altså for anklagemyndigheden at overbevise retten om, at hashhandlen på Christiania er organiseret. Et lignende bevistema kører i sagerne mod de øvrige personer, der blev anholdt den 13. marts sidste år. De er tiltalt for at have solgt hashen fra forskellige boder i Pusherstreet. De mange tiltalte er delt op i seks sideløbende sager, der startede i september sidste år. Der ventes dom i den første af de seks sager i februar.
Det er fremgået af sagerne, at politiet mener, hashhandlen på Christiania er fortsat efter den store anholdelsesaktion i marts sidste år. Men boderne er nu tildækkede og stemningen mere rå.
Denne artikel blev 14. januar opdateret med følgende rettelser: Der var ét, og ikke, som det fremgik af den oprindelige artikel, tre medlemmer af Hells Angels, som var sigtet i sagen. Den smugleritiltalte i sagen blev desuden ikke dømt for selve indsmuglingen, men for opbevaring af hash.  

