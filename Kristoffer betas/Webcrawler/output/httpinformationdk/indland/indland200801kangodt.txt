Vi kan godt nå det, Connie Hedegaard
Danmark kan reducere sine CO2-udledninger med 40 procent i 2020. Det viser nyt grønt energiscenarie, som i dag afleveres til klima- og energiminister Connie Hedegaard. Klimascenariet skitserer, hvordan Danmark kan leve op til den appel, EU rettede til de rige lande ved klimatopmødet på Bali


 For første gang nogensinde falder vindmøllekapaciteten i Danmark. Og i den senest tilgængelige statistik er CO2-kurven vendt, og udledningerne på ny begyndt at stige. 
I disse dage forhandler Connie Hedegaard intenst med Folketingets partier om at nå til enighed om en ny energistrategi, og i morgen øges presset, når EU-Kommissionen pålægger Danmark nye 2020-mål for vedvarende energi og CO2-reduktion.
Den gode nyhed til ministeren er, at det stadig er muligt at leve op til det klima-ansvar, der hviler på Danmark som et af de rigeste industrilande med stor ekspertise på energieffektivisering og vedvarende energi, men også med et højt kulforbrug og stor CO2-udledning pr. indbygger. Et nyt grønt energiscenarie, udarbejdet af miljøorganisationen Greenpeace og konsulentfirmaet ECO Consult på opfordring fra Information, viser, at de hjemlige CO2-udledninger kan reduceres med 40 pct. i 2020, målt i forhold til 1990. 
Med det mål vil Danmark kunne stille sig ved siden af Tyskland, hvis regering har forpligtet sig på at mindske udledningerne med de 40 pct. Det vil samtidig være i tråd med EU's og Danmarks udspil til FN's klimamøde på Bali i december, hvor man talte for nødvendigheden af, at industrilandene reducerer udledningene af drivhusgasser med 25-40 pct. i 2020. 
"Ikke alle ilande har samme tekniske og økonomiske forudsætninger, og hvis ikke et land som Danmark kan lægge sig i den ambitiøse ende af skalaen, er der ingen, der kan," siger klima- og energimedarbejder Tarjei Haaland fra Greenpeace.
Den grønne energiplan, som i dag afleveres til Connie Hedegaard og partiernes energiforhandlere, viser, at det via en kraftig indsats for energieffektivisering og vedvarende energi er muligt at reducere det fossile brændselsforbrug - kul, olie og gas - med en tredjedel i 2020 og derved mindske CO2-udledningerne fra alle sektorer med tilsammen 40 pct. 
Politiske udfordringer
Planen viser også, at Danmark kan mere end opfylde Kommissionens forventede krav om 32 pct. vedvarende energi i den danske energiforsyning i 2020.
"Udfordringen er politisk. Teknisk kan det lade sig gøre, og samfundsøkonomisk vil det være en fordel for Danmark at foretage omstillingen. Det viser vore beregninger klart," siger Haaland.
At det er hårdt arbejde for klima- og energiministeren at skabe enighed om en effektiv ny handlingsplan fremgår af, at Venstre i dag vil afvise et dagsordensforslag fra oppositionen om at bekræfte regeringens eget pejlemærke for transportsektoren om 25 pct. reduktion af sektorens CO2-udledninger i 2030.
Connie Hedegaard ønsker ikke at kommentere det grønne energiscenarie, før hun har studeret indholdet.

Energiscenariet 'Nedtrapning af CO2-udslippet' og dets tal beskrives mere udførligt i et notat, der kan downloades her (pdf 800k)

