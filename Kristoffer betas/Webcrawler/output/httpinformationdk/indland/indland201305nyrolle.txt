Ny rolle til spindoktoren
Tidligere stod spindoktorer primært for presse-rådgivning – i dag bruges de i stigende grad som politiske rådgivere, viser ny betænkning. Det er en positiv udvikling, mener eksperter


 
	Ministrenes særlige rådgivere har fået ny jobfunktion. Det er en af hovedkonklusionerne i en betænkning, som et udvalg under Finansministeriet præsenterede i går:

	»Den særlige rådgiver er gået fra primært at stå for pressebetjening til at få en noget bredere rolle som ministerens rådgiver – det vil sige én som også er med til at udvikle ny politik,« siger udvalgets formand, højesteretsdommer Jens Peter Christensen.

	Udviklingen afspejler sig også i de særlige rådgiveres uddannelsesbaggrund. For godt ti år siden havde hver anden spindoktor en journalistuddannelse bag sig – i dag er det kun hver fjerde. I stedet ansætter man i stigende grad akademikere.

	Magtkamp

	Udviklingen imod øget politisk rådgivning er helt naturlig, mener mediejurist og forskningschef på Danmarks Medie- og Journalisthøjskole, Oluf Jørgensen:

	»De danske ministre har sammenlignet med ministre i andre lande været meget svagt stillet med hensyn til politisk rådgivning, og nu er der ved at ske en vis justering, så man også bruger de særlige rådgivere til politisk rådgivning,« siger Oluf Jørgensen. Han mener, at de politiske rådgivere kan give et kærkomment modspil til rådgivningen fra embedsværket i ministerierne:

	»Man er stadig på lavt blus i Danmark, når det kommer til ministres brug af egentlige politiske rådgivere. Det særlige ved den danske modeler, at det almindelige embedsværk laver politisk rådgivning. Så det er en naturlig, men forsigtig udvikling vi ser,« siger Oluf Jørgensen.

	Ifølge Jens Peter Christensen kan de særlige rådgivere i deres nye funktion bruges til at tage de mere ’prekære’ politiske rådgivningsopgaver:

	»Ministrene har et behov for politisk rådgivning, og de mere prekære opgaver kan dårligt varetages af det faste embedsapparat, som jo skal fortsætte i jobbet efter et regeringsskifte. Der er det godt, at man har de særlige rådgivere,« siger Jens Peter Christensen. Oluf Jørgensen mener, at man med fordel kunne opruste yderligere på den politiske rådgivning og ændre de faste embedsmænds rolle til at være mere upartisk – en model, som bruges mange andre steder i verden:

	»Den erkendelse, som betænkningen giver, kunne føre til, at man lavede et gennemgribende eftersyn af hele Slotsholmens funktion. At man fik markeret, at embedsmændene primært skulle sikre en faglig rådgivning, som er uafhængig af politiske interesser. Det kunne være meget nyttigt,« siger Oluf Jørgensen. Arbejdsgruppen anbefaler imidlertid ikke, at man får flere politiske rådgivere og ændrer de faste embedsmænds rolle. Ønsker man et andet system, bør man indføre det med åbne øjne, mener Jens Peter Christensen:

	»Vi anbefaler, at hver minister har to, højst tre særlige rådgivere. Hvis man kommer op over en kritisk størrelse, så bliver det til enheder med et selvstændigt liv – i konkurrence med de faste embedsmænds rådgivning,« siger Jens Peter Christensen og tilføjer: »Vil man opretholde systemet med faste embedsmænd, så skal der være en grænse for antallet af særlige rådgivere. Ønsker man at ændre systemet, bør man tage selvstændigt stilling til det. Det skal ikke ske ved en glidende udvikling, hvor man får flere og flere særlige rådgivere og langsomt fortrænger det faste embedsværk.«

