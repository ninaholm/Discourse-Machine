Allerede i 2003 blev Haarder advaret mod ulovlig praksis
I juli 2003 fik daværende integrationsminister Bertel Haarder og den senere minister Birthe Rønn et notat fra Integrationsministeriet  med advarsel om, at skærpede krav til statsborgerskab for statsløse unge ville være i strid med FN-konvention. Men Haarder sørgede ikke for at sikre de statsløses retskrav
I 2003 var Bertel Haarder integrationsminister.

Tidligere integrationsminister Bertel Haarder (V) blev så tidligt som i juli 2003 advaret imod at indlede den ulovlige praksis over for statsløse unge, som i marts i år kostede efterfølgeren, Birthe Rønn Hornbech (V), ministerposten. Det fremgår af en akt-indsigt, som Information efter ni ugers ventetid har fået i Integrationsministeriet.»Gøres erhvervelse af statsborgerskab for statsløse personer betinget af, at yderligere eller i forhold til konventionen skærpede krav er opfyldt, vil det ikke være i overensstemmelse med konventionen,« skrev embedsmændene i departementet således i et notat den 11. juli 2003 med henvisning til FN's konvention om statsløshed fra 1961, som Danmark tiltrådte i 1977. Notatet, som handlede om ophævelse af muligheden for at opnå statsborgerskab ved erklæring, er ikke omtalt i den redegørelse om statsløsesagen, som Birthe Rønn Hornbech fik udarbejdet til statsministeren lige før sin afskedigelse.Rønn fik notatetAktindsigten dokumenterer, at Bertel Haarder og regeringens indfødsretspolitikere i sommeren 2003 blev gjort opmærksomme på, at skærpede krav til statsborgerskab ville komme i konflikt med FN's konvention om statsløshed.En uge senere sendte Bertel Haarder notatet videre til sine partifæller i Indfødsretsudvalget Birthe Rønn Hornbech og Inge Dahl-Sørensen samt den konservative formand for Indfødsretsudvalget, Else Theill Sørensen.Her kunne indfødsretspolitikerne læse, at hensynet til de statsløses rettigheder efter FN's konvention  fra 1961 »i stedet søges opfyldt på anden måde«, end ved at statsløse unge som hidtil kunne afgive en erklæring om at være statsløse.Sikring af konventionen kunne, foreslog embedsmændene, f.eks. ske ved, at sagerne om statsløse blev overgivet til Indfødsretsudvalget, eller at FN-konventionen blev skrevet ind i indfødsretsaftalen mellem Venstre, Konservative og Dansk Folkeparti.De unge statsløses konventionskrav på statsborgerskab blev ikke sikret med Indfødsretsaftalen. Men FN-konventionen blev dog nævnt, da Rikke Hvilshøj (V) som ny integrationsminister i december 2005 fornyede den bestående aftale mellem Venstre, Konservative og Dansk Folkeparti ved at skærpe kravene yderligere til statsborgerskab.Således enedes de tre partier i 2005 om at »iværksætte en udredning af rækkevidden« af FN-konventionen, og udredningen skulle bruges til at »overveje den fremtidige regulering på området«. Men som Information i januar i år kunne afdække, blev udredningen aldrig officielt færdiggjort. Den foreligger stadig i 2011 kun i foreløbige versioner i Integrationsministeriet.I stedet for at FN-konventionen blev opfyldt på »anden måde«, som embedsmændene havde opfordret til i juli 2003, udviklede den ulovlige praksis med at give afslag på statsborgerskab til unge statsløse sig i de følgende år.Information ville gerne have spurgt Bertel Haarder om notatet med embedsmændenes advarsel. Hvorfor fik han ikke udarbejdet et sæt instrukser til embedsværket i Indfødsretskontoret, så statsløse unges rettigheder blev sikret? Men Bertel Haarder afviser at udtale sig. I stedet henviser han til Integrationsministeriet.Advarsel for døve ørenI oversendelsesbrevet til de tre medlemmer af Indfødsretsudvalget skrev Bertel  Haarder i juli 2003, at han ved et møde med Birthe Rønn Hornbech og Else Theill Sørensen den 12. juni 2003 havde aftalt, at hans ministerium skulle udarbejde notatet om den såkaldte erklæringsbestemmelse i indfødsretslovens paragraf 3. Frem til en lovændring i 2004 var det i kraft af denne paragraf, at bl.a. unge statsløses ret til statsborgerskab fremgik direkte af lovteksten. Statsløse, der var født og opvokset i Danmark, kunne således på linje med alle andre unge i samme situation få statsborgerskab med en erklæring til statsamterne.Men da Venstre, Konservative og Dansk Folkeparti i 2004 ændrede indfødsretsloven, blev denne 'erklæringsmulighed' reserveret alene til nordiske statsborgere. Det skete efter ønske fra især Dansk Folkeparti.Alle andre unge måtte søge naturalisation på almindelige vilkår, men statsløse unges særlige ret til statsborgerskab blev nævnt i lovbemærkningerne.Fra 2004 skulle Integrationsministeriet således ifølge lovbemærkningerne til indfødsretsloven opfylde FN-konventionen ved at optage statsløse unge, der var født og opvokset i Danmark, på de årlige lovforslag om tildeling af statsborgerskab. Det skulle ske, efter at Indfødsretsudvalget havde fået sagerne forelagt. Tilsyneladende blev embedsmændenes opfordringer her fulgt, men det skete bare ikke i praksis.Ifølge Informations oplysninger har Indfødsretsudvalget nemlig kun siden 2001 set to af de i alt 36 sager, hvor statsløse unge ulovligt har fået afslag. Så på trods af embedsmændenes klare advarsel i notatet, udviklede der sig i Indfødsretskontoret en ulovlig praksis med at give afslag, når unge statsløse skulle opfylde skærpede krav til unge statsløse. Det skete i takt med, at V, K og DF med aftaler i december 2005 og i september 2008 skærpede kravene til at opnå dansk statsborgerskab i form af stigende sprogkrav, kendskab til danske samfundsforhold foruden krav om gældfrihed og egen forsørgelse.Frem til januar 2010, hvor den ulovlige praksis omsider blev stoppet, gav ministeriet således afslag i strid med netop FN-konventionen om statsløshed og i enkelte tilfælde FN's Børnekonvention til mindst 36 unge statsløse.Birthe Rønns forklaringTidligere integrationsminister Birthe Rønn Hornbech har bl.a. på et samråd i Folketinget den 9. februar 2011 forsøgt at forklare ministeriets ulovlige praksis med, at der ikke blev udarbejdet særlige retningslinjer eller instrukser i forbindelse med ændringen af indfødsretsloven i 2004.»Jo mere man skærper kravene for indfødsret, jo større bliver gabet med hensyn til rettighederne eller de manglende krav over for de statsløse. Og der bliver simpelthen ikke foretaget noget med instruks til sagsbehandlerne,« sagde Birthe Rønn Hornbech og tilføjede: »Altså det her er mit gæt og min teori, jeg kan ikke finde anden forklaring.«Seniorforsker Eva Ersbøll fra Institut for Menneskerettigheder vurderer, at »det har haft fatal betydning, at man har forsømt at få lavet regler for de statsløse.«»Jeg ved ikke, hvorfor man ikke fik det gjort. Det er ubegribeligt, og jeg undrer mig,« tilføjer hun.De  nye oplysninger gør det »sværere og sværere« for Johanne Schmidt-Nielsen (EL) »ikke at tro, at regeringen har været involveret i sagen,« siger hun siger og henviser til, at »der ligefrem har floreret et notat blandt Venstres folketingsmedlemmer helt tilbage i 2003, hvor der helt klart står, at der er problemer med konventionerne.«SF'eren Hanne Agersnap siger: »Haarder valgte at sidde sine embedsmænds advarsel overhørig. Han kunne have sørget for, at procedurerne kom på plads, så denne gruppe ikke ville blive behandlet ulovligt.«Hanne Agersnap mener, at »Haarder lod Rønn tage kuglen for sig. Det kan da ikke blive mere krysteragtigt,« som hun siger.Frikendelsen af FrankNotatet fra juli 2003 indeholder endnu en interessant detalje: Tidligere justitsminister Frank Jensen (S) frikendes fra mistanke om, at den ulovlige praksis med at afslå statsborgerskab til unge statsløse er begyndt i hans ministertid. Det er en mistanke, som bl.a. statsminister Lars Løkke Rasmussen (V) tidligere har antydet på et pressemøde. Da Frank Jensen i forbindelse med en ændring af indfødsretsloven i 1999 indførte et såkaldt vandelskrav, dvs. et krav om at ansøgere til statsborgerskab skulle være ustraffede, var det nemlig ifølge notatet ikke i harmoni med FN-konventionen. Og derfor blev det direkte anført i lovforslaget fra 1999, at personer, som er omfattet af FN-konventionen, skal have statsborgerskab ved naturalisation, dvs. at de skal optages på de årlige lovforslag om statsborgerskab.Men ifølge notatet har det i juli 2003 »endnu ikke været aktuelt at benytte denne mulighed«, altså var der ikke i Frank Jensens ministertid frem til 2001 ansøgere til statsborgerskab fra statsløse født og opvokset i Danmark.
