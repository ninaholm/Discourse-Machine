Hospital skærer i midler til barsel
Hillerød Hospital vil opnå besparelser ved at lade visse afdelinger selv finansiere barselsorlov. Både læger og Region Hovedstaden ser en risiko for, at hele ideen med barselsfonde dermed forsvinder


 For at spare penge har Hillerød Hospital besluttet, at afdelingerne selv må finde penge til barselsorlov.
Foreningen Yngre Læger forudser, at kvinder på grund af alder og køn derfor vil blive diskrimineret ved ansættelse:
»Den enkelte afdeling vil se en fordel i ikke at ansætte yngre kvinder, fordi der er en risiko for økonomisk tab ved barsel. Så der vil ske en forskelsbehandling mellem afdelingerne,« forudser jurist Lisbeth Lindorff Riis fra Yngre Læger under Lægeforeningen.
Indtil 1. juli i år kom pengene fra en central fond på hospitalet, der dækkede den eventuelle forskel mellem lønnen og refusionen fra kommune og region. Den forskel skal nu helt eller delvist udlignes af de enkelte afdelinger på hospitalet afhængig af, hvilken afdeling der er tale om.
»Og på den måde efterleves formålet med barselsfondene ikke,« siger Lisbeth Lindorff Riis.
Dermed kan Hillerød Hospital være kommet i konflikt med principperne for refusion ved barsel. Hele ideen med barselsrefusion bygger på princippet om, at der ikke må være en økonomisk risiko for en virksomhed i forbindelse med de ansattes lovpligtige barselsorlov.
Hovedstaden ser på det
Sagen er blevet rejst i Region Hovedstaden, hvor der ses med alvor på problemet.
»Vi er midt i en drøftelse med Hillerød Hospital. Formålet med barselsfondene er jo at minimere den økonomiske risiko ved barsel. Så nu må vi se på, om Hillerød Hospital er på kant med principperne,« siger personalepolitisk chef i Region Hovedstaden Sven Skovmand Eriksen.
»Det er ikke vores personalepolitik, at det skal være svært at være kvinde mellem 25 og 35 år«, siger han.
Sagen skal drøftes på det øverste samarbejdsudvalgsmøde i slutningen af november eller december.
»Hillerød Hospital har en svær budgetsituation. Enten holder de fast i denne barselsordning, eller også må de ud i andre besparelser, som formentlig også er på lønområdet. Men vi må se på, om deres barselsordning er en uhensigtsmæssig skævvridning af intentionen bag aftalen om barselsfonden,« siger Sven Skovmand Eriksen.
Manglende hænder
Han er ikke i tvivl om, at hvis nogle afdelinger på Hillerød Hospital ikke har penge til at ansætte vikarer under barsel, så ender det med, at personalet kommer til at løbe hurtigere. Og det erkender ledelsen da også på Hillerød Hospital, der næste år skal spare seks millioner kroner: »Det er en besparelse, der rammer på lønnen. Som udgangspunkt vil der på nogle afdelinger mangle ansatte ved barsel«, siger personalechef Flemming Bøgelund-Kjær.
Men han afviser til gengæld, at den nye barselsordning har konsekvenser for ansættelsen af kvinder:
»Vi forventer ikke, at det påvirker ligestillingen. Det var heller ikke et problem, som fandtes i det offentlige før indførelsen af barselsfonde«, mener Flemming Bøgelund-Kjær.
På Hvidovre Hospital er barselsperioden med fuld refusion nedsat fra 32 til 24 uger ifølge Yngre Læger, der har bedt hospitalet om en redegørelse.
»Det er noget, vi er meget opmærksomme på. Man skal ikke i en mindre afdeling være bange for at ansætte yngre kvinder«, siger Lisbeth Lintz, formand i Yngre Læger. »Det er et ligestillingsproblem, hvis arbejdsgiverne i en presset økonomisk situation vælger det ene køn frem for det andet ud fra økonomiske hensyn frem for faglige kompetencer,« siger hun.

