DF-kandidat har set 'uforklarligt lys'
Dansk Folkepartis første folketings-kandidat med ikke-dansk baggrund,  Yvette Espersen, har set noget, som kan have været en UFO


 Dansk Folkepartis nye folketingskandidat, Yvette Espersen, udmærker sig ikke blot ved at være partiets første kandidat med indvandrerbaggrund.
Yvette Espersen, der er gift med partiets udenrigsordfører, Søren Espersen, har også set, hvad hun beskriver som et 'uforklarligt lys', der kan have været en UFO.
Journalist og redaktør på den liberale netavis 180 grader Ole Birk Olesen har således beskrevet, hvordan han ved en officiel politisk begivenhed sad til bords med Yvette Espersen, som ved den lejlighed fortalte, hvordan ægteparret Espersen en aften kom kørende, da de ser et usædvanligt syn:
»I luften over vandet hænger en stor lysende firkant! Som en etage, der er skåret ud af et højhus. Pludselig bevæger genstanden sig væk med meget høj hastighed ... pfuj! Parret er ikke i tvivl, beretter fru Espersen: Der er tale om et uidentificeret flyvende objekt, en UFO,« hedder det blandt andet i lederen 'Dansk Folkeparti og det overnaturlige'.
I dag afviser Yvette Espersen dog, at hun - og ægtefællen - var sikre på, at det virkelig var en UFO.
»Jeg ved ikke, om jeg har set en UFO - og Søren var også med for den sags skyld - men vi så et uforklarligt lys. Det var det, som samtalen gik ud på, nemlig om man mener, at der er UFO'er. Det ved jeg da ikke, om der er. Men der er nogle gange, man ser ting, man ikke kan forklare,« siger folketingskandidaten.
Yvette Espersen understreger, at hun ikke nødvendigvis tror at kende den endelige sandhed om hverken UFO'er eller andre af livets forhold.
»Jeg er ikke et af de mennesker, som siger, at UFO'er ikke findes, for det ved jeg ikke. Men jeg siger, at der er mange, som mener, at de har set en UFO - og der er mange, som siger, at det er noget pjat. Og jeg er sådan midt imellem: Jeg siger OK, jeg har også set et uforklarligt lys - men det gør mig ikke til en, som siger, at nu findes der UFO'er,« siger Yvette Espersen. ritzau


