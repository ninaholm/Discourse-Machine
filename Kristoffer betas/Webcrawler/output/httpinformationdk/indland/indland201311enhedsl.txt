Enhedslisten
Enhedslisten vil brage ind i kommunalbestyrelserne i hele landet. Det spår de fleste meningsmålinger i hvert fald. Spørgsmålet er, om partiet er gearet til det?


 
	Allerede inden valgdagen står det klart, at Enhedslisten kommer til at slå flere rekorder ved dette kommunalvalg. Aldrig før har partiet været opstillet i så mange kommuner, og når vælgerne har stemt, vil Enhedslisten med sikkerhed have væsentligt flere end de 17 byrådsmedlemmer, partiet har i dag.

	Selv har partiet regnet ud, at stemmer de samme 6,7 procent af danskerne på Enhedslisten ved kommunalvalget, som de gjorde til folketingsvalget i 2011, vil facit være omkring 100 byrådsmedlemmer fra 1. januar 2014. Den eksplosion vil stille partiet over for massive udfordringer: En lang række kandidater uden parlamentarisk erfaring vil blive valgt ind, og ofte står de uden bagland, de kan læne sig op ad, når de politiske aftaler skal forhandles på plads på landets rådhuse.

	Derfor bliver partiets nyvalgte kandidater også udstyret med et mantra: Enhedslisten er imod enhver forringelse af velfærden. Det mantra skal sikre, at Enhedslisten bevarer sit fundament, selv om partiet kommer til at vokse enormt, når det gælder antallet af politikere.

	Og bliver der brug for assistance på valgnatten, har partikontoret i København oprettet en hotline, hvor de nyvalgte kandidater kan søge råd og vejledning.

Målsætning: Samlet omkring seks procent af stemmerne på landsplan. Det vil formentlig give partiet en plads i bestyrelsen for Kommunernes Landsforening.

Profil: Per Clausen, folketingsmedlem og byrådskandidat i Aalborg.

