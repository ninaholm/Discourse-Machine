’Det er ikke rart at tænke på, at jeg kan blive sendt til Syrien om et år’
På dagen, hvor politikerne under Folketingets åbningsdebat diskuterede stramninger af asylpolitikken, sad 28-årige Amar Mohammed og hans mor, der er flygtet fra Syrien til Danmark, tilbage med en ’bittersød’ fornemmelse. De er lettede over at være i sikkerhed, men bange for at blive sendt tilbage til  Syrien – og krigen – om et år
 Asylansøgerne bor på de gamle hospitalsstuer på det nedlagte hospital i Helsingør.


 Amar Mohammed og hans mor sidder på et lille værelse på det nedlagte hospital i Helsingør, der har udgjort deres hjem, siden de kom til Danmark for 25 dage siden. Selv om 28-årige Amar Mohammed er lettet over at være i sikkerhed, har han svært ved at sove om natten. For hans kone og tre søstre befinder sig stadig i Syrien.
»Syrien er ikke andet end død og ødelæggelse. Alle os, der er kommet til Danmark, er heldige, fordi vi erv i live,« siger han. Han tør ikke tænke på, hvad der kommer til at ske med hans familie. Planen er, at de skal komme til Danmark, men regeringens nye forslag om en stramning af asylreglerne gør ham usikker på, om han kan blive familiesammenført med familien.
Udlændingedebatten i Danmark er igen blusset op, efter det er kommet frem, at regeringen anslår, at der alene i år vil komme 20.000 flygtninge til Danmark. Det fik statsminister Helle Thorning-Schmidt (S) til at bebude stramninger af asylpolitikken i sin åbningstale i Folketinget tirsdag. Og i går foreslog Dansk Folkeparti så, at asylansøgere fra blandt andet Syrien skal sendes til lejre i Afrika frem for at bo på et asylcenter i Danmark.
»Jeg vil ikke lyde utaknemmelig. Jeg er utrolig glad for at være kommet til Danmark, men de nye forslag gør mig bange. Det er ikke rart at tænke på, at jeg måske bliver sendt tilbage til Syrien om et år,« siger Amar Mohammed.
Flugten gennem Europa
Blandt vennerne på modtagelsescenteret vækker forslaget også bekymring, fortæller han.
»De fleste af dem, jeg har lært at kende her, har kone og børn i Syrien. De er meget bange for, om de kommer til at gense deres familie,« siger han og fortæller, at han har hørt flere tale om, at de skulle være taget til et andet land, hvor reglerne for familiesammenføring ikke er lige så strenge.
 Flygtninge på Røde Kors asylcenteret på Helsingør Hospital.
Jakob Dall
Trods de stramme asylregler er Amar Mohammed glad for, at han ligesom de fleste andre flygtninge på modtagelsescenteret i Helsingør betalte en menneskesmugler 8.000 euro for at komme til Danmark. Flugten gik gennem Libyen, og herfra kom han med båd til Italien. På overfarten så en han en båd med omkring 200 flygtninge kæntre. De fleste ombord druknede.
Oplevelsen har – sammen med de mange skyderier og bomber i Aleppo, hvor han boede – gjort det utænkeligt for ham at vende tilbage til Syrien.
– Hvad mener du om forslaget om at sende asylansøgere til flygtningelejre i Afrika?
»Det kan jeg slet ikke holde ud at tænke på. Vi kommer fra krig, bomber og død og har brug for et trygt sted at være. Ikke endnu et sted, hvor der er krig,« siger Amar Mohammed, der arbejdede som ingeniør, mens han boede i Aleppo.
Usikkerhed er svær
På det nedlagte hospital i Helsingør, der bliver brugt som modtagelsescenter for asylansøgere, bor omkring 450 flygtninge fra primært Syrien. Hospitalet er blevet taget i brug, fordi strømmen af flygtninge er taget til de seneste måneder.
Asylansøgerne bor på de gamle hospitalsstuer, og skiltene på gangene viser stadig vej til fødselsafsnittet og den kirurgiske afdeling. På gangene driver forældre rundt med deres små børn i hånden. Deres langsomme skridt vidner om, at de ikke har andet formål med deres tur rundt på hospitalet end at slå tiden ihjel.
Den følelse genkender 25-årige Nam Abbeerdahboor. Hun har boet på modtagelsescenteret i 14 dage. Hun synes, det er svært at få dagene til at gå.
Tankerne er hos familien, der stadig befinder sig i Damaskus.
»Usikkerheden er det værste. At jeg ikke ved, hvor jeg kommer til at bo, og om jeg overhovedet får lov til at blive i Danmark,« forklarer hun.
Hun håber, at hun på et tidspunkt kan få arbejdstilladelse, så hun kan åbne en tøjbutik magen til den, hun havde i Damaskus, inden hun flygtede.
På spørgsmålet om, hvorvidt hun tror, at hun kan få sin familie til Danmark, svarer hun:
»Jeg havde hørt, at Danmark har strenge regler for at få opholdstilladelse, inden jeg kom. Men jeg håber alligevel, at min familie kan komme til Danmark. Her er så rart at være,« siger hun og fortsætter:
»Men det er ikke rart at tænke på, at jeg måske kun kan blive her et år. For jeg ved, at krigen ikke er slut om et år. Jeg er bange for, at den aldrig stopper.«
 Asylansøgerne bor på de gamle hospitalsstuer på det nedlagte hospital i Helsingør.
Jakob Dall
Mette-Line Thorup bidragede til denne artikel.

