EL kalder kendte ansigter hjem
Enhedslisten henter tidligere toppolitikere tilbage som kandidater til næste folketingsvalg
 
	Politisk ordfører Johanne Schmidt-Nielsen risikerer at falde for Enhedslistens regel om, at et folketingsmedlem ikke kan genopstille, når vedkommende har været valgt i over syv årsc


 
	Det bliver et »Gensyn med vennerne«, når Enhedslistens medlemmer i den kommende tid skal vælge partiets folketingskandidater.

	Det tidligere mangeårige medlem af Folketinget og nuværende EU-parlamentariker Søren Søndergaard besluttede allerede sidste år igen at stille op til Folketinget. Og i år får Søren Søndergaard ikke bare følgeskab af en anden af Enhedslistens oprindelige stiftere, nemlig Jette Gottlieb. Også Enhedslistens tidligere udenrigsordfører Rune Lund stiller op i den kommende urafstemning.

	»Jeg kan vel bidrage med min energi og politiske indsigt, og de ting jeg står for, som flugter meget godt med den måde, hvorpå Enheds-listen har udviklet sig de senere år. En udvikling vi allerede startede før 2007 med mere fokus på konkrete resultater, indflydelse og en pro- fessionel kommunikation. Altså historien om Enhedslisten som et parti, der trækker Danmark til venstre,« siger den nu 37-årige Lund, som sidst sad i Folketinget fra 2005 til 2007.

	Blandt de andre nye navne i årets urafstemning er også Informations tidligere journalist Nies Rohleder.

	Til gengæld stod det allerede ved valgperiodens start klart, at finansordfører Frank Aaen og miljøordfører Per Clausen ikke kan genopstille på grund af Enhedslistens rotationsregler. Samtidig risikerer politisk ordfører Johanne Schmidt-Nielsen at falde for reglen om, at et folketingsmedlem ikke kan genopstille, når vedkommende har været valgt i over syv år, hvis statsminister Helle Thorning-Schmidt (S) udskriver folketingsvalg i slutningen af valgperioden.

	Og de får desuden overraskende følgeskab af Enhedslistens by- og boligordfører, Lars Dohn.

	»Jeg har egentlig lovet min kone, at jeg ikke skulle sidde i Folketinget, når jeg blev 65. Og i næste måned fylder jeg 64, så det passer udmærket at stoppe nu. Men jeg har da talt på knapperne, så det er en beslutning, jeg først tog lige inden deadline,« siger Lars Dohn.

