Dansk Folkeparti: Hvad nu, formand?
Kristian Thulesen Dahl og Pia Kjærsgaard har været dansk politiks svar på Keld og Hilda. Nu går Kristian Thulesen Dahl solo. Spørgsmålet er, om Dansk Folkepartis nye formand kan finde sin egen stemme, om han overhovedet vil – og hvordan den i givet fald kommer til at lyde?


 I de senere år er det ofte blevet diskuteret, hvad der ville ske med Dansk Folkeparti den dag, der kom en anden regering. Og ikke mindst den dag, formandsposten skiftede fra Pia Kjærsgaard til Kristian Thulesen Dahl. Eller Tulle, som hans kælenavn lyder.
Ingen andre partiledere har siden Mogens Glistrup i Fremskridtspartiets tidlige år som Pia Kjærsgaard personificeret sit parti. Ganske vist var de fire, som i 1995 brød ud af Fremskridtspartiet. Nemlig – ud over Pia Kjærs-gaard – Ole Donner, Poul Nødgaard og Kristian Thulesen Dahl.
Men godt hjulpet på vej af Dansk Folkepartis topstyring og omhyggeligt opbyggede personkult har det været umuligt adskille Pia Kjærsgaard og partiet. Ingen har da heller tvivlet på, at netop Pia Kjærsgaard var årsagen til Dansk Folkepartis succes. Når partiet allerede fra starten fik denne opmærksomhed uden på det tidspunkt at adskille sig nævneværdigt fra Fremskridtspartiet, måtte det være på grund af personen Pia Kjærsgaard.
Og hvis nogen i Dansk Folkeparti tvivlede på den forklaring, så fandt de i hvert fald hurtig ud af, hvor udgangsdøren er i partiet.
Køb én, få to
Hvis vi for en stund ser bort fra uvisheden om, hvilken rolle Pia Kjærsgaard kommer til at spille fremover som såkaldt værdipolitisk ordfører, så er spørgsmålet, hvordan den nuværende gruppeformand, finanspolitiske ordfører og nu også partiformand har tænkt sig at udfylde sin nye rolle(r)!
Op til Dansk Folkepartis årsmøde denne weekend i Herning – og under mødet – har Kristian Thulesen Dahl forsikret, at formandsskiftet ikke får nogen betydning for partiets politiske linje. Alt andet vil da også være overraskende. Ikke alene ville det ødelægge Pia Kjærsgaards afskedsfest. Den tidligere formand for Fremskridtspartiets Ungdom (FPU) har i et kvart århundrede stået last og brast med Pia Kjærsgaard i alle hendes personopgør og politiske kampe. Selv om der er skrevet talrige historier om den lidt pudsige og mor-agtige omsorg, Pia Kjærsgaard har vist den nye partiformand, så er ingen dog kommet ind i den sorte boks og har set, om den højtbegavede, ambitiøse taktiker Kristian Thulesen Dahl altid har været enig i politikken. Eller om sidstnævnte nogle gange blot har effektueret Pia Kjærsgaards beslutninger. Det er ligesom at spørge: Er lyset stadig tændt i køleskabet, når døren bliver lukket? Kristian Thulesen Dahl var angivelig lidt langsommere end Pia Kjærsgaard til at droppe Fremskridtspartiets arvegods med lavere skatter og en mindre offentlig sektor. Hvilket han i starten mest gjorde af partitaktiske hensyn. Men i dag beskriver Dansk Folkepartis formand sig som nærmest nationalkonservativ, gammel-dags socialdemokrat (med tryk på gammeldags). Kristian Thulesen Dahls ungdommelige tanker om åbne grænser, men luk-kede kasser, er naturligvis også fortid. I stedet håber Kristian Thulesen Dahl anno 2012 at appellere til de mange – specielt yngre, borgerlige – vælgere, som har følt sig frastødt af personen Pia Kjærs-gaard, hvilket har været bagsiden af hendes medalje. Og en medvirkende årsag til, at hverken Venstre eller Konservative hidtil har villet lukke Dansk Folkeparti ind i regeringen. Budskabet til vælgerne er derfor: Køb én, få to. Altså at tiltrække nye kristianitter og fastholde gamle pianister.
Politik eller Pia?
Foreløbig har Dansk Folkeparti ikke registreret noget udslag i meningsmålingerne, efter at Pia Kjærsgaard i begyndelsen af august meddelte sin afgang. Den seneste meningsmåling, søndag, giver Dansk Folkeparti en lille fremgang til nu 13 procent af stemmerne.
Men selv om Pia Kjærsgaard siger, at hun stopper på toppen, så frygter Dansk Folkeparti, at partiet måske netop har toppet. I hvert fald gik Dansk Folkeparti ved det seneste folketingsvalg for første gang i historien tilbage – til 12,3 procent mod 13,9 i 2007. Et psykologisk knæk for partiets selvopfattelse, som er at være »folkets« repræsentant på Christiansborg.
Af samme grund bløder den tidligere kandidat til Europa-Parlamentet og senere EU-ordfører nu op på Dansk Folkepartis EU-skepsis. I Herning hed det ikke længere, at det handler om at være for eller imod EU, men om, hvilken union vi ønsker at være medlem af. Med inspiration fra de britiske konservative forklarer Kristian Thulesen Dahl, at det handler om »koble et par vogne af toget og justere retningen sammen med England,« som det hed i hans formandstale i går.
EU-modstanden har ellers altid været Venstre og Konservatives alibi for at udskyde diskussionen om Dansk Folkepartis eventuelle regeringsdeltagelse, men i sin afskedstale lørdag sammenlignede Pia Kjærsgaards regeringsdeltagelsen med Martin Luther Kings berømte drøm om det forjættede land, han aldrig selv skulle komme til opleve.
Pia Kjærsgaards efterfølger når måske dertil, hvis Kristian Thulesen Dahl får succes. Selv nævnte den nye formand ikke emnet i sin tale. Sker det, kan Kristian Thulesen Dahl ende med at reducere Pia Kjærsgaards plads i historiebøgerne. Så afslører succesen ironisk nok, at det var Dansk Folkepartis politik, der i virkeligheden var det afgørende for vælgerne. Ikke Pia Kjærsgaard.

