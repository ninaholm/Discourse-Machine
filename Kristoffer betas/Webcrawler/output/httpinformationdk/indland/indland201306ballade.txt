Er der ballade i fagbevægelsen?
Laver FOA’s formand Dennis Kristensen igen ballade i fagbevægelsen med truslen om, at forbundet vil melde sig ud af forhandlingsfællesskabet OAO, eller forsøger han i virkeligheden at samle fagbevægelsen til kamp mod arbejdsgiverne?
En sosu-assist i gang med at hjælpe en borger med at gøre sig ren. SOSU’ernes formad Dennis Kristensen truer nu med at forlade forhandlingsfællesskabet, fordi man har indgået en ’minitrepartsaftale’ med regeringen om en række principper for, hvordan den offentlige sektor i de kommende år skal moderniseres og effektiviseres
 Arkiv


 
	Nogle vil mene, at de har problemer nok at slås med i forvejen med faldende medlemstal, konjunkturer, der ikke efterlader rum til lønstigninger, og nogle arbejdsgivere, som holder på pengene. Så hvorfor begynde endnu en kamp – denne gang intern mellem de forbund, der egentlig burde stå sammen mod arbejdsgiverne?

	Forundringen var stor, da FOA’s formand, Dennis Kristensen, forleden sammen med resten af sin hovedbestyrelse meddelte kollegerne i OAO – forhandlingsfællesskabet på det offentlige område Offentligt Ansattes Organisationer – at FOA fra årsskiftet ikke længere ønsker at være en del af fællesskabet.

	Officielt var forklaringen, at FOA ikke ville være med i et fællesskab, hvor hovedparten af de øvrige forbund samt FTF og Akademikernes Centralorganisation en uges tid forinden havde indgået en »minitrepartsaftale« med regeringen om en række principper for, hvordan den offentlige sektor i de kommende år skal moderniseres og effektiviseres.

	»Nu har parterne i minitrepartsaftalen så åbenbart tænkt sig, at de skal sidde og rode med fingrene nede i FOA’s overenskomster. Det er uhørt. Jeg har aldrig oplevet noget lignende,« sagde Dennis Kristensen.

	Men i virkeligheden handler Dennis Kristensens og FOA’s vrede over de andre fagforbund slet ikke om »minitrepartsaftalen«. I hvert fald ikke hvis man spørger arbejdsmarkedsforsker og professor ved Aalborg Universitet, Henning Jørgensen.

	Ifølge Henning Jørgensen skyldes frustrationen hos FOA, som fik forbundet til at annoncere sin udmeldelse af OAO, at de øvrige fagforeninger »har snorksovet«.

	»Det er ikke første gang – og nok heller ikke sidste gang – at Dennis Kristensen truer med at melde FOA ud af OAO. Når han vil råbe omkring nogle ting, så kommer den trussel frem. Denne gang vurderer jeg ikke, at det handler om minitrepartsaftalen. Det handler nok så meget om, at fagbevægelsen internt – efter Dennis Kristensens opfattelse – bør evaluere hele forløbet omkring konflikten på lærerområdet,« siger Henning Jørgensen.

	»Lærerkonflikten viste, at det stort set kun var Dennis Kristensen og Anders Bondo Christensen, der stod sammen på det offentlige område mod arbejdsgiverne. Og Dennis Kristensen er frustreret over, at de øvrige fagforbund ikke allerede nu er i gang med at forberede sig til overenskomstforhandlingerne i 2015, fordi det er Moderniseringsstyrelsen, som bidrager til statens og kommunernes forhandlinger, helt sikkert,« siger Henning Jørgensen.

	Den udlægning er Dennis Kristensen ikke enig i.

	»Vi er uenige med resten af OAO om deres aftale med regeringen. Vi mener, at OAO bør sadle om og i stedet satse på at lave aftaler med kommuner og regioner, hvor man grundlæggende tager fat på at skabe tillid til de offentligt ansatte. Jeg tror, der har været forskellige holdninger til, hvordan man skal reagere og agere over for regeringer af forskellig farve. Vi har i FOA den holdning, at vi skal rose og rise efter samme målestok – uanset hvilke farve regeringen har,« siger Dennis Kristensen.

	Mudderkastning

	FOA’s og Dennis Kristensens argument om, at »minitrepartsaftalen« går ind over overenskomster på FOA’s område, afviser formanden for OAO, Flemming Vinther. I en pressemeddelelse mener han, at »FOA manipulerer med fakta.«

	»Nu har jeg hørt Dennis Kristensen tordne over aftalen, som OAO har indgået med regeringen. Desværre er hans udtalelser langt fra baseret på fakta. I bedste fald er det udtryk for uvidenhed, i værste fald er det et udtryk for, at Dennis bevidst fordrejer sandheden,« siger Flemming Vinther.

	Dennis Kristensen erkender, at det »ikke ser kønt ud«, når fagbosserne lader beskyldningerne fyge omkring hinanden.

	»Uenighed i fagbevægelsen vil altid fremstå, som at fagbevægelsen er handlingslammet og svækket. Jeg synes, at de fællesskaber, vi indgår i, skal stå så stærke som muligt, men hvis virkeligheden er, at forskellen på at være inden for i OAO og blive kørt over, og uden for OAO og stadig blive kørt over, er kontingentet på seks millioner kroner om året, så er valget ikke svært at foretage. Så ser vi splittet ud, og det er vi reelt også,« siger Dennis Kristensen.

	FOA’s trussel om en udmeldelse af OAO fra årsskiftet er dog ikke helt endelig. Dennis Kristensen holder en dør åben, hvis forbundene i fællesskab »det næste halve år kan diskutere sig frem til et fremtidigt bæredygtigt grundlag for OAO.«

	 

