YouTube-film giver flere studerende
Flere danske universiteter får deres studerende til at lave små 'reklamefilm' til YouTube. Og filmene virker. På Naturvidenskab på Københavns Universitet har man fordoblet antallet af udenlandske studerende - og mange af de nye angiver filmene som en medvirkende faktor


 Små, sjove film, der er lavet af de studerende, er ved at blive et af universiteternes vigtige midler, når det kommer til markedsføring. På Det Naturvidenskabelige Fakultet på Københavns Universitet har man netop genudskrevet video-konkurrencen »Moving Science«, hvor studerende på fakultetet og andre unge opfordres til at »slippe den indre filminstruktør løs« og lave en film om, hvordan det er at læse naturvidenskab på Københavns Universitet. Der er præmier for 50.000 kroner - og de penge er godt givet ud. En af vinderfilmene fra den seneste konkurrence er blevet vist mere end en million gange på YouTube og lignende hjemmesider:
»Filmene har haft en overvældende effekt,« siger kommunikationschef Joakim Groth.
På fakultetet har man i år fordoblet antallet af udenlandske studerende, og det generelle optag er steget med 48 procent. Joakim Groth tilskriver filmene en væsentlig rolle i den udvikling:
»Vi har lavet en studie- startsundersøgelse blandt både danske og udenlandske studerende. Rigtig mange har set filmene, og flere siger, at de havde stor betydning for deres studievalg.«
Konkret svarer 60 procent af de nye, at de har set film fra konkurrencen, mens omkring 20 procent svarer, at filmene har haft betydning for deres studievalg.
Klonet af nørder
I den mest populære film ser man en smuk, lyshåret kvinde, der går forbi en flok nørdede naturvidenskabsstuderende. Da hun en måned senere kommer tilbage, ser hun til sin store skræk, at nørderne har klonet hende, og at kopier af hende er spredt ud over hele universitetet.

Andre film handler om alt fra kreative løsninger på hverdagsproblemer til et stort og imponerende øl- flaske-domino.
Også på Aalborg Universitet har man lavet en videokonkurrence. Her blev en  video, hvor en velklædt ung mand parrer sig med store dele af sit universitet yderst populær. Videoen blev ganske vist udelukket fra konkurrencen, men er blevet set af flere end 800.000 på internettet. Også på Aalborg Universitet beskriver kommunikationschef Allan Clausen konkurrencen som en succes, som man vil gentage næste år.
Når de små film på nettet er så virkningsfulde, skyldes det primært deres autenticitet, mener reklameekspert og kommunikationsrådgiver Henrik Byager:
»Det virker, fordi det er autentisk. Det er universitetets egne studerende, der taler. Det er i hvert fald den følelse, man får, når man ser  videoerne. Spørgsmålet er, hvor meget der så rent faktisk er sandt, men det er sådan set lige meget. Det vigtige er, at det skaber en interesse for stedet og formidler en stemning,« siger Henrik Byager, som mener, at potentialet for universiteterne er enormt:
»Det er nitroglycerin, det her. Der er super meget at hente for universiteterne ved at benytte sig af denne slags markedsføring,« siger Henrik Byager.
Vilde videoer virker
Ifølge ham skal videoerne være sjove og vilde, før det virker - altså før internet- brugerne gider at sende dem videre til deres venner:
»De film med størst gennemslagskraft er dem, der er meget sjove, skæve eller frække. Derfor er filmene ofte tabloide og kulørte i deres udtryk.«
Og det er også dem, der virker bedst:
»Når det handler om at få unge til at læse på et bestemt universitet, skal det gerne være lidt vildt. Så folk tænker 'hvor er det fedt, at de kan finde på sådan noget - det vil jeg gerne være en del af',« siger han.
Ifølge Henrik Byager er små internetvideoer ekstra egnet til markedsføring af universiteter:
»Det er den måde, man får unge mennesker i tale på. Det virker 100 gange bedre end en tør pjece med information om et studie,« siger han.
Det samme mener Alan Clausen fra Aalborg Universitet:
»Det er lavet af unge for unge. Jeg tror, det er meget bedre end at hyre et reklamebureau til at lave en gammeldags film om, hvor gode vi er,« siger Allan Clausen.
Og det er meget billigere:
»Vi skal jo sådan set bare finansiere præmierne - ellers er det gratis,« siger Joakim Groth fra Københavns Universitet.
Henrik Byager forventer også, at der vil komme mange flere film fremover:
»Produktionsomkostningerne er meget små, og der er ingen distributionsomkostninger. Så man kan komme virkelig langt for meget få penge. Når universiteterne laver en kampagne med annoncer, tv-reklamer og billboards, er det en stor udskrivning. Det er sådan noget, man kun kan gøre hvert tredje år. Det her kan man gøre hele tiden. Og man kan lave 17 forskellige videoer til 17 forskellige målgrupper. Det er derfor, det er så virkningsfuldt,« siger Henrik Byager.


