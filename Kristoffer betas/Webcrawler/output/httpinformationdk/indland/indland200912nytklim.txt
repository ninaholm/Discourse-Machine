Nyt klimaudspil blottet for vigtige tal
Klimatopmøde styrer mod en aftale på blot to en halv side uden en lang række vigtige tal. Udkastet sigter fortsat mod en juridisk aftale i løbet af 2010


Det seneste udkast til en slutaftale ved klimatopmødet i København lader en række spørgsmål stå ubesvarede.Når det gælder forpligtelserne til at skære ned i udledningen af drivhusgasser, er teksten foreløbigt fuldstændig blottet for tal.- Dybe nedskæringer i de globale udledninger er nødvendige, står der i udkastet, som Ritzau er i besiddelse af.Det tætteste man kommer på et reelt løfte om reduktioner, er et stort X, som skal fyldes ud med et løfte om reduktioner fra de såkaldte Annex 1-lande i 2020. Det er en betegnelse for de 37 industrilande og EU, som i Kyotoprotokollen har påtaget sig at begrænse CO2-udslippet.Der er ikke lagt op til noget bindende reduktionsmål på længere sigt.Til gengæld er der sat tal på omkring finansieringen af klimatiltag i udviklingslandene.Udkastet lægger op til, at der skal ydes 30 milliarder dollar (155 milliarder kroner) over de næste tre år til "de mest sårbare udviklingslande". Parterne støtter samtidig et mål om at mobilisere 100 milliarder dollar (520 milliarder kroner) om året fra 2020 fra både private og offentlige midler.Udkastet siger dog ikke noget om, hvor meget de enkelte parter i de rige lande skal lægge på bordet.Det blot to en halv sider lange udkast til en slutaftale er i det hele taget præget af en lang række vage kompromisformuleringer.Blandt andet er der ikke noget konkret årstal for, hvornår den globale CO2-udledning skal toppe, selvom videnskaben peger på, at det skal ske senest i 2015.  Når det gælder den overordnede målsætning om at holde den globale temperaturstigning under to grader celsius, konkluderer udkastet, at parterne "anerkender den videnskabelige vurdering af, at stigningen i den globale temperatur ikke bør overstige to grader".I udkastet lægges der op til, at klimaforhandlingerne skal fortsætte efter topmødet i Bella Center og i sidste ende munde ud i "én eller flere juridiske instrumenter".Det skal ske "så hurtigt som muligt og ikke senere end COP16", som løber af stablen i Mexico By i november 2010.
