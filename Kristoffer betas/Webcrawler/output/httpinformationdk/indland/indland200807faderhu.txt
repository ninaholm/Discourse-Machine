Faderhuset på randen af konkurs
Tre af Faderhusets fire selskaber er tømt for værdi i strid med loven, og frikirken, der købte Ungdomshuset, har belånt den tomme grund på Jagtvej 69 langt over grundens anslåede værdi
Lederen af frikirken Faderhuset, Ruth Evensen, har fået andet og mere end krigeriske autonome at spekulere over. Flere af Faderhusets selskaber er i alvorlige økonomiske problemer, og Ungdomshus-grunden er overbelånt.


 Faderhuset, der ejer Bandholm Hotel - men som nok gjorde sig mest kendt for sit køb og senere nedrivning af Ungdomshuset i København - er på falittens rand, skriver Nyhedsavisens netudgave.
I løbet af sidste år har man oparbejdet et underskud på mindst seks millioner kroner - og i tre ud af fire af Faderhusets selskaber er egenkapitalen, i strid med loven, tømt. Samtidig har man optaget millionlån - blandt andet i den tomme grund på Jagtvej 69, som der indtil videre ikke er nogen købere til.
Tabt selskabskapital
Det viser en gennemgang af helt nye regnskaber for Faderhusets fire største selskaber, som rådgivende skatterevisor Christian Amby har foretaget for Nyhedsavisen. 
"Alle selskaberne er på randen af konkurs", siger han.
Regnskaberne dækker den periode, hvor Faderhuset betalte for at få revet Ungdomshuset ned. 
"Ledelsen er blevet gjort bekendt med, at selskabs-kapitalen er tabt, hvilket er i strid med anpartsselskabsloven, og vil tage de fornødne skridt til reetablering af selskabskapitalen eller til opløsning af selskabet", skriver bestyrelsen selv i indledningen til regnskabet.
Kun i det selskab, der ejer Ungdomshusgrunden - Human A/S - er der penge: Cirka 743.000 kroner mod fire millioner år før.
"Men Human A/S er kun i positiv egenkapital, fordi grunden er skrevet op fra 10 til 15 millioner kroner, siger Christen Amby til Nyhedsavisen.
Lån i Ungdomshus-grund
Faderhuset købte oprindeligt Jagtvej 69 for 2,6 millioner kroner i 2001 - og Københavns Kommune har vurderet grunden til kun 5,6 millioner kroner - næsten 10 millioner kroner under den opskrevne værdi.
I marts sidste år sagde Faderhuset, at de ville begynde at bygge på Jagtvej 69 om "et halvt eller helt år" - eller sælge grunden. 
Her 16 måneder senere står grunden fortsat tom, og der er ingen køber.
Faderhuset tror dog så meget på prisstigningen, at de - ifølge Tinglysningsbogen - har optaget dyre lån på i alt godt 12 millioner kroner i grunden, skriver Nyhedsavisens netudgave. -cle

Læs feature fra Bandholm i 2. sektion Paradoks s. 5-6

