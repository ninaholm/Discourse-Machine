’Jeg har været efterladt med det hele selv’
Christopher Lüschers ph.d.-forløb har været plaget af manglende vejledning og dårligt arbejdsmiljø. Problemet er, at universiteterne kun belønner forskerne for patenter og forskningsartikler og ikke for glade ph.d.-studerende, mener den 26-årige nanoingeniør


 
	Tanken om at springe fra har strejfet Christopher Lüscher gang på gang de seneste par år, hvor han har skrevet ph.d.-afhandling i anvendt fysik på Danmarks Tekniske Universitet.

	Til trods for, at der var et godt og velbetalt jobtilbud, da han blev færdig som ingeniør i fysik og nanoteknologi, valgte han forsker-vejen for få lov at fordybe sig og være med til at bidrage til forskningen.

	Men de tre års forskning har for Christopher Lüscher været præget af mangel på vejledning, dårligt arbejdsmiljø og stadig stigende frustrationer over forholdene.

	»Jeg har været efterladt med det hele selv, og selv om jeg har klaget over den manglende vejledning, så har det ikke ført til andet end snak, men ingen handling,« siger den 26-årige ph.d.-studerende, der netop har afleveret sin afhandling.

	Christopher Lüscher har delt vejleder med seks-syv andre ph.d.-studerende, og selv om der er en hel del forskerstuderende at skulle tage sig af, så mener han, at det primære problem er incitamentsstrukturen på universitetet.

	»Universiteterne belønner forskerne for at lave patenter og forskningsartikler og ikke for glade ph.d.-studerende, fordi de fleste alligevel er væk om tre år,« siger Christopher Lüscher, der føler, at universitetets reaktion på hans kritik af arbejdsforholdene har båret præg af ligegyldighed.

	»70 procent af min årgang blev tilbudt en ph.d., og staten presser på for at uddanne flere forskere, men de kigger ikke på, hvordan vi bliver uddannet og rammerne for vejledningerne, men kun på antallet af ph.d.’er, der har afleveret – ligegyldigt, hvordan kvaliteten er,« siger han.

	Forskning for de mange

	Mange ph.d.-studerende accepterer stress og alt for meget arbejde, fordi det handler om ens uddannelse og karriere, og fra universitetets side afskrives mange af problemerne med, at det altid har været både svært og hårdt at skrive en ph.d.-afhandling, mener Christopher Lüscher.

	Men det går ud over forskningens kvalitet, hvis man ikke tager de problemer, ph.d.’erne har, alvorligt, mener han:

	»Der, hvor det går galt, er, hvis vi har en masse intelligente mennesker, som ikke får noget ud af at lave en ph.d., fordi de sidder fast i en negativ spiral uden at få hjælp. Så handler det ikke om en passion for forskning, men bliver bare til et job, hvor folk skal aflevere nogle resultater, der skal publiceres, for at de kan få en titel. Så bliver resultatet dårligere ph.d.’er og dårligere forskning.«

	Selv om Christopher Lüscher har forsøgt at gøre noget ved de problemer, han har haft, så har det hverken ført til nævneværdig lydhørhed eller løsninger.

	Alligevel er alt blevet afleveret til tiden, selv om han ikke er tilfreds med hverken resultatet eller udbyttet: »Mit mål er bare at komme væk her fra,« siger Christopher Lüscher, der dog også gerne vil gøre opmærksom på, at der er noget galt med den måde, ph.d.-uddannelsen fungerer på i dag.

	»Ph.d.-studerende i dag er ikke kun nogle få excentriske typer, der sider alene i kælderen og laver forsøg. Universiteterne er nødt at sørge for, at uddannelsen spejler, at vi er langt flere ph.d.-studerende end tidligere, og at det kræver god ledelse og vejledning, så vi får mest ud af de mange penge vi bruger på ph.d.-uddannelse,« siger han.

	 

