Venstre forlænger tolkeaftale trods kritik
Regeringspartiet har forlænget den politiske aftale om tolkenes muligheder for hjælp uden at ændre den, selv om partiets egen ordfører for nylig har kritiseret situationen for tolkene


 Venstres politiske ordfører, Jakob Ellemann-Jensen, har så sent som i maj kritiseret situationen for de afghanske tolke, der har arbejdet for de danske styrker i Afghanistan.
Men i starten af november blev den tolkeaftale, som flere andre partier har kritiseret, forlænget. Den gælder nu til udgangen af 2016. Det er sket uden, at der er blevet ændret noget i aftalen.
Læs også: Efter Danmark gav afslag, rejste Hector illegalt til Danmark
I en kronik i Jyllands-Posten skrev Jakob Ellemann-Jensen ellers tilbage i maj:
»Når jeg som politiker, der er med til at sende danske mænd og kvinder ud i verden med våben i hånd, og som veteran, der af danske politikere er blevet sendt ud i verden med våben i hånd, læser de afslag, som flere af de tidligere tolke er blevet mødt med i den senere tid, bliver jeg forstemt«.
Og han fortsatte:
»Der er noget galt. Vi lever tilsyneladende ikke op til det, vi gerne ville. Det ser ud som om, vi lader nogen i stikken, som har blødt, svedt og grædt sammen med vores soldater. Det kan vi ikke være bekendt!«.
Lovede serviceeftersyn
Information ville derfor gerne have spurgt Jakob Ellemann-Jensen, hvorfor Venstre ikke har ændret aftalen. Men det har ikke været muligt at få et interview med den politiske ordfører. Mandag besvarede Jakob Ellemann-Jensen ikke Informations henvendelser.
Læs også: ’Kynisk’ og en ’politisk hån’ at forlænge omstridt tolkeaftale
Tirsdag skrev ordføreren i en sms, at han ikke havde mulighed for at stille op til interview.
Han skrev dog følgende: »Helt overordnet er det jo ikke hensigten, at alle tolke skal til Danmark, men at de skal hjælpes bedst muligt hjemme i Afghanistan. Jeg er ikke imod tolkeaftalen, men jeg har stillet spørgsmålstegn ved, om den tidligere regering håndterede den rigtigt.«
Venstres tidligere forsvarsordfører, Troels Lund Poulsen, har også tidligere erklæret, at partiet ønskede et serviceeftersyn af tolkeaftalen.
»Der har været skabt meget usikkerhed de seneste måneder med hensyn til tolke, og derfor er vi villige til at kigge på tolkeaftalen og få en status på den,« sagde Troels Lund Poulsen til Ritzau op til folketingsvalget.
Mandag i denne uge kaldte Alternativet og Enhedslisten forsvarsminister Peter Christensen (V) i samråd om sagen.

