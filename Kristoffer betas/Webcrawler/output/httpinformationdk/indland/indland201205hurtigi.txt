Hurtig indsats er nøglen til succes
Mens regeringen varmer op til ungepakke og kontanthjælpsreform, drog beskæftigelsesministeren på inspirationstur til Roskilde.  Information tog med
Information var inviteret med, da beskæftigelsesministeren besøgte Stifinder, som har stor succes med at få Roskildes unge ledige i arbejde og uddannelse.


 Mens ungdomsarbejdsløsheden stiger, har man i Roskilde stor succes med at få ressourcestærke unge ledige i arbejde eller uddannelse.
Derfor parkerer en sort audi klokken 9.45 foran Roskilde Handelsskole. Ud træder beskæftigelsesminister Mette Frederiksen med følge. Ministeren skal besøge aktiveringsprojektet Stifinder, der med stor succes får unge i arbejde eller uddannelse:
»Man har en mere håndholdt indsat over for unge, som jo har masser af ressourcer, men alligevel har brug for voksne, der kan hjælpe dem på vej,« forklarer Mette Frederiksen om baggrunden for besøget.
Ministerens interesse hænger sammen med, at man ved de kommende trepartsforhandlinger skal vedtage en såkaldt ungepakke, der skal tage hånd om den store ungdomsledighed, og senere lurer en kommende reform af kontanthjælps-området. Mens alle er enige om fornuften i at få flere unge i uddannelse og arbejde, er spørgsmålet, hvordan det skal ske. En del af løsningen ligger måske i Roskilde:
»Mange kommuner eksperimenterer med forskellige metoder for tiden, og jeg har hele tiden ørerne foldet ud, for at høre de bedste erfaringer, « siger Mette Frederiksen, der finder det genialt, at Stifinder er placeret på byens handelsskole.
»De ledige har en dagligdag med andre unge, og ikke på et jobcenter, rådhus eller i en kommunal forvaltning. Det tror jeg har en kæmpe betydning,« siger Mette Frederiksen.
Og tallene fra Stifinder er da også imponerende – projektet har typisk 80 til 100 unge tilknyttet, og af dem er 75 procent i arbejde eller uddannelse efter et tre måneders forløb.
En del af forklaringen er, at man arbejder tæt sammen med de nærliggende erhvervsskoler og med områdets mange virksomheder. Når unge søger kontanthjælp i Roskilde kommune, bliver de omgående tilknyttet Stifinder, hvor der hver morgen er mødepligt, hvis man ikke vil trækkes i støtte. Projektet er dog kun for unge i matchgruppe 1, mens matchgruppe 2 og 3 henvises til andre projekter.
»Det er vigtigt at få de unge i gang med noget, så vi ikke ender med en tabt generation som i firserne og halvfemserne,« siger jobcenterchef Anne Haarløv.
Netværk
På Roskilde Handelsskole træder Mette Frederiksen ind i et godt fyldt klasselokale, hvor omkring 20 unge, der skriver cv, søger efter ledige stillinger eller læser om uddannelsesmuligheder på computere. Ved lokalets store whiteboard har leder af Stifinder Annie Wallach netop holdt oplæg om det personlige netværk.
»Netværk er vigtigere end nogensinde. Arbejdsgiverne tager dem, de kender, men vi kan være garanter for nogle af de unge, der måske har plettet straffeattest eller er lidt svage i kødet,« siger hun stilfærdigt, mens socialministeren taler med de unge.
19-årige Katja Kreutzer har forsøgt at bruge sit netværk. Efter at have gennemført grundforløbet mangler hun praktikplads som konditorelev, og hun har forgæves kontaktet de bagere, hvor hun tidligere har arbejdet.
»Jeg har også været på tømrergrundforløbet og søgt praktikplads, men der er det endnu være. Det koster meget for en arbejdsgiver at have en elev, så der er mange, der siger nej,« siger Katja Kreutzer.
– Synes du, samfundet skulle give virksomheder mere i støtte for at oprette praktikpladser?
»Nej, man skulle i stedet give virksomhederne en bøde, hvis de ikke tager elever – det er deres samfundspligt.«
En del af de unge er hos Stifinder, fordi de ikke kan finde praktikplads, fortæller Anna Haarløv, og praktikpladsmanglen er en udfordring, medgiver beskæftigelsesministeren:
»Det er ikke hele forklaringen, men det er en del af problemet. Og jeg håber, at vi i forbindelse med en kommende trepartsaftale kan få adresseret spørgsmålet,« siger Mette Frederiksen, der ikke vil fortælle, om regeringen vil stille konkrete krav til virksomhederne. I klasselokalet sidder også Anja Ohlsø, der er 21 år og på kontanthjælp, efter hun droppede ud af sit socialrådgiverstudie. Fordi hun er under 25, er det et krav for at modtage kontanthjælp, at hun aktivt skal finde en uddannelse:
»Jeg kan godt se fornuften i det, men jeg synes ikke, man ser på os individuelt. Folk har forskellige ressourcer og forskellige problemer. Det er ikke alle, der har mulighed for at tage en uddannelse. Det er ikke et problem for mig, men jeg tror, man taber mange,« siger Anja Ohlsø, der til efteråret vil læse til pædagog.
Også Tilde Ørum på 21 har blandede følelser:
»Det er selvfølgelig også okay at blive kastet ud i nogle ting. Det kan hjælpe nogle, men ikke andre. Folk er så forskellige, men man bliver virkelig presset til at tage en uddannelse, ellers tager de ens penge. Men det er måske ikke alle, der vil gå uddannelsesvejen. Det bliver en standardløsning,« siger Tilde Ørum, der snart skal starte som elev hos en tatovør i København.
Men selv om kommunen presser de unge oplever Anne Haarløv ikke de store protester:
»Tværtimod. De unge er forbavsende enige i, at det er rigtigt. Det er jo ligesom en trend i samfundet. Der er ikke nogen, der påberåber sig deres individuelle frihed til at leve et ufaglært liv,« siger Anne Haarløv.
»Jeg tror ikke, man skal være bange for at være så præcis i sine krav, at det godt kan gøre lidt ondt undervejs. Omvendt har vi også en gruppe unge, der har brug for omsorg og tålmodighed. Dilemmaet er at få lavet en lovgivning, der kan opfange begge dele,« siger Mette Frederiksen, inden hun sætter sig ind i ministerbilen, der klokken 11.15 kører mod København.
Her vil de kommende måneder byde på politiske forhandlinger, der bliver afgørende for landets ledige ungdom.

