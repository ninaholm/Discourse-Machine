Frygt for irakeres fremtid
Flere organisationer advarer om, at afviste irakere vil gå under jorden, efter at regeringen har fastsat deadline for tvangsudsendelser


 47 irakiske asylansøgere og deres børn skal inden den 28. november afgøre, om de vil rejse frivilligt tilbage til Nordirak. 
Hvis de rejser frivilligt, får de 56.000 kroner med sig og et tilbud om opkvalificering. Nægter de at rejse frivilligt, sendes de hjem med tvang, meddelte integrationsminister Birthe Rønn Hornbech (V) mandag.
Det får nu flere organisationer til at frygte for irakernes fremtid - Nordirak er nemlig stadig for farligt at vende tilbage til, lyder det. 
Både Røde Kors og Komitéen Flygtninge Under Jorden advarer om, at flere af irakerne vil forsvinde af frygt for at blive tvangsudvist: 
"Hvis de fortsætter med at sende folk til Nordirak, regner vi med, at en del vil gå under jorden," siger Michala Clante Bendixen fra Komitéen Flygtninge Under Jorden. 
Samme advarsel kommer fra Røde Kors:
"Igennem tiden er der mange, der er gået under jorden, og det kan man godt forestille sig, flere vil gøre nu. Den nye deadline lægger jo et yderligere pres på disse mennesker," siger projektmedarbejder i asylafdelingen, Lars Brügger. Han tilføjer, at nogle også vil tage imod tilbuddet, fordi muligheden for opkvalificering giver irakerne lovligt ophold i Danmark, inden de tvinges ud. 
Ingen aftale på skrift
Talsmand for foreningen Asylret, Said Parvin, anklager de danske myndigheder for at bruge umenneskelige metoder for at tvinge folk til at rejse ud.
"Vi frygter, at folk bliver likvideret - der er jo borgerkrig i landet. Man kan ikke give en deadline til folk, der er psykiske syge," siger han. 
Said Parvin har ofte kontakt med de afviste irakiske asylsøgere og oplever deres frustrationen over brevet fra Udlændingeservice med den nye deadline.
I modsætning til Sverige er det ikke lykkedes den danske regering at få en skriftlig aftale med Nordirak om hjemsendelser. Det betyder, at hver enkelt sag skal behandles seperat. 
Og det kritiseres af forvaltningsretsekspert Oluf Jørgensen.
"Det er en problemstilling, der har stor betydning for de pågældende mennesker, så det er besynderligt, at der ikke foreligger en aftale på skrift," siger han.
DF's integrationsordfører Peter Skaarup ser det ikke som et stort problem.
"Den lokale holdning er, at hvis man laver aftaler på skrift, vil andre lande have tilsvarende aftaler. Så der må vi være lidt egoistiske," siger han og understreger, at det er politiets ansvar at sikre, at de afviste irakere sendes ud og ikke går under jorden i Danmark.


