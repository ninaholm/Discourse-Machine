I en sal på herberget
På nødherberget ’RG60’ kan de unge få en seng at sove i – men der er langtfra plads til alle
På herberget RG60 kan man godt mærke, at der er blevet flere unge hjemløse.


 I en lænestol foran et fjernsyn sidder en ung fyr med fjernbetjeningen i hånden og blikket på skærmen. Fra køkkenet kommer en jævnaldrende fyr slentrende og lader sig falde tungt ned i sofaen.
»Den film har vi sgu da set mange gange før. Hun dør til sidst,« siger han med retning mod fjernsynet.
Det vidste makkeren i lænestolen tilsyneladende ikke.
»For helvede, nu gider jeg jo ikke se den, når du fortæller det hele.«
Det ligner en almindelig tirsdag eftermiddag, som kunne udspille sig hvor som helst i Danmark. Men nu udspiller den sig på nødherberget RG60 på Nørrebro i København, og de to fyre er en del af den stadig større gruppe unge, der hverken har tv, sofa eller for den sags skyld et sted at sove.
En ny fattigdomsundersøgelse fra Københavns Kommune viser, at antallet af unge hjemløse i København er steget med 50 pct. på bare to år. Information er taget på besøg på RG60 for at møde de unge hjemløse. Som navnet antyder, ligger herberget på Rådmandsgade 60, og midt på Nørrebro søger unge hen, som er ved at falde – eller er faldet – ud af systemet.
»Jeg er en af dem, der har været her i lang tid,« fortæller Ivan på 23 år.
I løbet af de ni måneder, han har boet på RG60, er han flere gange blevet sendt i aktivering af jobcentret. Men han kunne ikke koncentrere sig om at møde op, og derfor er han nu blevet trukket i kontanthjælp i næsten fire måneder.
»Folk, der er her, laver ikke noget, så de er vågne til meget sent, og derfor har jeg svært ved at sove og passe mine ting. Det er ikke det bedste miljø, hvis man går i skole, eller hvis man skal passe et arbejde,« siger Ivan.
I baggrunden bliver filmen skiftet til en actionfilm, som nu danner lydtapet til Ivan. En svag klang af Amager i stemmen afslører, hvor han er vokset op, mens han fortæller, at han nu er flyttet over på et af herbergets få to-mandsværelser frem for den store sovesal, hvor de fleste sover. Og selv om RG60 er en nødløsning for Ivan, er han glad for den tryghed, der følger med.
»Det giver noget ro at vide, at du har en seng, at du kan børste tænder og gå i bad. Det er de mest basale ting, som det giver lidt ro til. Men de ansatte kan også hjælpe med, hvordan du kommer videre. Hvis du har et misbrug eller ikke kan finde ud af at styre din økonomi, kan de også hjælpe dig.«
Ikke plads til alle
RG60 har eksisteret i tre år, og den daglige leder kan tydeligt mærke, at der er blevet flere unge hjemløse.
»Vi ser helt klart en stor stigning i antallet af unge, der kommer her. Behovet er især stort blandt dem mellem 18 og 23 år,« siger Mette Lau.
Hun fortæller, at de ofte må afvise unge, fordi pladserne er fyldt op. Og der er især kamp om pladserne her i vintermånederne. En af dem, der har fået en plads, er Messi på 20 år. Han kom til Danmark fra Afghanistan for tre år siden som uledsaget flygtning, og nu hvor han ikke længere er tilknyttet et asylcenter, har kulden fået ham til at opsøge RG60.
»Da jeg blev hjemløs, sov jeg først hos min ven. Så kom der problemer, og jeg blev smidt ud af VUC, fordi jeg ikke kunne koncentrere mig. Derfor rejste jeg bare rundt til forskellige steder, og det blev koldt,« fortæller Messi på gebrokkent dansk.
Han har boet på herberget i en måned. I gennemsnit bliver de unge boende i fire til fem måneder – også selv om herberget hovedsageligt tilbyder akutpladser. Ifølge bestyrelsesformand for RG60 Anders Sørensen er der nemlig mange af de unge, der har svært ved at komme videre.
»Det er akutpladser, men når de kommer hos os, strander de også tit her. De skal videre i egen bolig, men i København er der mangel på de billige boliger. Og ofte er deres problemstillinger også så tværfaglige, at en bolig ikke er løsningen på det hele,« siger Anders Sørensen.
Det gælder for eksempel de unge, der er ude i et misbrug eller har en psykiatrisk diagnose. Eller begge dele:
»Og så bliver de hængende i bremsen hos os.«
Ivan og Messi ønsker at være anonyme, men deres efternavne er Information bekendt

