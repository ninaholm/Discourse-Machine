PET har makuleret flere sager om kendte danskere end hidtil kendt
Folketingsflertal kræver svar på, hvor mange sager om fremtrædende personer efterretningstjenesten har slettet fra sit arkiv
I en række allerede kendte tilfælde har PET slettet sager om fremtrædende danskere – blandt andet Poul Hartling og Anker Jørgensen. Men der er flere sager end hidtil kendt, og det får blandt andet Konservative, Dansk Folkeparti og Enhedslisten til at kræve svar på, hvor mange sager det drejer sig om. Arkiv


 Det viser sig nu, at PET har slettet flere sager om fremtrædende danskere end hidtil kendt. De nye oplysninger får et flertal i Folketinget til at kræve sagen om efterretningstjenestens makuleringer undersøgt til bunds.
I en udredning om PET’s makuleringspraksis fra begyndelsen af februar bekræfter professor i jura på Københavns Universitet Linda Nielsen, at efterretningstjenesten i løbet af 1990’erne slettede »en række sager, der vedrører markante, politiske eller kulturelle personligheder«. Hun nævner dog alene eksempler, der allerede var vished om på forhånd, blandt andre tjenestens sager om forhenværende statsminister Anker Jørgensen og forhenværende DKP-formand Ole Sohn, men ifølge udredningen er disse sager blot »markante eksempler«, der har været »omtalt i pressen«.
Over for Information bekræfter professoren nu, at PET også har makuleret sager »om andre mere eller mindre kendte danskere«. Hun understreger dog, at de personer, som hun nævner i sin udredning, er »de mest fremtrædende«: »Og så er der nogle, hvor man kan sige, at man kan genkende navnene, men som ikke er af den kaliber,« siger Linda Nielsen, der ikke ønsker at gå i detaljer med antallet af og identiteten på de pågældende personer.
Venstres retsordfører, Karsten Lauritzen, finder de nye oplysninger alarmerende: »Det her skal undersøges. Det skal frem, hvem de mere eller mindre kendte personer er, hvis sager PET åbenbart har slettet. Blandt andet ville det kunne vise, om der er et mønster i forhold til makuleringerne,« siger Karsten Lauritzen og tilføjer, at han specifikt tænker på, om den socialdemokratisk ledede regering i løbet af 1990’erne sørgede for at få slettet sager om politikere på venstrefløjen.
Også Enhedslistens retsordfører, Pernille Skipper, kræver svar i sagen.
»Det er meget alvorligt, hvis listen er længere, end det fremgår af redegørelsen, dels på grund af tabet af historisk viden og dels på grund af tabet af viden om omfanget af PET’s regelbrud. Hvis listen viser sig at være lang, bliver det svært at tro på, at der skulle være tale om utilsigtede fejl fra PET’s side. Så må den eneste forklaring næsten være, at PET har sørget for at slette sager, hvor de er gået for tæt på danske politikere og andre fremtrædende personer,« siger Pernille Skipper og tilføjer: »Selv om man skal være forsigtig med at hænge personer ud i offentligheden som nogen, PET har overvåget, mener vi, der er tale om så relevante oplysninger, at de må frem. Vi vil derfor bede justitsministeren om at få en yderligere undersøgelse eller en tillægsundersøgelse, hvor man beder Linda Nielsen gå mere i detaljer med, hvem der har været tale om.«
Konservatives retsordfører, Tom Behnke, er enig.
»Vi mener, det her bør afdækkes. Hvad er der foregået, og hvad er omfanget?« siger han. Tom Behnke understreger, at han som udgangspunkt går ind for »så megen offentlighed som muligt«, men at han er indstillet på, at det i forhold til den enkelte sag kan vurderes, om identiteten på den omhandlede person bør offentliggøres.
Også retsordfører i Dansk Folkeparti Peter Skaarup siger, at Folketinget »selvfølgelig skal have svar på, hvor mange sager man har slettet, selvom de skulle have været overdraget til Rigsarkivet«, ligesom retsordfører i Liberal Alliance Simon Emil Ammitzbøll oplyser til Information, at han vil have »klare svar i sagen«.
De håndskrevne lister
De fremtrædende personer, hvis sager er blevet makuleret af PET i løbet af 1990’erne, figurerer ifølge Linda Nielsens udredning alle i særlige mapper hos efterretningstjenesten bestående af håndskrevne ark i plastiklommer. Arkene viser oversigter over personsager, der ikke længere indgår i tjenestens almindelige arkiv, og mens de fleste af navnene på listen er ukendte, indeholder de også »en række kendte navne«.
»Ud for langt de fleste navne står blot ’makuleret’, men ud for enkelte står, at de er overført til historisk arkiv. Der er imidlertid ingen specifikke oplysninger om indholdet af sagen eller om årsagen til registrering. Der er heller ingen oplysninger om årsagen til makulering eller til overførelsen til historisk arkiv«, skriver Linda Nielsen.
Som beskrevet i fredagens Information forsikrede daværende PET-chef Birgitte Stampe og daværende justitsminister Bjørn Westh (S) i 1995 over for Kontroludvalget vedrørende Politiets og Forsvarets Efterretningstjenester, at efterretningstjenesten fulgte en aftale fra 1965, der medførte et forbud mod makulering af sagsakter om »personer, der har haft en mere fremtrædende politisk, kulturel, økonomisk eller administrativ position. Men året efter, i 1996, slettede efterretningstjenesten sin sag om forhenværende statsminister Anker Jørgensen, og i 1997 makulerede tjenesten sin sag om forhenværende DKP-formand Ole Sohn.
 

