SF-bagland blåstempler Søvndals strammerkurs
Partitoppen var nødt til at give sig en smule. Men til sidst fik Søvndal på weekendens landsmøde medlemmernes opbakning til SF's strammerkurs i retspolitikken. Han fik også en ny struktur igennem
Villy Søvndal fik på weekendens landsmøde grønt lys til at føre sin strammerkurs videre på retsområdet.


 SF-baglandets storm mod partitoppens retspolitik udeblev. På trods af, at flere også fremtrædende medlemmer udtrykte bekymring ved SF's skærpede strammerkurs over for kriminelle, fik formand Villy Søvndals hårdhudede retspolitik alligevel en godkendelse fra partirødderne på SF's landsmøde i Århus i weekenden.
Det skete, da landsmødet med stort flertal vedtog et nyt 'reformprogram' for partiet - men forkastede et omfattende forslag om, at SF skal forbedre borgernes retssikkerhed og sikre en omlægning af kriminalpolitikken.
Forslaget var stillet af SF's tidligere retsordfører Leif Hermann som reaktion på, at retspolitikken ikke var nævnt med et ord i udkastet til reformprogrammet. Han betegner direkte Villy Søvndals forslag om minimumsstraffe mod våbenkriminalitet, som "langt ude over kanten" af, hvad en SF'er burde acceptere.
"Når kuglerne flyver om ørene, sidder superlativerne løst. Vi skal tænke os grundigt om, når vi taler straffe og minimumsstraffe. Det har det knebet noget med på det seneste," siger han.
En 'fornuftig' retspolitik, der ikke bygger på følelser og folkestemninger, har altid været hjerteblod fra SF'erne. Og Villy Søvndal åbnede allerede diskussionen i sin åbningstale ved at erklære sig "klar med en jernnæve" mod rockere og bandekriminelle. 
I den efterfølgende debat var der 'run' på talerstolen
"Det er dobbelt tragisk, hvis bandekrigen fører til en retspolitisk paniklukning," sagde Balder Mørch, der er folketingkandidat på Frederiksberg. Eva Dragheim fra Syddjurs anklagede partitoppen for at "sælge ud af vigtige retssikkerhedsmæssige principper" - og kulturordfører Pernille Frahm betegnede retspolitikken i Danmark for at være "i frit fald". Retsordfører Karina Lorentzen forsvarede derimod den nye hårde linje.
"Når SF strammer, skal det allerhelst have et præventiv formål. Men nogle gange må hensynet til borgerne komme først," sagde hun - og skatteordfører Jesper Petersen erklærede, at "vi går ikke til højre, vi går frem".
Ledelsen gav sig en smule
Leif Hermanns retssikkerhedsforslag endte som sagt med at blive stemt ned i går. Men inden da måtte partitoppen alligevel give sig en smule. Under sene forhandlinger måtte Søvndal og gruppeformand Ole Sohn sluge en anden, men mindre tilføjelse i reformprogrammet. Her foreslås et uafhængigt lovråd. Og samtidig slås det bl.a. fast, "alle borgeres retssikkerhed skal fastholdes og udvides". Det erklærer Leif Hermann sig tilfreds med:
"Jeg forventer, at hovedbestyrelsen nu tager en grundlæggende diskussion om retspolitikken og får udarbejdet et grundlag, man kan arbejde ud fra."
Den tolkning deler Villy Søvndal dog ikke umiddelbart.
"Det ved jeg ikke. Jeg har forholdt mig til den vedtagelse, vi har lavet - og den er fremragende. Hvordan den videre gang på jord bliver, skal jeg ikke kunne sige," siger han til Information.
- Hvad siger du til den kritik, der blev rettet mod SFs retspolitik på landsmødet?
"Det er ikke et krisetegn, at der er debat i et parti. Der er nogen, der mener, at vi har lagt for stor vægt på straf. Andre mener noget andet. Men jeg tror, at det er nødvendigt, at bure de mennesker inde, der går og skyder tilfældige mennesker på Københavns gader," siger han.
For Søvndal er dette års landsmøde et "meget historisk" skridt på drømmevejen til regeringsmagten. For ved siden af reformprogrammet, der er SFs katalog over, hvor man vil forandre Danmark, så fik han også en stærkt omdiskuteret ændring af SF's struktur igennem. Et flertal på landsmødet sagde ja til at nedlægge den 39 personer store hovedbestyrelse og erstatte den med en mindre 17 personers landsledelse. 
"Det er en ny, knaldrød Lambourghini, der giver baghjul til vores politik," sagde Kjeld Olsen fra Haderslev. Han og en række andre kritikere frygtede, at en formindsket landsledelse vil betyde topstyring og udvanding af medlemsdemokratiet.
"Men fordi Kinas folkekongres er større, er den altså ikke mere demokratisk," replicerede Torben Kastrup fra Nørrebrokredsen.
Og flertallet på SF's 'folkekongres' var enig. 
Formand Søvndal fik sin nye struktur med 224 stemmer for og 166 imod.


