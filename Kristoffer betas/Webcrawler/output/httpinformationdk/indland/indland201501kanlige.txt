Kan ligestilling blive drevet for langt i skilsmissesager?
Eksperter advarer politikerne om at sætte ligestilling i centrum i stedet for barnet, når de lovgiver om skilsmisse. Faktisk er de andre nordiske lande blevet mere varsomme med at gå den vej, fordi forældre oplever en 50-50-ordning som en rettighed og glemmer, at det ikke nødvendigvis er bedst for barnet


 Ét tal er bemærkelsesværdigt, når det gælder ligestillingen i Danmark. Cirka 90 procent af de voksne, som bliver bopælsforældre efter en skilsmisse og dermed står med de afgørende beslutningerne i et barns liv, er kvinder.
Mange mænd derimod oplever at løbe panden imod en mur, når de efter en skilsmisse forsøger at få så meget samvær og ansvar for deres børn som muligt, forklarer landsformand for Foreningen Far, Jesper Lohse. Mændene ender typisk med at blive samværsforældre i de sager, der afgøres med eller uden konflikt mellem forældrene. Tallet for, hvor mange mænd, der bliver bopælsforældre, har stået i stampe siden 1980’erne.
Foreningen ser et typisk mønster i de sager, hvor mor og far ikke selv kan finde ud af at løse konflikter omkring børn efter en skilsmisse.
»Systemet er gearet til at håndtere de tilfælde, hvor faren udgør et samarbejdsproblem efter en skilsmisse. Men ikke i de mange tilfælde, hvor det er moren, der ikke vil kommunikere og samarbejde. Vi ser et mønstre, hvor kvinden møder op i Statsforvaltningen med en advokat og bliver tildelt midlertidig status som bopælsforældre. Derefter trækker de sagsbehandlingstiden ud ved ikke at møde op og vil så typisk ende med at blive bopælsforældre, uanset hvor meget barselsorlov, tæt kontakt og omsorg faren har haft i relation til barnet,« siger Jesper Lohse.
For at gøre noget ved den ulige fordeling har Socialdemokraterne derfor meldt ud i denne uge, at de ønsker et opgør med begrebet bopælsforældre for derigennem at ligestille forældrene efter en skilsmisse.
Og ligestilling mellem kønnene har da også været et centralt tema i familiepolitikken i samtlige nordiske lande i de seneste to årtier, forklarer lektor i familieret ved Islands Universitet, Hrefna Friðriksdóttir, der bl.a. har bidraget til en ny bog om fædreroller i Norden, Fatherhood in the Nordic Welfare States – Comparing care policies and practice.
»I den nordiske lovgivningsproces har man ændret lovene med det sigte at fremme ligestilling og forsøge at sikre, at et barn har mulighed for at have en god kontakt til begge forældre efter en skilsmisse. Det var nødvendigt på et tidspunkt,« siger Hrefna Friðriksdóttir
Men den islandske forsker ser samtidig en tendens i de øvrige nordiske lande – og indtil det socialdemokratiske forslag også i Danmark – til en opbremsning i bestræbelserne på at tvinge ligestilling igennem efter en skilsmisse. Og hun er på linje med andre eksperter, når hun advarer politikerne om at tvinge mere praktisk ligestilling igennem, fordi det kan blive på børnenes bekostning.
Absolut princip
»De fleste eksperter, som beskæftiger sig med børns rettigheder, undgår at tale om ligestilling i forbindelse med skilsmisser. For når man ser på, hvordan forældre har fortolket det brede sigte på ligestilling, man har indført eksempelvis ved at tildele automatisk delt forældremyndighed, så viser forskningen, at dette er blevet et udgangspunkt for mange flere forældre. De ser det som et absolut princip og som barnets rettighed, at alt skal være delt 50-50 mellem forældrene. Det har betydet, at flere har fået delt forældremyndighed end dem, der faktisk har kunnet håndtere det. Det kan være skadeligt for barnets hverdag og opvækst, hvis man forventer, at skilsmisseforældre skal blive enige om alt,« siger hun og peger på andre undersøgelser, der har vist, at det er meget svært for skilsmisseforældre pludselig at skulle være enige om helt basale ting, som tidligere kan have været årsag til mange konflikter i deres ægteskab.
Derfor har samtlige nordiske lande faktisk trådt et skridt tilbage i familielovgivningen, når det gælder ligestilling efter skilsmisser, påpeger den islandske forsker.
I Norge overvejede man for eksempel, om man skulle skrive en deleordning for barnet ind i loven. Det har altid været en mulighed, at forældrene kan vælge en såkaldt 7/7-ordning, så barnet tilbringer lige mange dage hos hver forældre efter en skilsmisse.
»Det undlod man, og argumentet var bl.a., at hvis man indskrev 7/7-ordningen i loven, ville nogle forældre læse det som en regel, ikke en mulighed. Og det kan aldrig nogensinde blive en regel. Hvis forældrene bor rigtig tæt på hinanden og er gode til at samarbejde, kan det være det bedste for barnet. Men det er ikke det bedste for alle børn,« siger Hrefna Friðriksdóttir.
Hun peger også på, at det danske folketing har ændret den nye forældreansvarslov, der i 2007 indførte automatisk delt forældremyndighed. I 2012 blev det muligt at ophæve den fælles forældremyndighed, fordi det havde vist sig, at konfliktniveauet steg i flere sager, og politikerne ønskede at beskytte barnet mod opslidende konflikter mellem forældrene.
Flere konflikter
Også Mai Heide Ottosen, der som seniorforsker ved SFI har en lang række undersøgelser af danskernes skilsmisser bag sig, mener, at politikerne skal være varsomme med at bruge lovgivningen til at presse mere ligestilling igennem.
»Opgøret med begrebet bopælsforældre er signalpolitik, der bliver svær at effektuere, så det får en positiv effekt i børnenes praktiske dagligdag. Det er svært at være fælles om alle beslutninger, hvis man ikke kan tale sammen. Det siger sig selv. Det kan ende med, hvad vi også har kunnet se i kvantitative undersøgelser, at forældrene simpelthen undlader at træffe nødvendige beslutninger om barnet. F.eks. hvis barnet ikke trives i skolen og forældrene ikke kan blive enige, så sker der bare ikke noget,« siger Mai Heide Ottosen og spørger, hvem der skal være den endelige besluttende instans, hvis forældrene ikke kan blive enige om barnets bopæl eller skolegang.
Hvis det bliver Statsforvaltningerne, der skal træffe beslutninger om mindre uenigheder, vil Statsforvaltningerne komme under et endnu større sagspres, end tilfældet er i dag, hvor der klages over lange sagsbehandlingstider, vurderer Mai Heide Ottosen.
»Man risikerer at optrappe uenighederne. Vi har set en stigning i antallet af sager ved fogedretten, fordi konfliktfeltet blev større med den nye forældreansvarslov, og der er blevet mere at være uenige om. Nu skal man så også til at være uenige om bopælsspørgsmålet. Selv om det selvfølgelig er fint, hvis forældrene selv kan finde ud af at forvalte deres forældreskab til gavn for barnet, kan man med forskningen i baghovedet have en begrundet skepsis over for, at man kan lovgive sig til mere ligestilling,« siger Mai Heide Ottosen.
Hrefna Friðriksdóttir opfordrer i stedet politikerne til at kigge nærmere på den økonomiske ligestilling mellem forældrene. Med den juridiske begunstigelse af bopælsforældren følger nemlig også den økonomiske, sådan at bopælsforælderen modtager det største økonomiske tilskud.
»Jeg tror faktisk ikke, at beslutninger omkring bopæl og andre af barnets livsforhold er det største problem. Pengene er det væsentligste, og det har jo egentlig ikke noget at gøre med mængden af samværet. Hvis man kunne lave en lovgivning, der i højere grad sikrede en lige fordeling af økonomien, ville det være en vej at gå. Det er meget mere omfattende, hvis forældre skal dele alle beslutninger. Det, frygter jeg, er utopisk.«
Jesper Lohse bekræfter, at den økonomiske forskelsbehandling kan have stor betydning for skilsmisseforældre. Men han mener, at ligeværdig behandling af skilsmisseforældre uden skelen til forældrenes køn, men med fokus på, hvad der er det bedste for barnet, er helt afgørende for det fremtidige samarbejde omkring barnet.
»Det første, vi beder skilsmisseforældre om i dag, er, at de inden for fem dage skal finde ud af, hvem der er A- og B-forældre. Derefter er de juridiske og økonomiske forskelle markante. Men hvis man smider forældre i bokse, de ikke passer ind i, så kommer man ikke langt med at mægle mellem dem for at mindske konfliktniveauet. Mægling dur ikke over for den gruppe, hvis de ikke i udgangspunktet bliver behandlet lige,« siger han.
Han er til gengæld helt på linje med eksperterne i, at afskaffelse af bopælsforældrebegrebet ikke bør føre til, at forældre ser en deleordning som det eneste rigtig for deres børn.
»Vi skal passe meget på, at der ikke stilles lighedstegn mellem, at forældre stilles mere lige, og så at deleordningen passer til alle børn. Der er mange fædre, der – selv om de bliver mere ligestillede med mødrene – stadig vil føle, at det bedste for deres barn er at være hos dem hver anden weekend. Det ved vi fra vores rådgivning,« siger han.
Øremærket barsel
Forfatter og kønsdebattør Gretelise Holm har i kølvandet på det socialdemokratiske udspil stillet spørgsmålstegn ved, hvorfor regeringen har afstået fra at ligestille mændene før en eventuel skilsmisse, da de valgte at gå imod regeringsgrundlaget og sløjfe forslaget om øremærket barsel til mænd.
»Går helt ind for ligestilling, men jeg mener, at man bør starte et andet sted, nemlig med at give fædre mulighed for at få samme tilknytning til børnene, som moderen får ved at tage i snit 92 procent af barselsorloven. Men nej, øremærket barsel til mænd var et af de løfter, som regeringen løb fra. Så man oplever igen, at mænds rettigheder til børnene efter skilsmisse er vigtigere end deres pligter til at tage sig af dem før skilsmissen. Danske mænd har nordisk bundrekord ved kun at tage 7,4 procent,« skrev hun bl.a. på Facebook.
Professor ved Aalborg Universitet, Tine Rostgaard, har sammen med en islandsk kollega redigeret bogen Fatherhood in the Nordic Welfare States – Comparing care policies and practice. Hun mener, at en lovgivning, der gav mænd flere muligheder for at tage barsel med deres børn, ville kunne smitte af på ligestillingen efter skilsmisse.
»Den måde, man har indrettet barselslovgivningen på i Danmark, tilgodeser kvinden i langt højere grad end manden, og det betyder, at farens rollen bliver en anden i barnets tidlige år. Det betyder noget for farens egen opfattelse af, om han kan magte barnet, og for omgivelsernes forventninger til ham og hans evner. Hvis faren har investeret i familien og taget orlov, kan det fungere som en konkret ting, der henviser til en aktiv deltagelse i barnets omsorg, fordi det ellers kan være svært at dokumentere, at man er en god far,« siger hun.
Mai Heide Ottosen har i en analyse i forbindelse med den såkaldte børneforløbsundersøgelse, hvor 6.000 børn er fulgt siden 1995, undersøgt, om der er en sammenhæng mellem længden af farens barselsorlov og hans stilling efter en eventuel skilsmisse. Hun fandt ikke sådan en sammenhæng.
»Barselsorlov hænger jo ikke nødvendigvis sammen med, at man er en meget aktiv far, der henter og bringer, skifter bleer og tager barns sygedag. Det kan man sagtens være, selv om man som far ikke har taget mere end de obligatoriske to ugers barsel. Det er den sociale organisering af familien som sådan, der betyder noget i forhold til en eventuel senere skilsmisse,« siger Mai Heide Ottosen.

