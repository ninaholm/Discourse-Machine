Søren Gade afviser læk fra spindoktor
Forsvarsministeren afviser, at hans spindoktor Jakob Winther lækkede hemmelige oplysninger om danske soldater til skade for deres sikkerhed


 Forsvarsminister Søren Gade (V) kalder det "uunderbyggede påstande", når filminstruktøren Christoffer Guldbrandsen hævder, at hans spindoktor, Jakob Winther, i 2007 lækkede hemmelige oplysninger om danske soldater til pressen.

I en kortfattet pressemeddelelse henviser Søren Gade til, at han allerede i sommeren 2007 oplyste til Folketinget, at "Forsvarsministeriet ikke var bekendt med, at oplysningerne vedrørende udsendelsen af Jægerkorpset til Irak i april 2007 skulle være lækket fra kilder i Forsvarsministeriet, regeringen eller statsadministrationen". 

- Indtil videre har jeg intet hørt, der ændrer på dette. Hvis nogle har viden om et ulovligt læk, vil jeg, ligesom Formand for Det Udenrigspolitiske Nævn, Gitte Lillelund Bech, opfordre dem til at politianmelde sagen, skriver forsvarsministeren.

Forsvaret mente dengang, at de danske soldaters liv kom i fare, da oplysningerne om udsendelsen af ekstra soldater til Irak slap ud i medierne, fordi fjenden havde mulighed for at forberede sig på deres ankomst. 

Omkring 30 danske elitesoldater fra Jægerkorpset skulle sendes til Irak for at støtte en dansk lejr. Men TV 2 fik det at vide, inden politikerne i Det Udenrigspolitiske Nævn. 

Statsminister Lars Løkke Rasmussen (V) har kaldt det for "alvorligt", hvis oplysningerne stammer fra Forsvarsministeriet. 

Christopher Guldbrandsen siger i filmbladet Ekko, at Jacob Winther ringede til TV2's journalist Rasmus Tantholdt med den hemmelige oplysning. 

