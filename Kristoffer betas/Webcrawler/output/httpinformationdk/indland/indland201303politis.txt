Det politiske system lider af iltmangel
Marianne Jelved udtrykte bekymring for demokratiets tilstand i den tale, hun torsdag holdt på CBS, og som vakte furore, fordi kulturministeren ’kom til’ at heppe på Anders Bondo Christensen og folkeskolelærerne. Men hendes bekymring er både relevant og rigtig
Marianne Jelved står næppe alene med sin demokratikritik. Og flere burde nok lytte til den.


 Kulturminister Marianne Jelved (R) indskrev sig i forgårs i rækken af tidligere partiledere, som det seneste års tid har skabt overskrifter på grund af kritik af SRSF-regeringen.
På en konference om dagpressens rolle i civilsamfundet på Copenhagen Business School sagde ministeren i et indlæg, at hun håbede, at Anders Bondo Christensen ville »vinde« den aktuelle konflikt mellem lærerne på den ene side og KL og regeringen på den anden side.
Udsagnet blev straks – og journalistisk berettiget – en nyhed om intern uenighed i regeringen og især i den radikale partitop mellem Jelved og Margrethe Vestager. Historien om spliden i R-toppen sprang fra nyhedssite til nyheds-site torsdag aften, og på et tidspunkt måtte Marianne Jelved forsikre offentligheden om, at udsagnet var ment som ’satire’, og at hun i øvrigt bakker fuldt og helt op om regeringens folkeskolereform.
Men hvad var det egentlig, Jelved sagde? Og hvad var det, hun rent faktisk mente? Dagbladet Information er takket være P1-programmet Mennesker & Mediers Lasse Jensen kommet i besiddelse af en optagelse af kulturministerens tale og den efterfølgende debat, hvoraf uddrag kan læses her på opslaget.
Efter gennemlytning af seancen er det vanskeligt – for ikke at sige umuligt – at kategorisere Marianne Jelveds ord om Anders Bondo Christensen i satireafdelingen.
Her skal ikke gisnes om, hvad Marianne Jelved reelt mener om indholdet af regeringens folkeskolereform. Men hendes tale på konferencen, som vel at mærke handlede om dagspressens rolle i civilsamfundet, var demokrati-kritik. Kritikken var rettet mod både den tidligere og den nuværende regering og det politiske system og pressens rolle i al almindelighed. Det var i denne sammenhæng, at ordene om Anders Bondo faldt.
Topstyring
En af Marianne Jelveds pointer var, at det danske politiske landskab blev transformeret under VKO’s »de facto flertalsregering« i oo’erne. At vi her gik fra at være et land, hvor politik – i hvert fald i højere grad end i dag – blev skabt i en samtale mellem regeringer, kommunalbestyrelser, organisationer osv. til at være et land, hvor politik fastsættes af partiledelser – meget ofte uden reel debat med eller medindflydelse fra resten af samfundet.
Konsekvensen af disse ændringer er, at man i partitoppene (måske bortset fra i Enhedslisten) og i centraladministrationen ikke længere lytter nedad eller udad – men ofte blot lader som om, man lytter, og i øvrigt bagefter gør, hvad der passer én, når linjen lægges. Det politiske Danmark køres med andre ord som en privat virksomhed, hvor loyalitet mod ledelsen er karrierefremmende – alt andet mytteri.
Man kan også forstå Marianne Jelveds indlæg som en advarsel om, at den politiske samtale er i fare for at blive en skinmanøvre, som ofte er mere irriterende end velkommen for dem, der svinger taktstokken i partierne.
Jelved står ikke alene med sin demokratikritik. Spørg de SF’ere, der stemte på Annette Vilhelmsen som formand for SF. Det var en tilsvarende samtale, de savnede. Spørg de socialdemokrater, der føler sig kørt over af partiledelsens beslutninger.
Marianne Jelved har ret i, at politik har ændret sig. Mantraet om, at det, der ikke kan forklares, ikke kan forsvares, er blevet Gud. Man taler om det, der er »inden for skiven«, og det, der er »uden for skiven« i politik.
Socialdemokraten Rasmus Prehns efterlysning af, at man satte mere kul på de offentlige investeringer, var »uden for skiven«. Mogens Lykketofts (S) begyndende tvivl på sammenhængen mellem lavere skat og arbejdsudbud var »uden for skiven«. Men hvem definerer egentlig skiven? Hvem bestemmer, hvor meget plads der er til debat inden for rammerne af et parti? Det gør partiernes ledelser naturligvis.
Ikke noget at skjule
Partidisciplin er et nødvendigt onde i politik. Der ville sjældent blive truffet nogen beslutninger, hvis ikke alle i det store hele trak på samme hammel. I den optik er det forståeligt, at et indlæg fra et menigt folketingsmedlem skaber vrede, fordi det kan fremstå som solorytteri på fællesskabets bekostning.
Men man kunne også spørge sig selv, om der kan fremavles eller genskabes en politisk kultur, hvor det er tilladt at diskutere og være uenige, uden at det hele bryder sammen. Om der kan skabes et rum med mere luft end det nuværende, der synes tømt for ilt?
Det er relevant at rejse spørgsmålet om, hvorvidt vilkårene for den demokratiske debat er blevet forværret de senere år. Det kan godt være, som Jelved peger på, at udviklingen begyndte, da Anders Fogh Rasmussen smed smagsdommerne og egne interne kritikere på porten. Det kan også være, at den er et udtryk for en generel og global udvikling mod professionaliseret politik. Og at medieudviklingen med nye, hurtige medier på flere platforme har skubbet bagpå.
Men Jelveds pointe synes i al fald at være, at den nye regering endnu ikke har formået (eller ønsket?) at vende den udvikling. I en ordveksling med Berlingskes Lisbeth Knudsen på CBS-mødet sagde Marianne Jelved, at »den transformation, der er sket, er til min egen overraskelse sket så grundlæggende – eller radikalt – at det er svært for en ny regering at finde ud af, hvordan man reagerer.« (Og ja, dette Jelved-udsagn kan tolkes som endnu en kritik af regeringen. Og ja, det er alligevel helt bevidst, at overskriften på denne artikel ikke handler om »Mere Jelved-kritik af regeringen«. Det er nemlig hendes demokratikritk, som er interessant.)
Videre under mødet vendte hun kritikken mod sig selv og sagde: »Jeg er selv forundret over, hvor svært det er at formulere den fortælling, som vi gerne skulle have (..) som folkevalgte. Og jeg har netop i dag diskuteret det med nogle unge mennesker i det ministerium, som jeg sidder i, og sagt, at jeg må prøve at lave en fortælling om, hvad det er, som jeg ser som den udvikling, vi gerne vil have. Jeg har ikke noget at skjule. Det er ikke et samfund, som jeg ikke ville turde fortælle om. I al fald ikke sådan som jeg ser det. Nu ved jeg jo ikke, hvad regeringen i øvrigt tænker på at gøre.«
Når Marianne Jelved i den sammenhæng udtrykker håb om, at Anders Bondo Christensen og lærerne »vinder« er det måske, fordi en sejr til Danmarks Lærerforening vil være et tegn på, at der stadig er liv i det gamle danske samtaledemokrati? Jelveds tanker er i al fald nuancerede. Og søgende. Ægte tanker kommer ikke altid på snorlige rækker pakket med sløjfe til en bestemt ramme. Og tak for det.
SF’s nye formand er blevet grinet ud, fordi hun ikke taler ’politisk’ med nutidig accent. Hun er så at sig gammelsproglig. Samme problematik rodede Holger K. Nielsen sig ud i, da han i sidste uge kom for skade at sige »det skal vi da diskutere« som svar på, at en del SF-vælgere ønsker SF ud af regeringen. Udsagnet blev til overskrifter om, at Holger K. Nielsen satte spørgsmålstegn ved hele regeringsdeltagelsen. Det på trods af at han gjorde alt for at understrege, at SF’s ledelse netop står bag regeringsdeltagelsen. Konklusionen var derfor absurd. Det, Holger K. Nielsen – i strid med tidens trend – forsøgte at holde fast i var den politiske samtale. Den, hvor utilfredshed og uenighed kan luftes i et åbent rum. På trods af at linjen i sidste ende lægges i ledelseslaget.
Måske er det ikke tilfældigt, at det er de gamle partiformænd i SRSF, som sætter ord på disse frustrationer. Og måske er de af og til dobbeltmoralske og gør sig skyldige i en historieforvanskning om, at alt var bedre i gamle dage. Men måske vi også indimellem burde lytte til, hvad de mener og tænker. Eller i det mindste debattere det med dem.

