Ny talskvinde for Islamisk Trossamfund
Væk med islamiske mørkemænd. Den nye danske talskvinde for Islamisk Trossamfund varsler nye tider på Dortheavej
42-årige danske Bettina Meisner blev i går præsenteret som ny talskvinde for Islamisk Trossamfund. Til højre ses Imran Shah der bliver ny talsmand for trossamfundet.


 Hun er kvinde, hun er dansk - og fremover vil det være hende, der er talerør for Det Islamiske Trossamfund i Danmark. 
Med valget af den 42-årige danske Bettina Meisner som ny talskvinde for trossamfundet følger nye tider på Dortheavej i Københavns nordvestkvarter.
"Jeg vil kun se frem nu, og jeg synes, at vi her sender et vigtigt signal om, at man som muslimsk kvinde også kan være med i frontlinjen. Det er desuden et vigtigt signal, at jeg er dansk. Det understreger, at de har tillid til, at jeg som dansker og konvertit godt kan udtale mig på organisationens vegne," siger hun.
Islamisk Trossamfund er i de sidste par år løbet ind i kraftig modvind i offentligheden. Fra at sidde med ved bordet som vigtige rådgivere for blandt andet regeringen, tager mange i dag afstand fra trossamfundet. 
Blandt andet har SF's formand, Villy Søvndal, beskyldt dem for at være en samling islamiske mørkemænd. Umiddelbart kan udnævnelsen af den danske kvinde derfor tolkes som trossamfundets forsøg på at genvinde troværdigheden og blive mere appetitlig for det danske samfund. Men det afviser Bettina Meisner.
"Jeg lader mig ikke bruge. Jeg har sagt ja til denne post, fordi jeg mener, at danskhed og islam sagtens kan forenes. Min hensigt med posten er at vise, hvordan det kan lade sig gøre. For eksempel har vi ifølge grundloven religionsfrihed i Danmark. I islam er der heller ikke religionstvang, så dér er der overensstemmelse mellem islam og danskheden. Også friheden til at tænke og tale stemmer overens med den islamiske tankegang, selv om det ikke altid bliver stillet sådan op", siger hun.
Bettina Meisner var blandt de første danske kvinder, der konverterede til islam. Det skete for 25 år siden efter et besøg i en moské.
Islam var ellers ikke lige den religion, der var mest indlysende at vende sig mod, da hun som ungt menneske søgte efter en dybere mening med tilværelsen. 
Opvokset på Østerbro i København i en ganske almindelig dansk kristen familie og en mor, der arbejdede som kordegn, havde hun jævnligt sin gang i kirken. En overgang var hun desuden knyttet til Pinsekirken, men det var først, da hun som 17-årig besøgte en moské, at Bettina Meisner for alvor fandt ro.
Siden var hun med til at stifte Det Islamiske Trossamfund i 1996, da muslimer i København under ledelse af Ahmed Abu Laban havde samlet penge til at oprette deres egen moské på Dortheavej. Her har hun i flere år undervist den stadig større gruppe danske konvertitter i islam. 
Bettina Meisner overtager posten efter Kasem Ahmad, der i marts valgte at trække sig efter hård kritik af hans deltagelse i en demonstration mod genoptrykningen af Muhammed-tegningerne arrangeret af Hizb-ut-Tahrir. Og det var en klog beslutning, da Islamisk Trossamfund ifølge Bettina Meisner ikke støtter Hizb-ut-Tahrirs yderligtgående holdninger. 
ritzau

