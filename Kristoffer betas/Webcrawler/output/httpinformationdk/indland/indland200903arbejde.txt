Arbejder blev sparket ned og fyret efter kritik af Mærsk
En kritisk indstillet arbejder blev sparket, slået og bortvist efter at have udtalt sig til et undersøgelseshold på Mærsks containerfabrik i det sydlige Kina. Det er ikke første gang, arbejdere overfaldes af fabrikkens vagter


He Xiong Jun, der arbejder på A.P. Møller-Mærsks containerfabrik i det sydlige Kina, blev overfaldet af en vagt og bortvist, da han havde udtalt sig kritisk til et firma, der undersøger en anklage om undertrykkelse af de ansatte på den danskejede fabrik.Episoden fandt sted den 11. marts, da He Xiong Jun blev interviewet af to researchere fra det britiske konsulentfirma Impactt Ltd., som inspicerede fabrikken for Mærsk. Og He Xiong Jun benyttede muligheden til at kritisere forholdene på fabrikken."Jeg fortalte dem om menneskerettigheder på fabrikken, om løn og arbejdstid og om det pres, arbejderne er udsat for. Jeg er maler, så jeg blev blandt andet udspurgt om, hvorvidt jeg kender de stoffer, vi bruger. En halv time senere fik jeg hævnen at føle," fortæller He Xiong Jun.Jun forklarer, at der blev sendt en sikkerhedsvagt efter ham."Vagten sparkede mig, mens jeg stod og malede. Jeg prøvede at skubbe ham væk."Sikkerhedsvagten gjorde det klart, at ledelsen ikke ønskede, at folk talte med undersøgelsesholdet, fortæller Jun.Umiddelbart efter dukkede en mellemleder op og smed He Xiong Jun væk fra arbejdspladsen, forklarer han."Vi diskuterede videre udenfor. Siden kom vi i skænderi og i håndgemæng. Til sidst fik jeg at vide, at jeg var fyret. De skulle bare finde en grund til at afskedige mig. Det var dem, der overfaldt mig, men de gik selv fri. Det er dybt uretfærdigt," mener He Xiong Jun.Fyret for et interviewDe to konsulenter fra Impactt var ifølge Jun meget oprevede over episoden og lovede at hjælpe ham tilbage i arbejde."De var vrede over, at jeg blev fyret på grund af interviewet. En af dem sagde til mig, at han gerne ville informere ledelsen om, hvad der var sket og vidne for mig, hvis det blev nødvendigt. Sammen fortalte vi en dansk chef om overfaldet. De tog også billeder af mine arme og hænder. Men min gruppeleder fortalte dem, at det var mig, der begyndte, så derfor endte det med, at jeg røg ud."Annette Stube, chef for socialt ansvar i A.P. Møller-Mærsk, bekræfter, at der har fundet en episode sted, men ønsker ikke at kommentere sagen."I øjeblikket er vi ved at danne os et fuldstændigt billede af forholdene, og her vil alle episoder blive vurderet samlet. Jeg vil nødigt gå ind i enkeltsager, inden det er sket," siger Annette Stube.En anonym kilde fra firmaet Impactt bekræfter, at He Xiong Jun blev overfaldet efter at have talt med det britiske konsulentfirma.Det er ikke første gang, at sikkerhedsvagter overfalder ansatte på fabrikken i Dongguan. I januar 2008 kom det til det voldsomme optøjer på arbejdspladsen, da et hold vagter havde tæsket en arbejder, fordi han snød foran i køen i kantinen.For få dage siden blev He Xiong Jun genansat på containerfabrikken i Dongguan. Han fortæller, at han langt fra er den eneste, der er blevet straffet eller afskediget efter at have udtalt sig kritisk til A.P. Møller-Mærsks undersøgelseshold."Du kan spørge de andre. Mange vover ikke at åbne munden, selv om de gerne ville. For de har brug for jobbet," siger He Xiong Jun.@Fortsættes:Fortsættes side 21Den 31-årige metalarbejder Ling Puwang, er enig i, at kritik ikke er velset på fabrikken."Når vi prøver at fortælle ledelsen, at der er et problem, så ignorerer de det bare, og bliver ved med at påstå, at alt er i orden. Det skal rapporteres, hvad der sker hos Mærsk i Dongguan, så det kan få dem til at tage ansvar," siger Ling Puwang, der har arbejdet som svejser på fabrikken siden 2007.Han er i øjeblikket sygemeldt med en høreskade."Der er mange på fabrikken, der har de samme helbredsproblemer. Der kommer hele tiden flere og flere," forklarer Ling Puwang.En anden arbejder, der ønsker at være anonym, forklarer:"Lige nu er atmosfæren på fabrikken meget dårlig og ubehagelig. Der er ingen tillid til ledelsen. Hver dag er der folk, der siger op."A.P. Møller-Mærsk har siden januar pure afvist anklager om chikane og fyringer af arbejdere, der kritiserer forhold på fabrikken, ligesom selskabet benægter, at der skulle være problemer med arbejdsskader eller mangel på værnemidler.Frygt og terror"Overfaldet er et eksempel på den atmosfære af frygt og terror, der er på fabrikken, og viser, at de ansatte har al mulig grund til at frygte for repressalier, når de åbner munden, uanset at Mærsk siger det modsatte," siger Au Loong-Yu, researcher i Globalization Monitor, som i januar udsendte en kritisk rapport om fabrikken. Han tilføjer, at han er glad for, at He Xiong Jun nu er blevet genansat på fabrikken.Ifølge Søren Ring, direktør for organisationen DanWatch, der holder øje med danske virksomheder i udlandet, er det er meget problematisk, at overfaldet overhovedet kan finde sted."Impactt skal sikre medarbejderne fuldstændig anonymitet i undersøgelsen, ikke mindst i en situation, hvor de på forhånd ved, at der er frygt for repressalier og fyringer. Det er åbenbart ikke sket i dette tilfælde," siger Søren Ring.Impactt Ltd. ønsker ikke at udtale sig, men henviser til A.P. Møller-Mærsk for kommentarer om undersøgelsen.Urolig fabrik@Fakta brød streg:I januar 2008 kom det til optøjer og strejker på Mærsks containerfabrik i Sydkina, fordi sikkerhedsvagter havde overfaldet en arbejder. Mærsk udskiftede vagtfirmaet på grund af episoden. I maj 2008 strejkede arbejdere på fabrikken igen, og mindst 29 blev fyret for at have nedlagt arbejdet.Ifølge fabrikkens personalehåndbog er det fyringsgrund at strejke, "arbejde langsomt" og rode i kantinen.Mærsk besluttede i januar 2009 at undersøge forholdene på fabrikken efter kritik af personalereglerne og beskyldninger om undertrykkelse af de ansattes rettigheder.
