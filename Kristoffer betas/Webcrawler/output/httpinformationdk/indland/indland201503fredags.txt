Fredagsbøn med kvindelig imam bliver uden mænd
Det er stadig et stort skridt for en ligestillet formidling af islam, når Femimam åbner en ren kvindemoské, fastholder en af initiativtagerne Sherin Khankan


 Mænd er alligevel ikke velkomne til fredagsbønnen, når bevægelsen Femimam åbner Danmarks første moské med kvindelige imamer til september. Det var ellers oprindelig intentionen, som man tidligere på måneden kunne læse i et interview i Information med stifter af foreningen Femimam, Sherin Khankan. Men hun står fast på, at Femimams vision er intakt.
– Hvorfor er mænd alligevel ikke velkomne til Femimams fredagsbøn?
»Siden sidst har rigtig mange henvendt sig og tilsluttet sig vores projekt om kvindelige imamer. For eksempel er komiteen vokset fra fire til 11, hvoraf syv er for en ren kvindemoské. Jeg har da også bidt mig selv i læben over, at det ikke er blevet, som jeg ønskede. Men i en skabelsesproces må man se på flertallets behov,« siger Sherin Khankan og fortæller, at bevægelsens ledende komité nu også rummer tre mænd, herunder to muslimer. Moskeen kommer til at ligge i en lejlighed på 250 m² i det indre København.
– For nylig oplevede I en efterspørgsel hos unge danske muslimer efter en blandet moské – hvad blev der af de stemmer?
»De er der stadig, men det har vist sig, at endnu flere ønsker en ren kvindemoské. Det handler ikke om, at mændene ikke må være til stede, men om, at kvinderne ønsker et rum for sig selv, hvor mænd ikke kan forstyrre fortrolig samtale om emner som kønsroller, psykisk vold og fødselsdepression. Det her er ikke en endestation, men første skridt i en proces, hvor vi fortsat arbejder på en ny blandet moské,« mener Sherin Khankan, der er religionssociolog og talskvinde for Forum for Kritiske Muslimer.
Køn og bøn
Efter fredagsritualet i moskeen vil der desuden være juridisk rådgivning om rettigheder i ægteskabet og skilsmisse. For som det er nu, er der ifølge Sherin Khankan eksempler på kvinder, som sidder fast i islamiske ægteskaber, fordi manden nægter kvinden skilsmisse. Og det er i modstrid med islam, siger hun.
– Hvordan skal en mere moderne og ligestillet formidling af koranen nå ud til mændene også?
»Det er kun om fredagen, hvor talen, khutbaen, og bønnen, finder sted, at moskeen er lukket for mænd. Ved andre af Femimams aktiviteter såsom forelæsninger, koranlæsninger og -recitation – er alle velkomne. Jeg mener stadig, vores vision om at bryde mænds monopol på formidlingen af islam er intakt,« siger hun og tilføjer, at fredagstalen vil blive streamet og lagt ud på de sociale medier, hvilket vil udbrede de kvindelige imamers budskaber. Desuden understreger Sherin Khankan, at Femimams revolution handler om andet end fredagsbønnen og talen lige inden. Nemlig »at viden skal tale« forstået på den måde, at kønnet på den, der taler, er underordnet.
Som beskrevet tidligere i Information er det ikke desto mindre visionen om, at fredagsbønnen skal ledes af en kvindelig imam, som har mødt skepsis blandt unge muslimske mænd i Danmark og formand for Muslimernes Fællesråd Sami Kücükakin.
– Udefra kan det ligne et knæfald for det, I ellers ville gøre op med?
»Det er nemt at stå på sidelinjen og kalde vores revolution halvhjertet. Lige nu betyder en ren kvindemoské større opbakning, hvilket gavner forandringen på sigt. Det ville være uklogt at stå fast på forandringen for en lille elite – i stedet ville det skabe splittelse i et større fællesskab, der ønsker at gøre op med mænds monopol på fortolkningen af islam,« siger Sherin Khankan. De kvindelige imamer bliver tydelige religiøse forbilleder og spirituelle sjælesørgere, tilføjer hun:
»At vi får kvindelige imamer i Danmark for første gang er historisk. Nu kan det pludselig lade sig gøre for kvinder at søge en stilling som omsorgsimam på et hospital eller som fængselsimam. På den måde vil kvinder i en anden grad end før være med til at tegne islam offentligt. Det vil nuancere islam.«

