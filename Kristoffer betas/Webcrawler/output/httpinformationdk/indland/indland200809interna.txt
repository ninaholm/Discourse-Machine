Internationalt politisamarbejde mod trafficiking efterlyses
Der er brug for bedre internationalt samarbejde, hvis trafficking skal til livs, siger psykolog og leder af rumænsk værested, der i dag besøger Danmark


 Handel med rumænske kvinder er i dag i fokus på Christiansborg, hvor der afholdes høring om emnet. Den Nationale Enhed mod Trafficking i Rumænien besøger i den forbindelse Danmark. En af oplægsholderne er psykolog, Iana Matei, der er leder af den rumænske institution Reaching Out - et værested, som reintegrerer ofre for trafficking. 
Hun kritiserer Danmark for ikke at gøre nok for at bekæmpe handel med kvinder, der er et stigende problem.
"Der er masser af politisk korrekt tale, men der er ingen handling bag ordene. Bagmændene er altid 10 skridt foran, fordi der slet ikke er noget ordentligt samarbejde mellem det danske og rumænske politi. De er ligeglade," siger hun og understreger, at der mangler konkrete handlingsplaner og internationale teams. 
Men den kritik er chef for Rigspolitiets Nationale Forskningsstøttecenter, Kim Kliver, ikke enig i: 
Afviser kritik
"Vi har et tæt og bredt internationalt samarbejde. Men det er et langt og sejt træk, og man kan altid diskutere, om det er godt nok. Man skal oprette tillid til hinanden internationalt, og i Europa har vi platformen til det. Hvis det ikke er godt nok, så må vi udvikle den," siger Kim Kliver. 
Iana Matei kritiserer desuden samarbejdet mellem politiet og de organisationer, der forsøger at hjælpe de prostituerede, da hun ikke mener, samarbejdet er godt nok.
Kim Kliver understreger, at politiet samarbejder: 
"Vi har dialog med lang række aktører, der kan formidle oplysninger til os anonymt," siger han men medgiver, at samarbejdet er bedre i nogle dele af landet.
"Vi kan godt lade os inspirere af det gode samarbejde fra Jylland og Fyn," siger han. 
Iana Matei mener desuden, at bagmændene skal straffes hårdere, og at der skal flere penge til for at komme problemet til livs. 


