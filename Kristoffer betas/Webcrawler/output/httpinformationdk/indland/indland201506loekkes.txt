Løkkes løfte til fagbevægelsen
Venstre har tidligere givet trepartsforhandlinger dødsstødet. Men nu genopliver Lars Løkke Rasmussen dem. Trepartsforhandlinger er nemlig en win-win situation for alle parter


 Nogle husker måske Socialdemokraterne og SF’s løfte fra den seneste valgkamp, at hvis vi arbejdede 12 minutter mere om dagen, ville det sikre, at efterløn og folkepensionsalder forblev uændrede.
Sådan gik det som bekendt ikke. Selv om fagbevægelsen var klar til at finde den manglende arbejdskraft under de efterfølgende trepartsforhandlinger, var Det Radikale Venstre det ikke. De radikale ville ikke røre ved reformerne, og så ville fagbevægelsen ikke betale to gange, og så endte det i 2012 med et sammenbrud i trepartsforhandlingerne
Sammenbruddet fik ikke alene finansminister Bjarne Corydon (S) til at begrave trepartsforhandlingerne. Da fagbevægelsen året efter ønskede at genoplive dem, mente statsminister Helle Thorning-Schmidt (S), at det ikke var nogen god idé. »Der har vi været. Det endte blindt. Derfor er der ingen grund til at gå tilbage til en fuser.« Sådan hed det, indtil Venstres formand, Lars Løkke Rasmussen, søndag lovede at indkalde til nye trepartsforhandlinger, hvis han vinder folketingsvalget på torsdag: »Der er brug for at genoplive det brede samarbejde på tværs af organisatoriske og politiske interesser,« erklærede Lars Løkke i en tale på Folkemødet på Bornholm.
Ifølge Venstres formand kommer fem punkter på forhandlingsbordet: Flere skal i arbejde i stedet for at være på passiv forsørgelse. Der skal skabes mere vækst trods høje danske omkostninger. Danmark udfordres af lavtlønnede udlændinge. Flere skal have den rigtige uddannelse. Og endelig skal fremtidens pensioner sikres.
Lars Løkke Rasmussen var ellers mere kritisk overfor trepartsforhandlingerne, dengang Helle Thorning-Schmidt foreslog dem. »Blodpenge« til fagbevægelsen, lød det dramatisk fra Venstres formand. Og da forhandlingerne efterfølgende brød sammen, udtalte tidligere finansminister Claus Hjort Frederiksen, at det var »dødsstødet til trepartsforhandlingerne«. Og han havde i hvert fald ikke »fantasi« til at forestille sig, at Venstre selv ville benytte sig af trepartsinstitutionen, hvis/når partiet igen kom i regering.
Men allerede på folkemødet sidste år startede Venstres finansordfører, Peter Christensen, genoplivningen ved at erklære sig »åben, men skeptisk« overfor fremtidige trepartsforhandlinger. Og i april lød der da også nye toner fra Lars Løkke Rasmussen, da LO og FTT kom med 22 forslag til en kommende regering, hvoraf et var et forpligtende partnerskab med de offentlige arbejdsgivere og de faglige organisationer om udviklingen af den offentlige sektor. »Tanken er mig ikke fremmed,« lød det ved den lejlighed fra Venstres formand.
Djævlen i detaljen
Fagbevægelsen har da også foreløbig taget imod Lars Løkke invitation. Alt andet ville også være mærkeligt, al den stund at fagbevægelsen har efterlyst sådanne forhandlinger i håb om få indflydelse på den førte politik og dermed vise sin eksistensberettigelse i en tid, hvor flere og flere danskere har svært ved at se denne. Som altid, de senere år, handler det om uddannelse.
»Det centrale for os er, hvordan vi flytter folk fra ufaglærte job til mere uddannelse,« lyder det fra FTF’s formand, Bente Sorgenfrey, hvorimod DA’s direktør, Jørn Neergaard Larsen, til gengæld mener, at den største opgave, som også de seneste år, handler om at få flytte folk fra offentlige ydelser og ud på arbejdsmarkedet.
Men som altid ligger djævelen selvfølgelig i detaljen. For hvad det egentlig, at Lars Løkke Rasmussen indbyder til? Hvis adgangbilletten er nulvækst, takker fagbevægelsen nej.
Alligevel har alle parter en fælles interesse i trepartsforhandlingerne. Når Lars Løkke Rasmussen i sin tid ikke var begejstret for Socialdemokraterne og SF’s trepartsforhandlinger skyldtes det selvfølgelig, at en aftale mellem regeringen og arbejdsmarkedets parter sætter oppositionen skakmat. Samtidig har Venstres formand alt at vinde og intet at tabe ved at række hånden ud til fagbevægelsen fire dage før folketingsvalget. Af samme grund lyder der pludselig også helt andre toner fra finansministeren: »Det er en tanke, vi også er åbne overfor«

