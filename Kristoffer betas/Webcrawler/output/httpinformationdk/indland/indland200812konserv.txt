De konservative i opgør med Dansk Folkeparti om menneskerettigheder
Dansk Folkeparti opfordrer regeringen til at udfordre Menneskerettighedskonventionen. Konservative afviser pure, men Pia Kjærsgaard fastholder: Sagen er langt fra slut


 Nok er nok. Med Informations afdækning af, at menneskerettighederne giver den tuneser, som PET mistænker for at ville dræbe tegneren Kurt Westergaard, ret til at besøge sin familie i weekenden, kræver DF-formanden, at regeringen udfordrer konventionerne. 
"Jeg har gennem tiden fået smidt mange argumenter om konventioner i hovedet. Men de er fra en anden tid og trænger til at blive set efter i sømmene," siger Pia Kjærsgaard.
DF-formanden vil ikke opfordre regeringen til at bryde konventionerne - men de skal udfordres. Hun mener således, at man burde have gennemført den såkaldte tuneserlov uden retten til weekendophold og derpå have testet Menneskerettighedsdomstolen.
Hos de konservative afviser man pure DF's opfordring. Udenrigsminister Per Stig (K) vil ikke forholde sig til støttepartiets udtalelser, men: "Principielt siger jeg, at vi er gået ind i konventionerne med åbne øjne, og at vi agter at holde dem. Jeg håber, at alle vil overholde konventionerne."
- Hvad siger du til, at regeringens støtteparti har den holdning til konventionerne?
"Det vil jeg slet ikke gå ind i. Du spørger mig, hvad jeg mener om konventioner - og jeg siger: Konventioner er til for at holdes."
Integrationsordfører Helle Sjelle (K) understreger, at hendes parti ikke ønsker at udfordre konventionerne og forholder sig kortfattet til uenigheden med DF:
"Vi er forskellige partier, så det er ikke noget nyt."
R: Pinligt for Danmark
Pia Kjærsgaard har ikke meget tilovers for udenrigsministerens udtalelser:
"Det er jo også en automatreaktion," siger hun.
Ifølge Pia Kjærsgaard er der god grund til at skelne mellem forskellige niveauer af menneskerettighederne.
"Anstændige mennesker går ikke ind for tortur. Men i tunesersagen er ordet menneskerettigheder blevet udnyttet maksimalt," siger hun.
Ifølge Pia Kjærsgaard kan menneskerettighedernes kapitel otte om respekt for familielivet sagtens overholdes, samtidig med at man kræver meldepligt og overnatning i Sandholmlejren:
"Han kan bare se sin familie dér," siger hun.
Den radikale integrationsordfører, Morten Østergaard, kalder det 'pinligt', at regeringen baserer sig på et parti, der tager afstand fra menneskerettighederne.
"Det er lidt pinligt, at vi på 60-året for menneskerettighederne skal høre et så indflydelsesrigt parti sige, at vi skal se stort på konventionerne," siger han.
Morten Østergaard opfordrer statsministeren til at trække en streg i sandet over for støttepartiet.
"Tiden er inde til, at Fogh gør regeringens holdning klar," siger han.
På gårsdagens pressemøde afviste statsministeren da også med henvisning til konventionerne at stramme tuneserloven:
"Det bliver gennemført på den måde, at der ikke bliver tale om frihedsberøvelse. Man kan nemlig kun frihedsberøve folk i forbindelse med en dom, så loven bliver selvfølgelig i overensstemmelse med dansk og international ret," sagde Fogh.
DF: Hamrende utilfreds
Statsministeren medgav dog, at tuneserens ret til weekendophold kort fra JP-tegnerens hjem kan falde nogen for brystet: "Jeg forstår godt, at folk synes, det er mærkeligt, at en person, som PET mistænker for mordplaner, kan gå frit omkring i Århus, men vi skal naturligvis følge dansk lov", sagde Fogh.
Pia Kjærsgaard erkender, at loven står til at blive vedtaget under hensyn til konventionerne. Men hun er langt fra tilfreds.
"Det er fuldstændig urimeligt, at regeringen ikke kan leve op til det, den lovede. Jeg husker tydeligt daværende justitsminister Lene Espersen køre løs på det her og love, at DF nok skulle få opbakning. Den her sag er langt fra slut," siger Pia Kjærsgaard.
Hun mener, at danskernes retsfølelse krænkes, når man går på kompromis med den daglige meldepligt i Sandholmlejren.
"Jeg er hamrende utilfreds. Man tager store hensyn til tuneserens menneskerettigheder, men hvad med Kurt Westergaards? Og så skal politiet bruge massevis af ressourcer på at mandsopdække - det er tragisk og absurd," siger DF-formanden og tilføjer: "Men måske kan man gøre det så utåleligt for ham (tuneseren, red.) at være her, at han rejser hjem og tager sin formørkede burkaklædte kone med sig."
DF's afstandtagen fra menneskerettighedskonventioner vækker også opsigt hos den tidligere socialdemokratiske justitsminister professor dr.jur. Ole Espersen. Han har speciale i menneskerettighederne og kalder dagen i går for 'markant'.
"Det er første gang, at et regeringsbærende parti i Danmark foreslår en ophævelse af Den Europæiske Menneskerettighedskonvention. Det er der ikke nogle andre europæiske lande, der har foreslået. I det omfang regeringen ikke klart går imod en sådan tanke, er menneskerettighederne i krise," siger han.


