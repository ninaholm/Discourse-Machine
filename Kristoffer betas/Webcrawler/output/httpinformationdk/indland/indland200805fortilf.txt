Fortilfælde af bigami?
Advokaten for den irakiske tolk, der er kommet til Danmark med sine to koner, vil nu have Justitsministeriet til at undersøge, om Familiestyrelsen kender til fortilfælde


 Et anonymt brev sendt til dagbladet Information kaster måske nyt lys over den sag om flerkoneri, hvor en irakisk tolk er kommet til Danmark sammen med to koner, som han er blevet lovligt gift med i Irak. Da det ifølge ægteskabsloven ikke er tilladt at gifte sig med to koner i Danmark, har Familiestyrelsen krævet, at manden lader sig skille fra den af dem, som han senest blev gift med. Det har den tidligere tolk for de danske styrker i Irak afvist, og derfor er Kammeradvokaten på vegne af Familiestyrelsen nu ved at skrive en stævning, så spørgsmålet om mandens flerkoneri kan blive afgjort i retten.
Hidtil har sagen været anset som principiel, fordi der ikke tidligere har været bigami-sager, hvor manden før ankomsten til Danmark var lovligt gift med to koner. Men ifølge det anonyme brev har der "tidligere, engang i 80'erne, været en sag i Familie-styrelsen om en anerkendt flygtning fra Mellemøsten, som havde to ægtefæller med. De fik lov til at bo i fred i Danmark, uden at myndighederne dengang stillede krav om skilsmisse fra den ene."
Ikke realitetsbehandlet
Det er spændende nyt foradvokatfuldmægtig Marianne Vølund, der repræsenterer den irakiske tolk:
"Det lyder særdeles interessant, hvis der skulle være et fortilfælde med flerkoneri, hvor myndighederne ikke har krævet skilsmisse."
Måske er der noget om snakken. I hvert fald erindrer kontorchef Malene Vestergaard fra Familiestyrelsen en sag fra "sidst i 80'erne" om en asylansøger fra Mellemøsten, der også var gift med to koner. Dengang realitetsbehandlede Familiestyrelsen ikke spørgsmålet, fordi manden som asylansøger ikke havde opholdstilladelse i Danmark, fortæller hun. Hvad der siden skete med manden, og om han fik opholdstilladelse sammen med konerne, har Malene Vestergaard ingen anelse om.
"Jeg vil nu bede Justitsministeriet om at af- eller bekræfte, at en mand gift med to koner tidligere har fået opholdstilladelse uden krav om skilsmisse," siger Marianne Vølund.


