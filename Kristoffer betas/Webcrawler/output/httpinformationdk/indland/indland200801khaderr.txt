Khader: Regeringen svigter sit løfte om bredt samarbejde
Trods elendige meningsmålinger og intern ballade i Ny Alliance er formanden optimist: 'Vi kommer igen,' bedyrer Naser Khader. Men han er skuffet over, at statsministeren fortsat giver DF vetoret


 Han vil ikke tale om balladen i partiet. Naser Khader har været tavs, mens kritikken og den interne ballade er taget til i styrke. Nu er han tilbage - men det skal handle om fremtiden, betoner NA-formanden. Og til trods for, at fredagen bød på endnu en måling, som halverede partiets valgresultat og sendte Ny Alliance langt ned under spærregrænsen, er det en optimistisk Khader, der tager i mod på sit kontor: 
"Der er langt til næste valg, og der kan ske så meget. Det så vi jo under valgkampen, hvor meget ændrede sig på en uge," siger han og ler højt og selvironisk. 
Beskyldningerne om sort arbejde i Khaders hjem, Lars Kolinds tankeeksperiment om en fynsk skatteprocent på 40 og Jørgen Poulsens modvilje mod at opgive sin løn fra Røde Kors, skabte så megen ballade, at partiet raslede ned i målingerne frem mod valgdagen.
"Selvfølgelig er det dejligt, når vi ligger over spærregrænsen, men Ny Alliance er et positivt projekt. Vi har så mange gode politiske forslag, og det er dem, vi skal bruge kræfter på," siger Naser Khader og tilføjer: 
"Vi har givet hinanden håndslag på, at vi ikke gider mere personfnidder." 
Fælles fodslag uden DF 
Imens Ny Alliance ikke blev den berømte tunge på den parlamentariske vægtskål, har Pia Christmas-Møllers afsked med Det Konservative Folkeparti skabt nye alliancemuligheder. 
Og dem vil Khader og co. bruge til at bevise politisk duelighed. I næste uge fremsætter oppositionen et forslag om øremærket barsel til fædre - et forslag, som Pia Christmas-Møller tidligere har talt positivt om, og som Ny Alliance vil stemme for.
Selvom partiet er parlamentarisk grundlag for VK-regeringen, går man ikke af vejen for at stemme politik igennem med et alternativt flertal: "Hvis oppositionen kommer med forslag, der harmonerer med vores politik, vil vi da stemme ja." 
Naser Khader hæfter sig dog også ved, at regeringsgrundlaget er præget af Ny Alliance-politik på både skat, udviklingsbistand og fokus på antiradikalisering. 
"Og det er områder, som der bortset fra Dansk Folkeparti er bred politisk opbakning til," siger han. 
Men i øvrigt er det ifølge Khader så som så med den politiske bredde, som statsministeren ellers har gjort en dyd ud af at ville opnå i sine aftaler. Forløbet omkring de udeblevne forhandlinger om de afviste irakiske asylansøgere er et aktuelt eksempel på, at blokpolitikken er tilbage: 
"Jeg hører, at man forhandler intenst med DF. Man vil klappe det af med dem, og så kan vi andre få tilbud om at være med. Men hvis statsministeren virkelig mener, hvad han har sagt om det brede samarbejde, bør man gøre noget ved det. Det kan ikke være rigtigt, at DF har vetoret på en sag, som alle andre partier er enige om, der skal gøres noget ved," siger han og betoner, at Socialdemokraterne skal med for at sikre bredde og holdbarhed i en asylaftale. 
Tilbage til før valget 
Forude venter også en finanslov, som NA regner med at stemme for, men også her vil partiet sammen med oppositionen lægge pres på regeringen. Blandt andet skal DR have en økonomisk håndsrækning på et ukendt millionbeløb: "Vi vil gerne redde en af de vigtigste kulturinstitutioner. Så ja, vi har nogle ønsker, og så er det op til regeringen - Dansk Folkeparti selvfølgelig," siger han og slår en latter op: 
"Du kan se, vi er allerede tilbage til det gamle." 
- Hvad mener du om det? 
"Det er regeringen, der har et problem, for det var dem, der talte om bredt samarbejde. Men jeg har ikke set signaler i en retning, der bekræfter at det er det brede samarbejde, der kommer til at dominere." 
- Er du skuffet over det? 
"Ja, det er jeg. Jeg er skuffet over, at vi er tilbage til før valget."
Men Ny Alliance er i færd med at samle sig om nye projekter. I de kommende uger vil der komme konkrete politiske udspil, og partiet er i gang med at omorganisere sig selv. 
En del sker som følge af lærdom fra valgkampen - andre omrokeringer fordi flere medarbejdere har forladt partiet, som dog fortsat har knap 12.000 betalende medlemmer. 
Dommedagsprofeter
Den konstituerede landsformand Leif Mikkelsen har sagt, at han giver projekt-Ny Alliance tre måneder til at komme på ret køl, og i de forløbne uger har eksperterne stået i kø for at dømme partiet ude. Men det ryster ikke Khader. 
"Jeg giver ikke noget for de dommedagsprofeter - jeg kan trøste mig med, at de har taget så meget fejl i tidens løb," siger han og ler igen. 
For NA blev som bekendt ikke den bragende succes, som mange kommentatorer ellers forudså. 
"Men pendulet svinger frem og tilbage, og jeg er overbevist om, at vi kommer igen i løbet af foråret. Det handler bare om at synliggøre vores politik og vise, at vi har en eksistensberettigelse." 
Til foråret holder Ny Alliance sit første landsmøde. 
"Internt er der optimisme. Og trods den modvind, der er i øjeblikket, har jeg det faktisk meget bedre, end da jeg var radikal. Jeg tror på projektet og på den politik, vi kæmper for." 
- Så du er også formand for Ny Alliance til næste år? 
"Ja, det er jeg." 
- Tror du, at I sidder i Folketinget efter næste valg? 
"Det er jeg overbevist om, vi gør." 


