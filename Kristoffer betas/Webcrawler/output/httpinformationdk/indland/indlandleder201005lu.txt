Luk i stedet P3



 Hvis politikerne virkelig ønsker at gøre kommerciel radio bæredygtig i Danmark, så er det P3, der skal lukkes. Ikke P2, som synes at være regeringens udspil. Som forventet er det Danmarks Radio, der er i fokus i de igangværende medieforligsforhandlinger. Regeringen vil skabe reel konkurrence på radiomarkedet, og måden, det skal ske på, er at lukke P2 og bruge denne flade til en konkurrent til P1 leveret af en privat udbyder.
Det ville i sandhed være en smuk verden, hvis der var publikumsgrundlag for to seriøse samfundsdebatterende radiokanaler i Danmark. Derfor kan man da også hurtigt blive positivt stemt over for ideen, men realiteten er, at P1's popularitet er pæn, men ikke prangende. Med en lytterandel på omkring 6,8 procent er det svært at se, at der skulle være grundlag for konkurrence inden for den målgruppe  - der i øvrigt i forvejen er begunstiget med en del statsstøttede kulturtilbud.
Formuleringen hedder, at P1 skal have privat konkurrence, men spørgsmålet er, hvor privat man kan kalde en udbyder, der får 125 millioner kroner i statsstøtte om året (meget mere end P1 og P2 tilsammen) og i øvrigt forpligter sig til at levere public service-indhold.
Dette udspil udstiller VK-regeringens splittelse i forhold til DR og mediemarkedet generelt. Man ønsker at indføre markedsvilkår i medierne, men man stoler ikke på, at markedet kan levere kvalitetsindhold. Det kan det heller ikke, når vi taler om et så lille sprogområde som det danske. Det er simpelthen ikke økonomisk rentabelt at tale til andre end den laveste fællesnævner. Og her kunne man så passende spørge, om det så ikke var en idé at lade de kommercielle udbydere gøre netop det og i stedet lukke P3.
Lukker man P2, fjerner man netop en stor del af DR's kerneydelse. Den klassiske musik skal man lede længe efter andre steder, og derfor er det i sandhed en service fra DR's side.
anbr

