Afviste irakere flygter
Rigspolitiet har endnu ikke fundet de forsvundne irakere.  Flere er rejst ud af landet for ikke at blive tvangs-hjemsendt til Irak
Flere af de afviste irakiske asylansøgere er gået under jorden eller er rejst til udlandet.


 Næsten halvdelen af de afviste irakere, som er efterlyst af politiet, har forladt Danmark. Det fortæller kilder tæt på irakerne. Og Rigspolitiet har da heller ikke fundet en eneste af i alt 44 forsvundne irakere inden for landets grænser endnu.
»Vi har ikke fundet nogen af dem, der er registreret forsvundet. Så sent som i sidste uge ledte vi efter dem i både Sandholm og Avnstrup, men har ikke fundet nogen,«  siger vicepolitimester Anna Færgemann, Rigspolitiets Udlændingeafdeling.
Måske udenlands
Irakerne menes nu at befinde sig et sted i udlandet. De rejser fra Danmark for at undgå at blive tvangshjemsendt til Irak, lyder det fra støtteforeningen Asylret.
»Vi kan bare konstatere, at de er forsvundet, og så efterlyser vi dem. Om de er udrejst eller gået under jorden - det kan man jo formode, at nogen af dem er, når de ser, at nu er der ikke så meget andet at gøre. Men vi ved det ikke, « siger Anna Færgemann.
To af de efterlyste irakere blev anholdt for et par uger siden - i grænsekontrollen vej tilbage til Danmark fra Tyskland. De sidder nu fængslet i den lukkede del af Sandholm, hvor de venter på at blive sendt hjem.
Leder ikke i kirken
Irakerne forsvandt, da de irakiske myndigheder accepterede at modtage dem som del af den hjemsendelsesaftale mellem Irak og Danmark, der blev indgået i maj. Aftalen indebærer, at irakere, der har fået afslag på asyl i Danmark, nu kan tvinges tilbage til hjemlandet. Hvis altså de irakiske myndigheder accepterer dem som irakiske statsborgere. Foreløbig har Irak accepteret at tage imod 54 irakere.
Umiddelbart efter aftalen forlod op mod 70 irakere asylcentrene Sandholm og Avnstrup og flyttede ind i Brorsons Kirke på Nørrebro. Det har fået Dansk Folkeparti til at kræve, at politiet går ind i kirken og henter de efterlyste irakere ud, hvilket Rigspolitiet hidtil har afvist.
»Vores indsats koncentrerer sig om asylcentrene. Vores arbejde består ikke i at rundere inde ved kirken. Vi er en udlændingeafdeling og skal prøve at skabe forudsætningerne for en hjemsendelse, og vi prøver at opsøge dem, hvor de skal være efter de afgørelser, der er truffet,« siger Anna Færgemann.
I midten af august tager menighedsrådet i Brorsons Kirke stilling til, om de afviste irakere får lov til at blive i kirken.                                              ritzau


