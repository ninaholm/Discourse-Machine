Overskudsdanmark findes ikke
Svendborg er en af Danmarks mest kreative byer, men oplevelsesøkonomien har ikke ført nævneværdig økonomisk fremgang. Selv om Radikale Venstre førte an i den moderne klassekamp, har også de revurderet synet på Danmarks fremtid
Radikale Venstres leder, Margrethe Vestager, på besøg blandt de kreative iværksættere i Svendborg. Både hun og Svendborg Kommune har imidlertid måttet revidere deres tro på oplevelsesøkonomiens velsignelser — der skal også produktion til, erkender de i dag.


 Den kreative klasse skulle gøre Danmark til vinder i den globale konkurrence. Det var drømmen, og den levede i den fynske havneby Svendborg. Selv om Svendborg kun er landets 25. største by, kan kun København og Aarhus overgå Svendborg, når det gælder antallet af beskæftigede i kreative erhverv.
Trods mange års bybranding og oplevelsesøkonomiske satsninger har Svendborg Kommune dog også en af landets mest slunkne kassebeholdninger. I 2008 var den Danmarks allerfattigste. Værftet er lukket, Kelloggs er flyttet, og havnen er fyldt med ligegyldige lystbåde.
Men Radikale Venstre tror stadig på potentialet i kreativiteten, og derfor har partiformand Margrethe Vestager valgt at gøre Svendborg til et stop på valgbussens rute. I en smal bygade tropper hun onsdag eftermiddag op i sine grå lædertræsko. Hun tripper op i en 1. sals lejlighed, hvor seks enkeltmandsvirksomheder har slået sig sammen i et kontorfællesskab. Her er en mand, som broderer, en kvinde, som laver grafik, en tredje som kalder sig indretningsarkitekt to go.
»Hold da op, hvor er det flot!« udbryder Vestager og bliver budt på hyldesaft i champagneglas.
De radikale er vilde med kreativitet. Derfor skød de også hele deres valgkamp i gang med pressemøde hos Dansk Design Center, og i foråret fremlagde partiet en »national designstrategi«.
Krisen
I det smarte kontormiljø beretter de kreative virksomhedsejere dog også om den mindre spændende del af livet i den kreative klasse: Frygten for et liv i joggingtøj, i aktiveringsmaskinen, i fattigdom.
Margrethe Vestager nikker forstående.
Et hav af småvirksomheder er skudt op på Sydfyn. Men opgørelser viser, at kun omkring hver anden overlever, og i Region Syddanmark er andelen af højtuddannede i de kreative erhverv lavest. Der er en overvægt af lavtuddannede, og reklamebranchen udgøres af hele 65 pct. ufaglærte. Derfor gør det ekstra ondt, når virksomhederne ikke vil virke, og krisen har gjort krea-forretningerne skrøbelige.
Tonen om kreative erhverv var en anden i 00'ernes opgangstider, beretter indretningsarkitekten Susanne Magelund, som driver sit firma i kontorfællesskabet.
Dengang troede flere på, at Danmark skulle leve af viden, oplevelser og kreativitet. Dengang var det umuligt at støve en akademiker op, som ikke havde en mening om den amerikanske professor Richard Floridas profeti om, at hvis der er stærk kreativ klasse, er der også grobund for økonomisk vækst. Floridas bøger blev oversat til dansk og mange satte deres lid til hans forudsigelser. Kommunerne kastede sig ud i det ene provinsielle brandingprojekt efter det andet, og eliten købte tesen om, at kreativitet kunne flytte milliarder, at det kunne redde industrisamfundet ud af kniben og ind i fremtiden. De radikale førte an i det, der mindede om en hype. Partiet gjorde Floridas teori til sin egen og lancerede visionen om »Overskudsdanmark«.
Men i Svendborg er teorien prøvet af i praksis, og eksperimentet tegner ikke godt.
»I Svendborgs tilfælde har det slet ikke skabt den opgang, som Richard Florida beskrev i sin tid. Det er simpelthen ikke på Sydfyn, væksten er,« siger Susanne Magelund.
Og lidt på samme måde har hun det med de fine målsætninger, som politikerne har vedtaget.
»Kommunen har et mål om at tiltrække 200 nye iværksættere. Men os, som allerede er her, halter i forvejen. De bruger området som brystnål, men gør ikke brug af os,« fortæller Susanne Magelund, der som flere andre i byen undrer sig over, at kommunen for nylig hyrede kreativ konsulentbistand fra København, når der er så meget at tage af i Svendborg.
Fattigdommen
Svendborg Kommune har sat alt ind på at bevare brandet som Sydfyns kreative mekka.
Alternativerne er dystre. Alle i Svendborg er bekendt med nabokommunen Langelands elendighed, og lige på den anden side af bæltet ligger skræmmebilledet Lolland. Svendborg skal derfor være en by, som de kloge vil bo i. Her lokkes med smarte netværk, og nytilkomne tilbydes coaching hos erhvervskonsulenter.
Senest er initiativet Fremtidsfabrikken søsat. Her skal skæve forretningsdrivende uddannes, for mange af dem ved ikke en døjt om at drive forretning. Selv det kommunale embedsværk har været på kursus i at håndtere de nye iværksætteres mange spørgsmål, og på rådhuset lever drømmen stadig.
For hvad skal Svendborg ellers leve af? Som i resten af Danmark er fremtidsudsigterne uklare. Fiskeriet, landbruget, handlen, industrien, det hele skranter, og i dag hersker et underligt miskmask af viden, mindre virksomheder og turisterhverv. Svendborg Kommune kan ikke fremskaffe tal, som kan anskueliggøre, hvor stor en andel af kommunens indtægter, man kan takke de kreative aktiviteter og oplevelsesøkonomien for.
Men Helle Hegn, som er seniorforsker tilknyttet CBS, forklarer, hvordan den kreative bølge er endt som en vittighed.
»Det blev nærmest en joke, at du bare kunne tiltrække en masse homoseksuelle, og så ville du have en kreativ by. Kreative byer skaber sig selv på en eller anden måde. Det er ikke noget, man lige kan trylle frem.«
Svendborg er en kreativ by. Men ifølge Helle Hegn skal der en benhård satsning på talentudvikling til, hvis det kreative potentiale skal forløses. Og det tør politikerne, mener hun.
»Det er svært at få mennesker i Danmark til at oparbejde en ekstremt høj grad af viden og kreativitet, når man hele tiden snakker om lighed, lighed, lighed. Vi kan jo ikke lide tanken om en overklasse,« siger Helle Hegn, der erkender, at hendes pointer ikke kun er videnskabeligt funderede. Langt hen ad vejen er det nemlig et spørgsmål om prioritering og politik.
Protesten
Kun 83,1 procent af de unge i Svendborg forventes at få en ungdomsuddannelse. Dét er et af byens allerstørste problemer, mener entreprenøren Jens Munk, som sidder i byrådet for Dansk Folkeparti.
»Det er da et problem, som burde være det vigtigste at få løst. Vi har unge mennesker rendende rundt i ledighed,« siger han i et lettere oprevet tonefald, som understøttes af hans hovedrysten.
Siden 2009 er flere flyttet væk fra Svendborg Kommune end til den, og de, som er blevet tilbage, brokker sig over skolelukninger og sygehuscentralisering.
Det gør Jens Munk også. Han er valgt for DF og er lidt af en fritænker. Han deler mange synspunkter med både Liberal Alliance og Enhedslisten. I bund og grund er han bare imod. Imod det stærke embedsværk, som driver politikerne rundt i den nye stordriftsmanege, og imod de DJØF'ere, som får COWI til at lave dyre konsulentrapporter i stedet for at bruge pengene på noget fornuftigt.
»Vi betalte dem sgu en halv million for at lave noget makværk, da der skulle laves en plan for sneberedskabet. Hvorfor tilbød man ikke bare dem, som kender området en god frokost? Så havde de lagt en meget bedre plan på en eftermiddag. Her er nogen, som har ryddet sne i årevis,« siger Jens Munk, spiler øjnene spørgende op og slår med armene, mens han taler videre om konsulenternes molboplaner.
Synspunkterne har ifølge ham selv vakt stadig større genklang.
»Jeg mener jo ikke noget, som man bliver populær på, og førhen var det sjældent, at man fik et skulderklap. Men jeg kan godt mærke, at noget har ændret sig. Jeg får bedre respons på mine læserbreve,« siger han og tilføjer, at han på et byrådsmøde for nylig fik klapsalver for sine kritiske indlæg.
Klassesamfund
Jens Munk føler sig lidt alene på rådhuset, fordi han hellere ser, at der bliver taget hånd om sygehuset, havnen og forsamlingshusene end »at kommunen kaster penge efter alle de prestigeprojekter, som alligevel aldrig bliver til noget.«
Men han er ikke alene. Tværtimod er han billedet på den brede protest, som findes i hele landet, og som i Vestjylland har fået Venstres mest loyale vælgere til at flirte med Fælleslisten og Liberal Alliance.
Jens Munk er blot en af de mange, som modsætter sig det moderne klassesamfund, som debattøren Lars Olsen behandler i sin seneste bog, Eliternes Triumf. Her beskriver Lars Olsen, hvordan den uddannede elite har indtaget en stadig mere undertrykkende og dominerende rolle.
»Regeringen vil gerne nedlægge sygehuset i Svendborg, hvilket har igangsat diskussionen om centralisering. Men bølgen er ikke nær så slem der som andre steder i landet. De har jo et segment af kreative, som bor i lækre villaer med udsigt til Svendborgsund, og som måske arbejder i Odense. Men kommunen er samtidig blevet meget større efter kommunalreformen, og nu er der formentlig stor forskel på forholdene i Svendborg by og i det store opland,« siger Lars Olsen, der om nogen har agiteret for at punktere myten om vidunderet i det kreative vidensamfund.
»Det hele har været en fantastisk historie om troen på vidensarbejderne som de unikke, progressive og moderne. Samtidig blev arbejderklassen og industrien udråbt til et levn fra en svunden tid, mens serviceklassen fik rollen som dem, der skulle servicere de kloge; passe deres børn, feje deres gader. Drømmen om den kreative klasse er den uhyggelige og misforståede opskrift på et moderne klassesamfund,« siger Lars Olsen og udråber Radikale Venstre som bannerfører for den falske klassefilosofi.
Siden Margrethe Vestager var undervisningsminister, har reformerne af uddannelsessystemet bygget på ideer om, at Danmark var et vidensamfund. Politikerne har gjort systemet akademisk og teoretisk, mens de talte om innovation og ansvar for egen læring.
»Heldigvis er der sket en erkendelse i debatten. Nu ved vi, at man er nødt til at gå på to ben,« siger Lars Olsen og glæder sig over, at der især i den seneste tid har været større fokus på afakademisering, industriens værdi og vigtigheden af erhvervsskolerne.
Utopien
På det kreative kontor, har iværksætterne én bøn til Vestager: Fritag iværksættere fra dagpengeforpligtelser. Indfør et green cardtil de kreative mennesker, som mangler en hånd under opstartsfasen i deres virksomhed.
Og Vestager lytter. Også til de nye toner i samfundsdebatten.
»Vi har fået større blik for, at produktion er en forudsætning for videnerhvervene,« siger hun, men tilføjer, at »Danmark er ikke længere et industrisamfund«.
Har I revideret jeres politik på det her område de seneste fem år?
»Vi er ikke på plads med en fuld revision, men vi er mange, der har fået et nyt syn på den industrielle produktion. Pludselig var der stadig mere, som flyttede ud og konsekvenserne blev tydeligere. Jeg tror ikke kun, det er os, men jeg tror mange er interesserede i, hvordan man kombinerer viden og produktion.«
Hvor var det, I tog fejl?
»Jeg tror ikke, det er et spørgsmål om at tage fejl. Men tidsånden var anderledes, fordi de seneste to års dagsorden har sat fokus på produktionen, og det er aktualiseret af, hvor mange virksomheder, der er flyttet.«
I Svendborg er tidsånden også under forandring. Drømmene er ikke flyttet ud. Der er bare opstået tvivl om, hvad de kan bruges til. Ikke et eneste af de kreative mennesker, Information har talt med i Svendborg, ønsker at lave noget andet. De er tilfredse, men de kan ikke love, at de kan redde hele kommunen.

