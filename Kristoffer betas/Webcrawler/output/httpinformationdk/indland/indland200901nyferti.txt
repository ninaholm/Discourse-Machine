Ny fertilitetsbehandling: Frosne fostre
Der er godt nyt for barnløse par, der døjer med hormonterapi: Chancerne for graviditet kan markant forbedres, hvis overskydende fostre nedfryses


 Frosne fostre kan forbedre succesraten ved fertilitetsbehandlinger. Det viser erfaringer fra en britisk universitetsklinik, som giver fornyet håb til de tusindvis af kvinder, som ellers havde udsigt til at måtte gennemgå års traumatiserende hormonterapi.
At nedfryse fostre er ofte blevet set som kostbart tidsspilde, for succesraten kan være blot det halve af, hvad der kan opnås med in vitro-befrugtning med friske fostre.
Men de fremskridt, som er gjort på Oxford Fertility Unit (OFU), betyder, at nedfrysning af æg kan være en mere attraktiv mulighed for mange par, da denne procedure mindsker behovet for jævnlig hormonterapi og ægudtagning, hvilket både kan være ubehageligt og have alvorlige bivirkninger.
I dag tilbyder mange fertilitetsklinikker kun en begrænset service i forhold til nedfrysning af de fostre, der er blevet tilbage fra en IVF-cyklus. Men en undersøgelse fra OFU fandt, at en kvinde kunne øge sin chance for at blive gravid ved en enkelt IVF-cyklus med 150 pct., hvis hun fik gemt eventuelle overskydende fostre, som lægerne fandt egnede til nedfrysning.
OFU's forskere overvågede graviditetsraterne for omkring 1.290 par, der fik behandling på klinikken. De fandt, at når kvinder modtog IVF-behandling, der omfattede frosne æg, steg den generelle graviditetsrate fra 40 pct. til 59 pct. for kvinder under 39 år og fra 31 pct. til 49 pct. for kvinder over 39.
Det værste for et par, der undergår en IVF-behandling, er al medicinen, indsprøjtningerne, omkostningerne og de risici, der følger med. Som dr. Tim Child, en ferti-litetseksperter på OFU, siger:
"Når man ser på succes-raten per ægindsamling, herunder brugen af alle de overskydende fostre, der er skabt, har vi klart belæg for, at der er betydelige fordele for par og for de klinikker, som lægger vægt på at køre et godt nedfrysningsprogram."
Sikkert og billigt
Kvinder, som får IVF-behandlinger på offentlige hospitaler, bør rutinemæssigt få tilbudt mulighed for at nedfryse deres 'reserve'-fostre i stedet for at frasortere dem, eftersom dette er både mere sikkert og mere omkostningseffektivt end gentagne gange at bruge friske fostre, siger dr. Child. 
OFU, som vil offentliggøre sine resultater på en konference i næste uge, bruger standardprocedurer for nedfrysning, sortering og optøning af æg. En tredjedel af de kvinder, som deltog i undersøgelsen, producerede IVF-fostre, som var af tilstrækkelig godt kvalitet til nedfrysning.
"Vi er meget omhyggelige med at udvælge de fostre, vi nedfryser. Vi sikrer os, at de fostre, vi nedfryser, har gode chancer for at overleve såvel nedfrysning som optøning," siger dr. Child og tilføjer:
"Der er bestemt omkostninger ved at nedfryse overskydende fostre, men de største omkostninger knytter sig til den friske behandling."
Det koster omkring 5.000 kr. at nedfryse et foster og omkring 5.800 kr. at bruge det hver gang. Det skal sammenlignes med, at prisen for en IVF-cyklus meget vel kan løbe op i 33.000 kr. 

© The Independent og InformationOversat af Niels Ivar Larsen

