Salget af narkotika blomstrer på internettet
De digitale narkomarkeder lever i bedste velgående. Efter at myndighederne har lukket den markedsdominerende Silk Road, er et væld af nye netsider åbnet med et endnu større udbud af stoffer end tidligere


 Det skulle være det store slag mod narkohandel på nettet, da FBI i oktober sidste år slog ned på den store markedsplads Silk Road, fængslede stifteren og gik i gang med en retsforfølgelse af flere af sidens narkohandlere. Men siden Silk Roads lukning har narkohandlen i stedet decentraliseret sig og spredt sig til nye markedspladser, der løbende skifter og udvikler sig. Ifølge en opgørelse fra amerikanske Digital Citizens Alliance fra april er der flere stoffer til salg nu, end dengang Silk Road var den dominerende faktor på markedet. Samtidig følges det større udbud af flere guidesider og en ny søgemaskine – kaldet Grams – der gør det nemmere at finde stoffer på tværs af de forskellige markedspladser.
Narkomarkederne findes på en særlig del af internettet, hvor alt er krypteret og som er tilgængeligt igennem internetbrowseren Tor. Betalingen sker i den digitale valuta Bitcoin, og stofferne leveres via det almindelige postvæsen.
Ifølge Lars Andersen, der er drivkraft bag Frihedsaktivisten.com, er det med til at gøre narkomarkedet mindre voldeligt:
»Narkomarkedet har tidligere været på gadehjørnet bag Hovedbanegården. Nu kommer det ind i en mere organiseret opsætning, hvor der er en mulighed for at løse konflikter, uden at det handler om at smadre hinanden. Vold bliver typisk løsningsmodellen på sorte markeder, men det dæmmer de her onlinemarkeder i høj grad op for,« siger han.
Lars Andersen fremhæver, at markederne indtil videre har vist sig i stand til at modstå myndighedernes angreb.
»Jeg synes, det er interessant at frie mennesker på smarte måder omgår staternes forbud. Det viser, at man kan forbyde, alt det man vil, men mennesket vil altid finde en vej til at opfylde sine behov,« siger han.
Brugen af anonymiseringsteknologi på de digitale markeder er en udfordring for myndighederne, men ifølge Michael Ask, der er chef for Rigspolitiets Nationale Efterforskningscenter, kan det godt lade sig gøre at efterforske:
»Det er nogle andre værktøjer, vi skal bruge til at komme over de forhindringer, de sætter op, men det er ikke umuligt, for erfaringerne viser, at kriminelle har en tendens til at dumme sig på et tidspunkt. Det viser sagen om Silk Road også,« siger Michael Ask, der ikke er overrasket over at lukningen af den dominerende side bare har ført til åbningen af nye markeder online.
»Folk der vil tjene penge på kriminalitet er hele tiden innovative og finder nye veje at sælge deres produkter,« siger han.

