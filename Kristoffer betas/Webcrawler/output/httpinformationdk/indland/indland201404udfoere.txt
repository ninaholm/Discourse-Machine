’Der udføres alt for meget arbejde i denne verden’
I 1932 tordnede filosoffen Bertrand Russel mod arbejdets tvang og produktivitetsvækstens fælde. I kølvandet på Produktivitetskommissionens anbefalinger taler en britisk fritænker om behovet for at slappe lidt af
 
	I stedet for at flyve verden rundt og holde foredrag om klimaforandringer og overforbrug som årsag til dem, kan det være bedre at gøre absolut ingenting. Gå udenfor og lægge sig i græsset hele dagen – det vil være stærkt helende for både planeten og dig. Sådan lyder opfordringen fra Tom Hodgkinson


 
	I mandags præsenterede Produktivitetskommissionen sin regeringsbestilte slutrapport på 170 sider. Rapporten fortæller, hvorfor og hvordan danskerne bør lægge sig i selen for at presse endnu mere værdi ud af arbejdstimerne. Hvordan arbejdsproduktiviteten på ny kan og bør tvinges op.

	Så her er et citat af den britiske filosof og nobelpristager Bertrand Russel, der døde i 1970:

	»Jeg mener, at der udføres alt for meget arbejde i denne verden, at umådelig skade forårsages af troen på, at arbejde er en dyd.«

	»Jeg håber,« skrev Russel i 1932 i et essay med titlen En hyldest til lediggang, »at lederne af YMCA (KFUM’s internationale forbund, red.) vil indlede en kampagne for at tilskynde gode unge mænd til at lave ingenting. Sker det, vil jeg ikke have levet forgæves.«

	»Vejen til lykke og fremgang ligger i den organiserede reduktion af arbejde,« lød filosoffens fanfare.

	Tom Hodgkinson er ingen Bertrand Russel, men han har læst en masse filosofi, og han bryder sig ikke om arbejde. Hodgkinson lever med sin hustru, Victoria Hull, og tre børn i London, hvor han og Victoria driver The Idler Academy, Akademiet for lediggang, udgiver magasinet The Idler – Lediggængeren – og holder en lille bogbutik åben fire dage om ugen. I akademiet kan man høre om filosofi, astronomi, grammatik, kalligrafi, musik, madlavning m.m. Derudover skriver Tom bøger om arbejde, lediggang, frihed og bæredygtighed.

	»Den bedste måde at redde Jorden på er at gøre absolut ingenting,« lyder hans påstand i en samtale med Information.

	»I stedet for at flyve verden rundt og holde foredrag om klimaforandringer og overforbrug som årsag til dem, kan det være bedre at gøre absolut ingenting. Gå udenfor og lægge sig i græsset hele dagen – det vil være stærkt helende for både planeten og dig,« siger han. Efter at han og Victoria selv er hoppet på en flyver til København, for at han kan tale om arbejdets svøbe. Tom Hodgkinson personificerer skismaet. Fortæller, hvor meget arbejde der har været i at etablere det lille akademi og butikken i London. Før det boede han og Victoria 12 år på landet med køkkenhave, kyllinger, en ganske lille pengeøkonomi og megen fri tid.

	»Da vi boede på landet, havde vi masser af tid. Tid til at leve billigt,« siger Victoria. Men ønsket om at sprede Idler Academys tanker og at kunne betale for en ordentlig skolegang til børnene drev dem til storbyen og virksomheden med en lidt større pengeøkonomi og mere arbejde.

	»Når man starter sådan en virksomhed, er finansieringskravene hårde. At arbejde så meget og alligevel tabe penge var stressende. Det gav os ikke mulighed for at leve, som vi gerne ville,« fortæller Victoria Hull om de første år i London. Nu går det lidt bedre, tilføjer hun.

	Disciplineringen

	Tilbage til Bertrand Russel. Der er to indbyrdes sammenhængende, problemer, skriver han i sit essay: At det vestlige menneske gennem de senere århundreder er opdraget til, at arbejde – hårdt arbejde – er en dyd. Og at de manges hårde arbejde er blevet forudsætningen for at holde en vækstøkonomi kørende, som kan sikre det overskud, der sætter jordejere, aktionærer, kapitalbesiddere og andre i stand til fortsat at tjene penge uden selv – eller i dag måske netop blot ved – at løfte en finger.

	»Der findes to slags arbejde: Den første handler om at ændre materialers placering på eller nær Jordens overflade i forhold til andet materiale, den anden handler om at beordre folk til at gøre dette.«

	Altså det produktive, materielt baserede arbejde med at dyrke jorden, udvinde råstoffer, fremstille ting i industrien, distribuere varer etc. Og det immaterielle arbejde med at organisere, overvåge og finansiere den første type arbejde.

	»Den første slags arbejde er ubehageligt og dårligt betalt, den anden slags er behageligt og højt betalt,« skriver Russel.

	Den første type arbejde kan vi i dag se, at der er grænser for. Sat enten af evnen til at aftage og forbruge produkterne eller af de tilgængelige ressourcer og naturens kapacitet til at absorbere affaldsstofferne.

	»Den anden slags kan udvides i det uendelige: Der er ikke blot dem, der giver ordrer, men også dem, der giver råd om, hvilke ordrer der bør gives,« skriver Russel.

	I dag synes der ikke at være nogen grænse for, hvor mange ledere, mellemledere, konsulenter, produktivitetskommissioner, vismænd, politikere, analytikere etc., der kan holdes i omløb, hvis blot der er betalingsvilje.

	Som Bertrand Russel ser den historiske udvikling, kunne mennesket før den industrielle revolution ikke producere meget mere ved sin arbejdsindsats end det, der skulle til for at sikre familiens livsgrundlag. I det omfang, der var et overskud, blev det typisk inddraget af krigsherrer, herremænd og kirkens folk. At arbejde flittigt, hårdt og længe var en dyd, fordi det var betingelsen for overlevelse.

	Det ændrede sig med den industrielle revolution, hvor maskiner og billig fossil energi gjorde det muligt at producere det nødvendige med markant mindre arbejdskraft.

	»Moderne teknik har muliggjort, at fritid – inden for visse grænser – ikke længere er en lille privilegeret klasses prærogativ, men en rettighed til lige fordeling i samfundet.«

	Ikke desto mindre er arbejdsmoralen blevet opretholdt, fordi nogles arbejde i mange timer er nødvendig for at understøtte de privilegeredes mulighed for at arbejde meget lidt.

	»Arbejdsmoralen er en slavemoral, og den moderne verden har ikke brug for slaveri,« skriver filosoffen.

	Knappenålene

	Han illustrerer absurditeten med en knappenålsfabrik som eksempel. Her arbejder mennesker otte timer om dagen for at sikre den mængde knappenåle, der er behov for i samfundet. En ny maskine muliggør en produktivitetsstigning, så den samme mængde nåle kan produceres på den halve tid. Man kunne derfor vælge at halvere arbejdstiden, så den enkelte blot arbejder fire timer og vinder fire ekstra timer til i frihed at dyrke mere fornøjelige sider af tilværelsen. Ikke desto mindre opretholdes arbejdstiden, hvilket betyder, at mængden af fremstillede knappenåle bliver alt for stor i forhold til efterspørgslen. Konsekvensen er, at en eller flere knappenålsfabrikker udkonkurreres og går fallit, og deres medarbejdere sendes hjem på sofaen.

	»I sidste ende er der lige så meget fritid som i den anden strategi, men halvdelen af mandskabet lever i total lediggang, mens den anden halvdel fortsat er overbebyrdet. På den måde sikres, at den uundgåelige frie tid skaber lidelse hele vejen rundt i stedet for at blive kilde til trivsel for alle. Kan man forestille sig noget mere sindssygt?« spørger Russel.

	I lyset af dagens økologiske krise kunne man overveje, om det ikke er mindst lige så sindssygt at satse på den grænseløse ekspansion af behovet for knappenåle eller andre produkter som redskab til at opretholde 37 timers beskæftigelse om ugen.

	Kampen om arbejdstiden

	Bertrand Russels påstand er, at den teknologiske udvikling og de ledsagende produktivitetsstigninger muliggør, at mennesker kun behøver arbejde fire timer om dagen for at opretholde en anstændig levefod. Vel at mærke skrevet helt tilbage i 1932 – før de produktivitetsstigninger industrirobotter, computere, hurtige fly etc. har bragt med sig.

	Tom Hodgkinson fortæller, hvordan kampen for lavere arbejdstid faktisk gik i stå, nogenlunde da Russel skrev sit essay – om end næppe derfor.

	»I England startede kampen i industrialiseringens tidlige fase, da folk arbejdede 12-16 timer om dagen: Man fik indført 10-timersloven i begyndelsen af det 19. århundrede,« siger Hodgkinson.

	»Det blev siden til otte timer, og folk troede, at det ville fortsætte til arbejdsdage på seks og fire timer. Man forestillede sig, at maskinerne ville befri os fra det meste arbejde, så alle ville kunne få en demokratisk ret til en kreativ fritid.«

	Økonomen John Maynard Keynes forudsagde således, at teknologisk udvikling og mætning af materielle behov ville bane vej for en arbejdsuge på bare 15 timer.

	»Men der skete et filosofisk skift under depressionen i 1930’ernes USA,« fortæller Tom Hodgkinson.

	Præsident Roosevelt skiftede således i 1933 fra at støtte nedsat arbejdstid til at fokusere på beskæftigelsesfremme via offentlige investeringer, længere arbejdstid, øget produktion og forbrug.

	Lektor emeritus Jørgen Stig Nørgård, DTU, har kaldt dette skift i 1933 for ’forbrugerismens fødsel’, fordi forbruget ikke længere blot handlede om at dække behov, men nu blev et redskab til at holde økonomiens vækst i gang. »Det var kapitalismen,« bemærker Hodgkinson. »Der kunne tjenes flere penge, hvis folk arbejdede flere timer og skabte en større produktion, som der kunne hentes en profit ud af. Og der var jo investeret mange penge i de nye maskiner, så det var vigtigt, at folk mødte præcist og producerede meget. Der skete en kollektiv hjernevask.«

	En belastende dom

	Som den britiske fritænker oplever udviklingen, har ny teknologi, som skulle give mere fritid, gjort det modsatte: »Tag sms’er og e-mails, der kan nå os 24-syv. For hver ny teknologi bliver vi mere fortravlede. Arbejder man med en maskine, bliver man som en maskine,« hævder han.

	Og når vi arbejder meget, tjener vi mange penge, og når vi tjener mange penge, forbruger vi en masse.

	»Det er travlheden, der forårsager rovdriften på ressourcer og ødelæggelse af miljøet,« lyder konklusionen.

	Så Tom og Victoria arbejder på ikke at have travlt. De er blevet selvstændige for ikke at lade sig indfange af lønarbejdets disciplinering.

	»Vi prøver at leve et frit liv. Jeg har ikke nogen særlig tro på, at statslige bureaukratier kan ændre folks liv. Det er i orden, at andre prøver at påvirke lovgivningen, men jeg tror, at ændringerne kommer ad kulturel vej. Ved at folk selv ændrer deres tilværelse.«

	Let er det ikke. Der er stadig for meget arbejde i Tom og Victorias liv.

	I 1932 skrev Bertrand Russel:

	»Det siges, at mens en lille smule fritid er behageligt, så ved mennesker ikke, hvordan de skal udfylde deres dag, hvis de kun havde fire timers arbejde ud af døgnets 24. I det omfang dette måtte være sandt for den moderne verden, er det en belastende dom over vor civilisation – det ville ikke have været tilfældet i nogen tidligere periode.«

