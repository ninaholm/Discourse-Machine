S: Google slipper for billigt i Danmark
I andre lande risikerer Google stribevis af retssager, efter det er kommet frem, at de omdiskuterede Street View-biler ulovligt har opsnappet personlige oplysninger fra åbne trådløse netværk. Herhjemme slipper Google med en påtale og et løfte om at slette de ulovlige data. Det er for billigt, mener Socialdemokraterne, som frygter for præcedens
Googles Street View-biler har også i Danmark opsnappet personlige oplysninger, men det er ikke værre, end at de blot kan slette dem igen, mener man i Datatilsynet.


 »Vi har fejlet voldsomt i at fortjene jeres tillid,« erkendte Googles underdirektør, Alan Eustace, tidligere på ugen i et hændervridende blogindlæg.
»Vi er sønderknuste over, hvad der er sket,« slog han fast.
Den uforbeholdne undskyldning kommer efter, at det tidligere i år blev afsløret, at Googles Street View-biler, som igennem længere tid har taget billeder af gader og veje verden over, samtidig har støvsuget private data fra åbne trådløse netværksforbindelser. I visse tilfælde blot bidder af uforståelig information, i andre tilfælde både brugernavne, kodeord og hele emails. Også herhjemme er private oplysninger blevet ulovligt indsamlet af Googles kørende kameraer. Men i modsætning til andre europæiske lande, der har krævet at se hvilke data, der er blevet indsamlet, har Datatilsynet herhjemme i stedet bedt Google om at slette de personlige oplysninger, og internetgiganten behøver derfor ikke frygte noget juridisk efterspil i Danmark.
»Vi mener det, Google har gjort, er ulovligt, og det har de også selv indrømmet. Vores reaktion har været at kritisere det kraftigt og kræve en sletning, for det mener vi, de danske borgere er bedst tjent med,« siger kontorchef i Datatilsynet Lene Andersen.
Dermed har Danmark valgt en anden og mere pragmatisk vej, end mange andre europæiske lande. Her har nationale myndigheder indledt tilbundsgående undersøgelser af sagen og pålagt Google ikke at slette de ulovligt indsamlede oplysninger, da de skal kunne indgå som dokumentation i eventuelt kommende retssager. I Spanien er en sådan retssag allerede indledt. Men Lene Andersen ønsker ikke at tage stilling til, hvad hendes kolleger i andre lande har valgt at gøre.
»Vi er nødt til at sige, hvad vi i det danske Datatilsynet synes, er det rigtige, og vi mener, at vi varetager privatlivets fred bedst ved at sige, at de her data skal dø,« siger Lene Andersen.
Dokumentation er væk
Men dermed slipper Google alt for billigt, mener Socialdemokraternes forbrugerordfører, Benny Engelbrecht (S), som kalder det »dybt kritisabelt«, at man i Danmark end ikke har undersøgt indholdet af Googles ulovlige datahøst.
»Jeg er klar over, at det ville kræve enormt mange ressourcer, men det ændrer ikke på, at Google har begået en potentiel strafbar handling. Og skulle der være danske borgere, som føler, at deres privatliv er blevet krænket og derfor ønsker at lægge sag an, ja så er vi nu i den situation, at det ikke længere kan lade sig gøre, fordi man har bedt Google om at slette al dokumentationen,« siger Benny Engelbrecht.
Han mener, man i sin pragmatiske håndtering af Street View-sagen i Danmark har sat væsentlige principper over styr. Og han frygter, at sagen kan komme til at skabe uheldig præcedens.
»For hvad med næste gang, vi oplever en sag af lignende karakter? Vil man så kunne pege på Google-sagen og sige, at dengang bad man bare selskabet om at gøre fejlen god igen ved at slette de ulovligt indsamlede data? Det er et aspekt, vi ikke har fået en vurdering af, fordi justitsministeren overhove-det ikke ønsker at forholde sig til spørgsmålet,« siger Engelbrecht med henvisning til et samråd i august i år, hvor justitsminister Lars Barfoed (K) gjorde det klart, at der ikke kommer nogen dansk politisag mod Google på grund af Street View-skandalen:
»Jeg har svært ved at se nytteværdien i at gennemgå alle de data,« lød ministerens svar.
Privacy ombudsmand
Ifølge Benny Engelbrecht (S) viser Street View-sagen om ikke andet, at der er behov for en mere proaktiv instans end Datatilsynet, der på europæisk plan kan sikre borgerne ret til kontrollen over deres personlige oplysninger. Derfor foreslår Socialdemokraterne, at man nedsætter en såkaldt privacy-ombudsmand i europæisk regi, der af egen drift kan tage sager op og assistere, når borgerne oplever problemer på internettet.
»En sådan funktion kendes allerede fra Canada, hvor det blandt andet er lykkedes myndighederne at indgå i en konstruktiv dialog med Facebook, som ellers er vanskelig at få i tale,« siger Benny Engelbrecht.

