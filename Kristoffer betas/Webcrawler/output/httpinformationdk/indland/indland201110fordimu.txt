'Fordi det var muligt'
Efter fem års statslige undersøgelser af overgreb mod anbragte børn i Sverige tør chefudreder Göran Johansson godt svare på spørgsmålet: Hvordan kunne alle de overgreb mod børn ske?
For en måned siden afleverede Göran Johansson den  endelige rapport til den svenske børne- og ældreminister  Maria Larsson i Stockholm.


 Göran Johansson har som den svenske regerings særlige udreder brugt fem år på at lede en officiel undersøgelse af overgreb mod børn, der var anbragt i perioden 1922-2003. Den sidste af flere rapporter er netop offentliggjort.
»De rapporter fortæller om alverdens djævelskab,« siger Johansson og henviser til, at af 866 interviewpersoner har 798 på et tidspunkt været i familiepleje. Af dem har 96 pct. fortalt om vanrøgt. Knap så slemt står det til blandt de 665, som har været anbragt på institution. Af dem har 69 pct. berettet om vanrøgt. Derudover har over halvdelen af de anbragte børn også været udsat for seksuelle overgreb, viser udredningen.
»Alle de overgreb skete, fordi det var muligt. Fordi der ikke var tilstrækkeligt med tilsyn, ikke nok omsorg og ansvar eller nok kontrol med de mange tusinde børn, der var anbragt. Man har været forfærdeligt naiv dengang,« mener Göran Johansson.
En familie, der tager sig godt af sine børn, anses for at være en god familie. Og en familie, der også tager sig af andres børn, anses for at være ekstra god. Men sådan har virkeligheden slet ikke været for interviewpersonerne, der har meldt sig selv for at tale ud om deres barndomsoplevelser.
»Det har været forfærdelig naivt, at der var så lidt tilsyn og kontrol med anbragte børn,« siger Göran Johansson, der forudser, at lovgivningen nu bliver strammet, så kommunernes tilsyn med anbragte børn får langt højere prioritet.
Vigtigt med afslutning
På baggrund af over 1.000 interviews har Göran Johansson identificeret tre grunde til, at voksne, der som børn har været udsat for overgreb, får gavn af en undskyldning:
»Det går igen i næsten alle interviewene, at muligheden for at få talt ud om oplevelserne med en officiel repræsentant har stor betydning. Det bliver en slags en personlig afslutning på noget, de har tænkt over hele livet, fordi de måske for første gang får et bevis på, at de er værd at høre på,« siger Göran Johansson.
»Det andet gennemgående motiv er, at de ved at komme med deres personlige beretninger kan være med til at forhindre, at det sker i dag eller i fremtiden for andre børn.«
For under halvdelen af interviewpersonerne spiller det også en rolle, om en undskyldning følges op af økonomisk erstatning.
»En erstatning er for dem beviset på, at undskyldningen fra staten er alvorligt ment. Det svarer lidt til, at hvis man under en lønforhandling, hvor chefen giver en ros, alligevel ikke får en lønforhøjelse, så opleves det også som en flad fornemmelse,« siger Göran Johansson.
Undskyldning på svensk
For en måned siden afleverede 'Utredningen om vanvård i den sociala barnavården' sin slutrapport til børne- og ældreminister Maria Larsson.
Alle de svenskere, som har været udsat for alvorlig vanrøgt, mens de var anbragt i familiepleje eller på institution, vil i næste måned få en officiel undskyldning, når dronning Silvia samt repræsentanter for regering og myndigheder den 21. november deltager i en uprättelses- ceremoni på rådhuset i Stockholm. Ceremonien sendes i landsdækkende tv, og desuden vil hver få tilsendt en skriftlig undskyldning. Og om et års tid vil staten udbetale 250.000 kroner til de borgere, der har været udsat for alvorlig vanrøgt eller overgreb.
Oprindeligt mente den svenske regering ikke, at det ville give mening med den økonomiske erstatning, og det offentliggjordes lørdag den 10. september, dagen før årsdagen for terrorangrebet mod New York. Men hvis regeringen havde regnet med minimal opmærksomhed, fordi medierne flød over med 9/11-dækning, så tog den ifølge Göran Johansson fejl. Efter en mediestorm skiftede regeringen mening på mindre end tre døgn, og nu er det en enig rigsdag, der står bag.
Gem papirerne
Dermed er den svenske regering gået en anden retning end VK-regeringen i Danmark, hvor daværende socialminister Benedikte Kiær (K) afviste en officiel undskyldning til danske børn, der havde været anbragt og udsat for vanrøgt og overgreb.
Göran Johansson betoner fordelen ved, at det var en officiel svensk udredning i modsætning til den danske undersøgelse, som ministeren overlod til private.
»Vores udredning bliver en slags facit. Det bliver en symbolsk værdisætning,« som han siger.
Som i Danmark var det en tv-dokumentar, der i 2005 afdækkede vanrøgt på et af Sveriges største drengehjem. Den betydning har medierne ifølge Göran Johansson haft i mange lande.
»Selv om de, der er blevet udsat for overgreb, flere gange har fortalt om det til myndighederne, så sker der ingenting. Det er først, når journalisterne går i gang, at myndighederne undersøger sagen.«
Tv-udsendelsen fik regeringen til at iværksætte en officiel udredning, der begyndte som en åben invitation til alle, der ønskede at fortælle om deres oplevelser. Over 1.000 meldte sig, og heraf blev 866 valgt ud som relevante interviewpersoner. Dertil kommer studier af offentlige arkiver, retsbøger osv. Men ofte var de offentlige arkiver udtyndet, og meget var kasseret, fordi det ikke blev anset for vigtigt. En af anbefalingerne fra udredningen er derfor, at offentlige arkiver om anbringelser bevares.
Arkiverne er vigtige, ikke mindst fordi det via stikprøver har vist sig, at der i tre ud af ti sager, hvor arkiverne er bevaret, findes antydninger af, at de voksne socialarbejdere har været klar over, at noget var galt med en anbringelse. Det går igen i beretningerne hos mange af de interviewede, at de har forsøgt at fortælle det til andre, men alt for ofte har det været forgæves.
»Ingen har gjort noget, man har ikke reageret på antydninger eller mistanker, som vi sagtens kan tyde i dag. Vi er blevet mindre naive, og vi skal have langt strammere regler for anbragte børn,« siger Göran Johansson.

