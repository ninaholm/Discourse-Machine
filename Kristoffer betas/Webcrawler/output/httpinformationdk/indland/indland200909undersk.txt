Underskriften manglede, så Abdeljabbar blev udvist
Ifølge en lægeerklæring er torturofret Abdeljabbar blevet psykotisk efter isolationsfængsling. Integrationsministeriet krævede uddybende oplysninger og en underskrift i løbet af en uge. Men efter en enkelt dag blev han tvangsudvist


 »Det kan ikke være virkeligt. Nu er han måske allerede på vej til Bagdad,« hvisker Abdeljabbars kone, Chinor, der har opholdstilladelse i Danmark. Hun besøgte sin mand i Ellebæk Fængsel om eftermiddagen.
Nu står hun og venter foran Tune Lufthavnsterminal. Klokken er 3 om natten, og derhjemme sover hendes 2-årige søn, som Abdeljabbar har været far for, siden barnet var tre måneder gammelt.
Abdeljabbar er torturoffer, og ifølge eksperter lider han af posttraumatisk stressyndrom, der efter hans isolationsfængsling i Danmark har udviklet sig til en tilstand med psykotiske perioder. Alligevel har Abdeljabbar dagen forinden fået afslag fra Integrationsministeriet, hvor hans advokat, Helge Nørrung, har anmodet om humanitær opholdstilladelse.
Tirsdag fremsendte Helge Nørrung ellers nye informationer i sagen i form af en erklæring fra praktiserende læge og lektor ved Københavns Universitet, ph.d. Marianne Stubbe Østergaard. Skrivelsen dokumenterer en markant forværring i Abdeljabbars tilstand som følge af isolationsfængslingen. Men ministeriet har ikke lagt vægt på erklæringen, fordi den ikke er underskrevet, fremgår det af afslaget.
»Jeg var klar over, at det skulle gå stærkt,« forklarer Helge Nørrung. »Så jeg fik hende til at sende erklæringen i en mail, som jeg faxede til ministeriet. Derfor var den ikke underskrevet.«
Men det skal den altså ifølge ministeriet være, og af afslaget fremgår det derfor, at Helge Nørrung inden for syv dage skal fremsende en underskrevet version, ligesom ministeriet udbeder sig uddybende oplysninger om Abdeljabbars diagnose.
»Ministeriet skal anmode om at modtage oplysningerne fra Dem senest syv dage fra afsendelsen af dette brev,« slutter den ansvarlige embedsmand sin skrivelse.
Markant forværring
Men anmodninger om humanitær opholdstilladelse har ikke nødvendigvis opsættende virkning på udsendelse. Så dagen efter Abdeljabbar har modtaget afslaget, bliver han hentet i Ellebæk Fængsel af Rigspolitiet. Og pludselig skal han tvangsudvises. Det kommer som en slem overraskelse for hans advokat.
»Jeg havde selvfølgelig regnet med, at ministeriet ville give Rigspolitiet besked om at vente med udsendelse, indtil hans tilstand er udredt med henblik på, om han er berettiget til humanitær opholdstilladelse - hvilket jeg klart mener, han er,« siger Helge Nørrung og pointerer, at de danske myndigheder selv er medskyldige i forværringen af Abdeljabbars tilstand.
Det er næsten ti år siden, Abdeljabbar kom til Danmark. Han flygtede fra Saddam Husseins regime, hvor han havde siddet i fængsel i syv år for politiske aktiviteter og var blevet regelmæssigt torteret.
Ved ankomsten berettede han om torturen, og menneskerettighedsorganisationen Amnestys eksperter har kunnet dokumentere, at hans historie er sand. Blandt andet er han blevet skudt i benene og har fået brækket arme og skuldre og smadret sine knæ.
De mentale men var tydelige fra begyndelsen, men Abdeljabbars psykiske tilstand er altså ifølge Marianne Stubbe Østergaard blevet markant forværret, siden de danske myndigheder fængslede ham.
Slap for henrettelse
Også Flygtningenævnet har givet Abdeljabbar afslag. Det skete i en afgørelse dateret 31. august 2009 - altså to dage før udvisningen.
Helge Nørrung havde over for nævnet anført, at hans klient er i risiko for overgreb fra familiemedlemmerne til ni personer, der under Saddam Hussein blev fængslet sammen med Abdeljabbar. Mens de andre blev henrettet, slap Abdeljabbar nemlig med de syv år i fængsel, og ifølge hans egen forklaring har det fået familiemedlemmerne til de henrettede til at rette trusler imod ham, fordi de mener, han lækkede informationer til sikkerhedstjenesten.
Flygtningenævnet anerkender, at Abdeljabbar har siddet fængslet, og at de andre medlemmer af gruppen er blev henrettet, men man finder det »usandsynligt, at ansøgeren fortsat skulle være efterstræbt for handlinger, som han ifølge egne oplysninger ikke har begået, og som alene var baseret på de efterladte familiers antagelser«.
Men det er ikke spor usandsynligt, mener Abdeljabbars kone.
»De ved ikke, hvordan det er i Irak. Og nu sender de ham tilbage dertil. Jeg kan ikke forstå det,« siger hun.
Kort efter sætter hun sig ind i sin bil og kører. Det har vist sig, at Abdeljabbar ikke blev ført til Tune, men til Odense for at blive fløjet til Bagdad.


