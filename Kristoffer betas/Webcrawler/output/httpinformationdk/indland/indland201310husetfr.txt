’Huset fremstår i ringe stand’
De mange krakkede banker har efterladt staten med ejendomme for milliarder. Faldefærdige huse på Sjælland, lagerbygninger på Lolland og detailbutikker i Tarm. Staten bærer en risiko på mere en halvanden milliard i ejendomme, der kan være tæt på usælgelige, siger en boligøkonom
 
	Mange af de ejendomme, som de mange krakkede banker har efterladt til Finansiel Stabilitet, er næsten usælgelige.


 
	Køkkenet har brune fliser på gulvet, en lys blå farve på væggen, en pink dør, skæve hvide skabslåger. Stuen er lyserød, soveværelset pink, et værelse mintgrønt, et andet værelse ferskenfarvet. Med kridt eller spraymaling – af ejendomsmæglerens billeder kan man ikke helt afgøre, hvilket skriveredskab der er brugt – står der »I was here!« og »Din mor« på fronten af det rødmalede hus, der ligger midt i Skarrild by, godt 20 km uden for Herning.

	»Huset fremstår i ringe stand, og køber må påregne istandsættelse af huset,« skriver ejendomsmægleren Home ærligt i salgsopstillingen. Til gengæld er der »masser af muligheder« og »god plads«.

	Huset har været til salg i 287 dage, og koster 325.000 kroner – svarende til en kvadratmeterpris på 2.300 kr.

	Huset er ejet af staten, og det er statens skraldespandsselskab for krakkede banker, Finansiel Stabilitet, der har ejendommen til salg. Sammen med en masse andre ejendomme for en samlet værdi af i alt 3,3 mia. kr. Ejendomme, som Finansiel Stabilitet har overtaget fra de banker, der krakkede under finanskrisen.

	»Det er ejendomme, som de banker, vi har overtaget, har belånt og haft pant i. Og så ender de hos os, fordi vi har vurderet, at det var den bedste løsning,« siger Henrik Bjerre-Nielsen, der er administrerende direktør i Finansiel Stabilitet og tidligere gennem tolv år har været chef for Finanstilsynet.

	Ud af de 3,3 mia. er halvdelen »for statens regning og risiko«. Det betyder, at hvis ejendommene enten ikke kan sælges, eller prisen må justeres ned, så er det staten, der bærer tabet. Statens risiko hænger sammen med de garantier, som staten stillede under finanskrisens højdepunkt, om at ville redde banker, der var truet af at gå ned. Den anden halvdel relaterer sig til de senere bankpakker, og den risiko bæres af kreditorerne i de krakkede banker og af indskydergarantifonden.

	Henrik Bjerre-Nielsen karakteriserer selv Finansiel Stabilitets ejen-domsportefølje som »en broget skare«, og siger, at »det er ikke ejendomme, vi selv ville finde på at indkøbe med henblik på videresalg.«

	»Det er ikke nogen, som vi selv er gået ud og har købt, fordi vi syntes, at det var gode investeringer,« siger Henrik Bjerre Nielsen. Finansiel Stabilitet forsøger både at afhænde privatboliger, ubebyggede grunde og forskellige typer erhvervsejendomme, der geografisk ligger spredt over det meste af landet.

	»Nogle ligger meget godt, og så er der andre, der ligger skrækkeligt,« siger Morten Skak, der er boligøkonom på Syddansk Universitet.

	»Hvis du ser på boligerne, så ligger der én ejendom i Fredensborg. Resten ligger ude i det sjællandske område. Og så ligger der lidt på Fyn og i Jylland.«

	Godt halvdelen af ejendommene ligger på Sjælland. Og godt 60 pct. af værdien af ejendomsporteføljen er bundet i erhvervsejendomme. Netop den kombination er ifølge Morten Skak »svær« at sælge.

	»Nogle kan være sådan, at de ikke kan sælges, uanset hvad prisen er.«

	Intet brandudsalg

	Foruden huset i Skarrild har ejendomsmæglerkæden Home også et af Finansiel Stabilitets huse til salg i Gørlev, der ligger mellem Kalundborg og Slagelse. I salgsopstillingen præsenteres huset godt nok som værende med nye vinduer og døre »men du skal forberede dig på en stor opgave.«

	Og samme mægler har også et butikscenter til salg i centrum af Tarm, der både huser en Super Spar og en blomsterbutik. Men Home tager ingen specielle hensyn til, at det er staten, der er sælgeren.

	»Vi forholder os overhovedet ikke til, om det er Finansiel Stabilitet eller en anden kunde, der vil have solgt sin ejendom,« siger Mads Ellegaard, der er relationschef i Home.

	»Alle kunder har selvfølgelig et ønske om at få den bedst mulige pris for deres ejendom. Det gælder også Finansiel Stabilitet. Og alle kunder har også et ønske om at få solgt ejendommen inden for en overkommelig tidshorisont.«

	»Når vi sætter boliger til salg, så går vi ud og vurderer dem i forhold til det marked, der nu engang er gældende. Det vil sige, at det er den lokale mægler rundt om i landet, der tager stilling til, hvordan det lokale marked er for denne type ejendom, med de her kvaliteter, på det her tidspunkt, med den her beliggenhed,« siger han.

	Staten skal ikke eje ejendomme, og derfor vil Finansiel Stabilitet gerne af med ejendommene hurtigst muligt. Uden dog at sætte ejendommene på brandudsalg.

	»Vi gør, hvad vi kan for at komme af med dem på en systematisk måde, men det er heller ikke sådan, at vi vil sælge dem til enhver pris,« siger Henrik Bjerre-Nielsen.

	Morten Skak mener, at Finansiel Stabilitet er »ude i svære markeder.« De bedste boliger er allerede solgt, og i stedet sidder Finansiel Stabilitet tilbage med dem, der er svære at sælge.

	»Du kan formentlig komme af med det meste, hvis du sætter prisen tilstrækkeligt lavt. Men det må man formode indebærer et tab,« siger Morten Skak.

	I Finansiel Stabilitet tror man dog på, at ejendommene kan sælges til de 3,3 mia. kr., de aktuelt er optaget til.

	»Ejendommene er værdiansat ud fra vores bedste skøn for, hvad de kan indbringe i fri handel. Det justerer vi løbende. Det er klart, at fra 2008 og til nu er mange ejendomme faldet i værdi. Nu håber vi, at det går den anden vej. Der er ikke nogen garanti for, at man kan sælge det til den værdi, man har sat det til i regnskabet, men det håber vi på, at vi kan,« siger Henrik Bjerre-Nielsen.

	Bedring på boligmarkedet

	1.600 kvadratmeter erhvervsejendom på Nørregade i indre København har Finansiel Stabilitet til salg for 38 mio. kr. Kan man nøjes med en tredjedel af pladsen i Nørregade, så kan man på Nykøbing Mors købe en erhvervsejendom for 2,1 mio. kr.

	Og selv om »markedssituationen selvfølgelig er anderledes i det centrale København«, så er der »generelt set bedring på vej«, siger Mads Ellegaard.

	»Men der er ingen områder, hvor man for alvor kan have armene i vejret.«

	Også Morten Skak vurderer, at Finansiel Stabilitet kan blive hjulpet af, at ejendomsmarkedet har stabiliseret sig og nogle steder er i bedring.

	Finansiel Stabilitet har i løbet af 2013 solgt ejendomme for godt en halv milliard kroner. Og ejendomme for yderligere en halv milliard skal afhændes, for at selskabet når sit mål om at sælge ejendomme for en milliard kroner i løbet af i år.

	For at tiltrække købere gør Finansiel Stabilitet, hvad de kan. Og selv om de ikke vil være ejendomsudviklere, så kan det være nødvendigt at slå græsset og male væggene for at gøre ejendommene mere attraktive.

	»Det er vores erfaring, at ejendomme, som er udlejet, er nemmere at sælge som investeringsejendomme, og derfor kan vi have en interesse i at få lejere ind, og det kræver nogle gange, at man bygger lidt om og indretter ejendommen på en anden måde,« siger Henrik Bjerre-Nielsen.

	»Det gør vi ud fra en forretningsmæssig vurdering af, om det kan betale sig.«

	Ikke flere til salg-skilte

	Det seneste bankkrak, der tvang Finansiel Stabilitet til at overtage en nødlidende bank, var i 2012. Derfor er der ikke umiddelbart udsigt til, at Finansiel Stabilitet skal ud med flere ’til salg’-skilte.

	Til gengæld skal de nuværende ejendomme sælges, før det kan gøres op, hvordan staten økonomisk kommer ud af at have afviklet de krakkede banker.

	»Ejendomme er, sammen med de retssager, vi har, noget af det sidste, som vi bliver færdige med i Finansiel Stabilitet,« siger Henrik Bjerre-Nielsen.

	»Vi vil stadig have retssager, og vi vil sikkert også have nogle ejendomme, men det skal hele tiden blive mindre fra 2015,« siger han.

	»Det afhænger også af, om konjunkturerne pludselig vender, og der bliver efterspørgsel efter ejendomme igen. Så bliver det nemmere, end hvis det hele trækker i langdrag.«

	Salget af boligerne kommer til at indgå i det store, samlede og komplicerede regnestykke, der skal gøre op, hvordan skatteyderne kommer ud af bankpakkerne. Det regnestykke kan der ikke sættes to streger under før ejendommene er solgt.

	»Det er slet ikke gjort op endnu,« siger Henrik Bjerre-Nielsen.

