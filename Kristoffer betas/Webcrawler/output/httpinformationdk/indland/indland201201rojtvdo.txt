ROJ TV dømt for at propagandere
Den kurdiske tv-station er idømt en bøde på 5,2 millioner kroner for at propagandere for PKK. Ekspert forudser, at stationens ret til at sende tv, vil blive inddraget på et senere tidspunkt
Selv om ROJ-TV blev idømt en millionbøde ved byretten i København i går, festede kurdere uden for retsbygningen. Stationens sendetilladelse blev nemlig ikke inddraget.


 Kurderne festede uden for byretten i København i går, da dommen over ROJ TV var blevet læst op. Og det selvom tv-stationen blev idømt en bøde på 5,2 millioner kroner for at lave propaganda for den kurdiske separatistbevægelse PKK. Glæden skyldtes, at retten ikke kunne inddrage ROJ TV’s sendetilladelse. Det kan kun Radio- og tv-nævnet. Og det vil ske senere, hvis dommen er endelig, vurdere medieekspert.
Københavns byret har fundet det bevist, at ROJ TV er finansieret af PKK, driver propaganda for PKK, og at PKK har indflydelse på, hvad der bliver vist om PKK på ROJ TV. Dermed blev ROJ TV kendt skyldig i alle anklagepunkter.
Bøden tilfalder ROJ TV, der er ansvarlig for udsendelserne, og Mesopotamia Broadcast, der har sendetilladelsen. Begge selskaber blev idømt 40 dagbøder af 65.000 kroner.
Det eneste, der ikke faldt ud, som anklagerne i sagen havde ønsket, var kravet om, at ROJ TV skulle lukkes.
Byretten kunne ikke finde lovhjemmel til at inddrage sendetilladelsen. Den kunne heller ikke konfiskere tilladelsen, fordi tilladelsen ikke er en genstand, som kan konfiskeres, forklarede retsformanden.
Tyrkiets ambassadør i Danmark, Berki Dibek, var efter dommen utilfreds:
»Det er en dårlig dom. ROJ TV er kendt skyldig, men får bare en bøde. Jeg vil straks ringe til Radio- og tv-nævnet og få dem til at inddrage tilladelsen.«
Og det er det rette sted at henvende sig, mener mediejurist Oluf Jørgensen, Danmarks Journalisthøjskole:
»Hvis dette er den endelige afgørelse, bliver ROJ TV lukket. Hvis der ankes og Landsretten når samme resultat på de samme præmisser, må Radio- og tv-nævnet formentlig inddrage tilladelsen,« vurderer han.
Påvirkning eller styring?
Ifølge dansk lovgivning er det Radio- og tv-nævnet, der tildeler og kan inddrage sendetilladelser i Danmark.
Og i tilfældet ROJ TV er det afgørende ikke, hvem der finansierer tv-stationen, mener Oluf Jørgensen. I denne sag er det afgørende, om PKK forsøger at påvirke ROJ TV, eller om PKK ligefrem har styring med ROJ TV.
»I Danmark har vi jo for nylig set politikere forsøge at påvirke medierne til at omtale Ole Sohns fortid i DKP. Der er tale om påvirkning og ikke styring«, siger Oluf Jørgensen.
Retten finder det bevist, at personer med tæt forbindelse til PKK har besluttet, hvad ROJ TV sender om PKK. Og at disse personer har modtaget instruktioner fra PKK-organer. Så ifølge retten er der ingen tvivl om, at PKK har haft kontrol over ROJ TV og ikke bare forsøgt at påvirke ROJ TV.
»Hvis Landsretten under en eventuel ankesag når til samme bedømmelse på også lige netop det punkt, vil Radio- og tv-nævnet formentlig inddrage ROJ TV’s sendetilladelse«, vurderer Oluf Jørgensen.
Han mener i øvrigt, at bødestraffen på 5,2 millioner kroner er usædvanlig.
»Det er et svimlende beløb. Det er ikke før set i sager mod danske medier. Men det er også første gang, at et medie er dømt for terrorvirksomhed i Danmark«, siger han.
Radio- og tv-nævnet kan på eget initiativ vurdere om sendetilladelsen skal inddrages på baggrund af byrettens dom, men Oluf Jørgensen forventer, at nævnet vil vente til efter en eventuel ankesag, der blandt kan handle om den påståede ensidighed.
»Dommen siger, at ROJ TV ukritisk viderebringer PKK’s meninger. Men spørgsmålet er, om ROJ TV overhovedet har mulighed for som et kurdisk medie at få udtalelser fra tyrkiske myndigheder. Hvis den ikke har den mulighed, må det indgå i sagens bedømmelse. Og det fremgår af konklusionen i byrettens dom, at man tilsyneladende ikke har overvejet det aspekt«, siger Oluf Jørgensen.
Terror-tv
Forsvareren for ROJ TV, Bjørn Elmquist, anbefaler, at sagen bliver anket.
»Det var en sag, der byggede på et samarbejde mellem tyrkiske myndigheder, den tidligere direktør på ROJ TV og anklagemyndigheden. Jeg fik forbud mod at føre vidner og fremlægge tv-klip, der kunne tale imod den påståede ensidighed på ROJ TV«, siger Bjørn Elmquist.
Lidt mere tilfreds var vicestatsanklager Anders Riis-ager over dommen:
»Retten er nået til den samme bedømmelse som anklagemyndigheden. Nemlig at ROJ er terror-tv. At PKK er en terrorbevægelse, og at den finansierer ROJ. Nu må vi læse dommen, inden vi beslutter os for, om den skal ankes,« siger Riisager.
Anklagemyndigheden havde krævet det dobbelte i bøde, i alt 20 millioner kroner fordelt på de to tiltalte selskaber.
 

