'Det er ikke en spinmanual'
Ny byge af spørgsmål på vej til miljøministeren efter samråd om hans 'kogebog'
Troels Lund Poulsen, der her får en knuser af sin forgænger, Connie Hedegaard ved overtagelsen af miljøministeriet, afviser, at opdateringen af den såkaldte -kogebog- var udtryk for spin eller forsøg på vildledning. Oppositionen blev dog ikke overbevist efter gårsdagens samråd.


 Miljøminister Troels Lund Poulsen (V) kan se frem til en ny byge af spørgsmål om hans 'kogebog' for ministerbetjening med den efterhånden famøse passus om, at en dårlig sag skal fremlægges sammen med to gode. Både S og SF varsler yderligere gravning i baggrunden for formuleringerne.
"Jeg har stillet flere spørgsmål i denne sammenhæng, som jeg ikke mener jeg har fået et ordentligt svar på - blandt andet det, hvor han siger, at formuleringen ikke har noget med pressehåndtering at gøre, selv om pressen specifikt er nævnt. Det vil vi blive ved med at prøve at få ordentlige svar på," siger SFs miljøordfører Ida Auken.
'Kogebogen' har i forskellige versioner eksisteret i Miljøministeriet siden slutningen af 80erne og er først og fremmest en vejledning til embedsmændene i, hvordan de udarbejder ministersager, Folketingssvar m.v. 
En sådan vejledning eksisterer også i andre ministerier. Men i april blev Miljøministeriets vejledning opdateret med den omtalte formulering, der endte på forsiden af Politiken.
Afviser manipulation
Troels Lund Poulsen afviste på samrådet, at opdateringen var udtryk for spin eller forsøg på vildledning eller manipulation.
"Udgangspunktet er, at jeg som minister - samtidig med at jeg gør opmærksom på en udfordring eller et problem - også ved samme lejligheder får forelagt nogle forslag til, hvordan udfordringen skal løses. Jeg ønsker offensivt at præsentere løsningsforslag på de problemer, som vi møder," sagde han - og beklagede hele diskussionen om kogebogen.
"Den udspringer af et citat, der er taget ud af sin sammenhæng. Det er jeg selvfølgelig personligt meget ærgerlig over", sagde han. 
Med hånden i kagedåsen
Miljøordfører Benny Engelbrecht (S) kalder beklagelsen 'et skridt på vejen'.
"Men det svarer vel mere til knægten, der bliver taget med hånden i kagedåsen og bagefter beklager, at han blev opdaget", siger han.
Ida Auken ser opdateringen af kogebogen som en udtryk for en kultur i Troels Lund Poulsens ministerium, hvor der tænkes mere i præsentation og i at fremstå offensivt, end i at give klare, retvisende svar på Miljøudvalgets spørgsmål.
"Der kommer ret tit udvalgssvar fra ministeriet, hvor vi ikke får svar på det, som vi spørger om. I stedet får vi nogle lange 'pralelister' om, hvad regeringen har gjort og udrettet. Det kan man læse i kogebogen, at embedsmændene bliver instrueret i", siger Ida Auken.
Hun overvejer stadig, om hun vil indgive en egentlig klage over Troels Lund Poulsens svar til Folketingets præsidium.


