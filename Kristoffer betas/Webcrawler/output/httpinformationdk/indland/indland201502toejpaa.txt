Men de har jo ikke noget tøj på ...
Selv om ingen har bevist, at alternativ behandling virker bedre end placebo, har mere end hver anden dansker været til en alternativ behandler. Information sætter i en ny serie fokus den alternative medicin og den manglende effekt af behandlingerne
Selv om nogen helbredende effekt ikke kan påvises, har brugen af alternativ behandling i Danmark været stigende siden 1980’erne, og nye tal viser, at 53 pct. af danskerne har prøvet det. Arkiv


 Al den effektforskning, der er lavet, påviser ingen specifik effekt af alternative behandlingsformer. De finder en uspecifik virkning, der kan kaldes en placebo-virkning.«
Så klart beskriver professor Helle Johannessen fra Syddansk Universitet effekten af alternative behandlingsformer som zoneterapi, healing og biopati. Hun har forsket i emnet siden 1988 og udgivet bogen Alternativ behandling – praksis og fakta. Selv om der ikke er nogen dokumenteret helbredende effekt, har brugen af de alternative behandlinger været stigende siden 1980’erne, og nye tal viser, at 53 pct. af danskerne har prøvet det. Kvinder mellem 35 og 44 år er de hyppigste brugere.
– Det er vel ikke sådan, at alle alternative behandlingsformer inden for alle sygdomme, man har testet for, er blevet vejet og fundet for lette?
»Jo. Alt, jeg har set af ordentlig forskning, alle systematiske review kommer til samme konklusion: Det er en let registrerbar virkning i forhold til angst, livskvalitet og andre psykosociale forhold, men den er ikke markant bedre end placebobehandling,« siger Helle Johannesen.
Når der alligevel er en målbar effekt af de alternative behandlingsformer, skyldes det sandsynligvis en blanding af en placeboeffekt og en wellness-effekt:
»Hos alternative behandlere bliver du ofte rørt ved i rigtig lang tid. Det tager længere tid end en lægelig behandling, og der er en lang og god snak om dagligdagsproblemer, og om hvad man kan gøre for at leve sundere. Alle de ingredienser er med til at forhøje den uspecifikke virkning,« fortæller Helle Johannesen.
– Ville man ikke få samme effekt, hvis man havde sex med sin kæreste, og bagefter lå tæt sammen og snakkede om livet og hverdagen?
»Jo. Jeg tror, det er lige så sundt. Men der er mange danskere, der ikke har en god kæreste at gøre det med.«
Det kan også bidrage til den uspecifikke virkning, at mange alternative behandlere rådgiver deres patienter til at spise mindre sukker, dyrke motion og undgå stress; råd som i sig selv kan have stor effekt, hvis man følger dem.
Tusind år gammel energi
En fællesnævner for mange alternative behandlingsformer er, at de taler om energier; medianbaner, chakra, qi eller aura. Det sker ofte med henvisning til en flere tusinde år gammel kinesisk medicintradition. Når energierne kommer ud af balance, bliver man syg, og så kan nåle, urter eller tryk under fødderne genoprette balancen. Zoneterapeuter siger, at kroppens energibanerne ender under fødderne, hvor de kan behandles med massage; akupunktører mener, at de kan manipulere med energierne ved at stikke nåle ned i deres baner; og healere hævder, at de kan kanalisere energien derhen, hvor der er brug for den.
Ingen har dog kunnet påvise, at disse energibaner findes. Den amerikansk tryllekunstner og skeptiker James Randi har siden 1964 udlovet en dusør på en million dollar til alle, som under kontrollerede forhold kunne bevise eksistensen af såkaldt overnaturlige fænomener som f.eks. kropslige energibaner. Mange har forsøgt. Ingen har haft succes.
Til spørgsmålet ’findes der energibaner’, svarer overlæge Peter Gøtzsche, der er leder af Det Nordiske Cochrane Center på Rigshospitalet, i en e-mail:
»Det er spekulativt vrøvl.«
Til samme spørgsmål skriver speciallæge i hjertesygdomme Leif Hagerup, der har skrevet om zoneterapi og akupunktur i bogen Bedst af alle verdener, kort og godt: »Svaret er nej.«
De senere års udbredelse af akupunktur, som i dag bruges til smertestillende behandlinger på mange fødegange og hos praktiserende læger, bruges ofte som vidnesbyrd om, at energibanerne findes: Nålene manipulerer energibanerne, og det lindrer smerte. Ergo eksisterer energibanerne. Men det er en logisk fejlslutning, forklarer professor Lene Vase, der forsker i placeboeffekter og smerte bl.a. inden for alternative behandlingsformer. Der er mange andre potentielle forklaringer.
»F.eks. er det velkendt, at hvis folk får påført en smerte, kan det i nogle tilfælde fjerne den oprindelige smerte, de havde,« siger Lene Vase. Det svarer til, at man ikke kan mærke, at man træder på et glasskår, hvis man samtidig får et slag i ansigtet.
Placebo
En stor del af den alternative behandlings målbare effekt skyldes sandsynligvis placeboeffekter, et meget veldokumenteret medicinsk fænomen, som kan være særdeles effektfuldt.
»Når folk får en behandling, som de har en fornemmelse af virker, så kan det skabe forventning om en smertelindring og reducere angstniveauet. Det kan være forbundet med en ændret aktivitet i de præfrontale og limbriske områder og føre til frigivelse af kroppens naturlige smertestillende system, endorfiner,« fortæller professor Lene Vase. Derfor kan en kalktablet få en migræne til at forsvinde, hvis patienten får at vide, at tabletten virker.
Styrken af placeboeffekten afhænger bl.a. af, hvor stor tiltro patienten har til behandlingsformen og til behandleren. Man kan derfor formode, at en artikel som denne, der er kritisk over for de alternative behandlingsformer, ødelægger en del af den gavnlige placeboeffekt, som mange ellers ville have haft. Jo mindre man tror på, at behandlingerne virker, des mindre er placeboeffekten.
»Det er jo vanskeligt,« siger Helle Johannesen. »Skal man råbe det her ud til folket? Hvis man gør det, så er der nok mange, der ville miste den placebovirkning, de ellers kunne få af behandlingen.«
Lene Vase er enig i dilemmaet: »For patienterne er det vigtigste ofte, at behandlingen har en effekt,« siger hun. »Så kan forskere diskutere, hvad der forårsager denne effekt. Og så kan samfundet beslutte, om det er noget, man vil give offentlige støttekroner til. Det offentlige betaler jo heller ikke for, at man rejser syd på og ligger i solen, selv om der er en god effekt af det.«
Det er faktisk ikke slået fast med videnskabelige syvtømmersøm, at alle alternative behandlingsformer virker via en placeboeffekt, påpeger Lene Vase. Den positive effekt kan også skyldes »generelle livsstilsændringer, at smerteniveauet fluktuerer, eller at folk alligevel ville have fået det bedre over tid«.
En time hos en biopat eller en zoneterapeut løber typisk op i 7-800 kroner, og en opgørelse fra 2007 estimerede, at landets alternative behandlere i alt omsætter for 400 millioner kroner om året. Oven i det kommer patienternes udgifter til naturlægemidler, kosttilskud, homøopatiske midler og kostomlægninger.
Hvad der betragtes som alternativ medicin varierer fra land til land. I Danmark er kiropraktik anerkendt som en autoriseret behandlingsform, mens italienerne ser det for humbug. Hvor homøopati i Danmark betragtes som noget af det mest alternative, anvendes det ofte i konventionelle lægepraksisser i Tyskland, Storbritannien og Frankrig.

