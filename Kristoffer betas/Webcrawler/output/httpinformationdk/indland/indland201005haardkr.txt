Hård kritik af forslag om at dele forskningen op
Ny konsulentrapport om Aarhus Universitets fremtid foreslår opsplitning af grundforskning og anvendt forskning. Forslaget får hård kritik af forskningsledere for at underminere den tværfaglige og samfundsrelevante forskning
Danmarks Pædagogiske Universitets skæbne er endnu ikke afgjort, og flere forskere protesterer mod de forslag til ændringer en konsulentrapport har foreslået.


 10 forskningsledere fra Danmarks Pædagogiske Universitetsskole (DPU) kritiserer i et åbent brev til ledelsen på Aarhus Universitet forslaget om at flytte grundforskningen til Århus, mens den anvendte forskning skal blive på DPU's nuværende adresse i København. Forslaget kommer fra en konsulentrapport, som Aarhus Universitet har bestilt i forbindelse med en kommende omstrukturering af universitetet. Men planerne i den bestilte rapport er alt for defensive og vil direkte modarbejde den tværfaglige og samfundsrelevante forskning, mener Dorte Marie Søndergaard, der er en af de 10 forskningsprogramledere.
»Vi vil ikke være med til at skille grundforskningen og den anvendte forskning. Hvis vi skal bevare samfundsrelevansen i forskningen, er den nødt til at være skabt i sammenhæng mellem de to typer forskning,« siger Dorte Marie Søndergaard.
Hvis grundforskningen bliver flyttet væk fra forskningsmiljøet på DPU, så bliver den anvendte forskning så udtyndet, at myndighederne ligeså godt kan gå til private konsulentfirmaer, mener Dorte Marie Søndergaard.
Skal baseres på forskning
Også på Det Jordbrugsvidenskabelige Fakultet vækker rapportens forslag om en opdeling af fakultetets grundforskning og anvendte forskning giver anledning til bekymring. Erik Steen Kristensen, der er institutleder for Jordbrugsproduktion og Miljø, håber ikke, at det er ledelsens på AU's intention at adskille den anvendte forskning og myndighedsbetjeningen fra den 'rigtige' forskning.
»Det er vigtigt, at den viden, myndighederne får fra os, er baseret på forskning og forskernes faglige integritet, ellers bliver det meget nemt at give de svar, som politikerne gerne vil have,« siger Erik Steen Kristensen, der er enig med DPU-forskerne i, at myndighedsopgaverne så lige så godt kunne varetages af private konsulentfirmaer.
Erik Steen Kristensen mener, at en opdeling også vil skade grundforskningen. Myndighedsbetjeningen er nemlig en vigtig inspirationskilde for grundforskningen og med til at gøre den mere samfundsrelevant.
A- og B-forskere
Forskningschef på Danmarks Miljøundersøgelser Nikolai Friberg er også imod den model, rapporten foreslår. Han frygter, at den kan dræne miljøvidenskab for de stærkeste forskere og skabe A- og B-forskere, fordi hovedparten af den anvendte forskning primært skal ernære sig via eksterne midler. Rapporten lægger samtidig stor vægt på forskningens samfundsrelevans, men en opsplitning af forskningsmiljøerne kan få den stik modsatte effekt.
»Det vil svække den samfundsrelevante forskning, hvis man splitter det op i to miljøer. Myndighedsbetjening, forskning og undervisning skal sidestilles i det nye AU, men i stedet lægger rapporten op til at lave en mere traditionel opdeling, som efter min bedste overbevisning ikke vil komme til at fungere,« siger Nikolai Friberg. Rektor på Aarhus Universitet Lauritz Holm-Nielsen mener ikke, at rapporten er nogen facitliste, for hvordan AU skal se ud i fremtiden.
»Den er et indspil i den store proces, som vi har sat i gang. Min egen holdning til, hvad der skal stå i den endelige anbefaling til bestyrelsen, har jeg ikke gjort op, men jeg kan roligt sige, at vi ikke vil adskille forskellige typer forskning. Alt, hvad vi forestår, skal være forskningsbaseret, uanset hvilke opgaver det er,« siger Lauritz Holm-Nielsen.
Men alle muligheder skal overvejes, så AU kan komme til at bruge sine ressourcer rigtigt, mener Lauritz Holm-Nielsen: »Der er ingen hellige køer. Vi vil gerne strukturere universitetet sådan, at vi bruger færre ressourcer på rammer og flere på frihedsgrader for de mange.«
Derfor har AU lagt op til, at alle på universitetet kan komme med indlæg i debatten om AU's fremtid indtil d. 6. maj.


