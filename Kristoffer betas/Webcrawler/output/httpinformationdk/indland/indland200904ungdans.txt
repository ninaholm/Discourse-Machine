Én ung dansker drikker som tre unge russere
Danske unge mellem 15 og 16 år er dobbelt så tit stive som unge i andre europæiske lande. De danske unge drikker også næsten dobbelt så meget - og det er de voksnes skyld
De drikker for det meste kun i weekenden, men i går skulle -årets første sommerdag- fejres med Cult Shakers og Smirnoff Ice i Kongens Have. Kristian Deth 16 år, Adam Silkeborg Hutters 17 år og Magnus Klitgaard Lundstrøm 17 år har lige fået fri fra Øbro Skole, hvor de går i 10. klasse.


 Danske unge drikker oftere - og i større mængder - end unge i resten af Europa. Det viser en ny undersøgelse fra European School Survey Project on Alcohol and Other Drugs (ESPAD). 
Undersøgelsen konkluderer, at danske unge på 15-16 år drikker meget mere end unge i 40 andre europæiske lande. I Danmark har 73 procent af de unge været fulde inden for de sidste 12 måneder. I gennemsnit gælder det kun for 39 procent af de unge i resten af Europa. 
Ifølge professor ved Statens Institut for Folkesundhed Morten Grønbæk er en af forklaringerne, at danske forældre i langt højere grad end forældre i andre lande tolererer, at deres børn drikker.
"Som voksne accepterer vi, at de unge begynder at drikke meget tidligt, og at alkohol er en del af børnenes fester, allerede når de går i folkeskolen. I forbindelse med konfirmationen er der en almen accept af, at man allerede som 14-årig kaster sig ud i at blive skidefuld. Det er helt anderledes i Norge og Sverige," siger professoren og sammenligner Danmark med et andet europæisk land.
"I Italien ville man som voksen aldrig acceptere det, hvis man så fire 16-årige knægte gå på gaden med alkohol i hænderne - man ville gå hen og påtale det. Herhjemme ville jeg være bange for at få et par på hovedet, hvis jeg gik og hen og sagde det til en gruppe unge," siger Morten Grønbæk. 
Mindst en halv flaske vin
Ifølge overlæge i psykiatri og leder af Stofrådgivningen i København, Henrik Rindom, spiller forældrenes egne alkoholvaner også ind.
"Hvis du vokser op i hjem, hvor der bliver drukket meget alkohol, vil der være en øget sandsynlighed for, at du også kommer til at drikke meget. Hvis du vokser op i et hjem, hvor der ikke bliver drukket, drikker du også selv mindre". 
Ifølge overlægen er der forskel på alkoholkulturen i de forskellige lande.
"Italienere og franskmænd kan godt nøjes med et eller to glas vin til en middag. I Danmark vokser børnene op i en kultur, hvor de voksne drikker mindst en halv flaske vin, når de er ude til middag."
Henrik Rindom er overbevist om, at den lavere afgift på alkohol har fået forbruget til at stige.
"På den ene side råber politikerne op om, at vi skal drikke mindre, og på den anden side sætter de skatten ned og påstår, at det ikke har betydning for forbruget. Det er det værste sludder," lyder det fra Henrik Rindom, som kun kan komme i tanke om en enkelt periode, hvor det danske forbrug har været i bund.
"Den eneste gang, hvor alkoholforbruget virkelig røg ned i Danmark, var i 1917, da man satte beskatningen på alkohol op med 1.300 procent. En flaske brændevin kom til at koste en dagløn for en håndværker, og det fik alkoholforbruget til at styrtdykke," siger overlægen. 
Vodka, tak
Professor Morten Grønbæk har længe argumenteret for, at aldersgrænsen for køb af alkohol skal sættes op.
"Det ville være med til at øge forældrenes mulighed for at tage ansvar. I folkeskolen er der en tendens til, at forældrene står med løftede skuldre og spørger sig selv, hvad de egentlig kan gøre ved det, fordi de unge jo bare selv kan købe og drikke alkoholen. Når det kommer til fester, vil de fleste forældre hellere bare lade de unge drikke, mens der bliver holdt opsyn med dem," siger professoren og påpeger, at aldersgrænsen for at købe alkohol er 18 år i de fleste andre lande. 
Men en højere aldersgrænse nytter kun, hvis den bliver overholdt.
"Flere undersøgelser har vist, at aldersgrænsen meget sjældent bliver håndhævet. En fjerdedel af de 15-årige køber selv alkohol, og 13-14-årige har ikke problemer med at købe en flaske vodka i butikkerne," lyder det fra forskeren. Derfor mener overlæge Henrik Rindom heller ikke, at en højere aldersgrænse vil nytte noget, med mindre forældrenes holdning også ændrer sig. 
Højere skat
Han efterlyser i stedet en højere beskatning på alkoholen.
"På EU-plan burde man blive enige om en fælles beskatning af alkohol. Men selv om alle landenes politikere råber op om folkesundhed og livsstilssygdomme, kan de alligevel ikke blive enige om en fælles beskatning. Det kunne bare handle om at få alkoholprisen op på et niveau, der betød, at en liter økologisk mælk i hvert fald ikke var dyrere end en liter af den billigste øl", siger overlægen. 
Morten Grønbæk er heller ikke i tvivl om, at en højere pris ville få konsekvenser for forbruget.
"Det er relativt billigere at købe alkohol nu, end det var 30-40 år siden. Hvis en øl kostede 30 kroner og ikke 3 kroner, ville der med stor sandsynlighed blive drukket mindre, og der ville måske ikke være helt så mange unge, der ville købe det. Selv om det nu er mit indtryk, at de unge i dag har ret mange penge mellem hænderne". 

