Måling: Danskerne er for tolerante over for herboende muslimer
Hver tredje dansker mener ifølge ny Gallup-måling, at vi danskere er for tolerante over for herboende muslimer, skriver Berlingske


 
	Det er ikke kun på den yderste højrefløj, at danskerne svarer, at vi i Danmark tolererer for meget, når det handler om muslimers gøren og laden.

	Ifølge den nye undersøgelse, som TNS Gallup har foretaget for Berlingske, er det adspurgte danskere bredt over hele det politiske spektrum, der mener, at danskerne er for tolerante.

	Mehmet Necef, der er lektor på Institut for Mellemøststudier på Syddansk Universitet og en af forfatterne bag bogen Er danskerne racister?, mener ikke, at det betyder, at en tredjedel af danskerne dermed er racister.

	»20 procent af dem, der stemmer Enhedslisten mener, at vi er for tolerante over for muslimer, og de øvrige partier er også repræsenteret. Så selv blandt multikulturalister, altså folk der har en positiv holdning til muslimer og indvandrere, er der en vis irritation. De har også værdier, som de vil værne om,« siger han til Berlingske.

	Til gengæld er det kun to procent af dem, der stemmer SF, der mener, at danskerne for tolerante. Men ifølge Mehmet Necef betyder det ikke nødvendigvis, at de er mere tolerante. Det handler om, at de endnu ikke har indset, at integrationen er problematisk.

	»Sagen er jo ikke den, at det er vores værdier, men at det er bedre værdier,« siger han til Berlingske.

	Ifølge Gallup undersøgelsen har kun 27 procent muslimer i deres netværk. Men selv om flere danskere havde det, ville de ikke være mere tolerante, mener Mehmet Necef, og afviser den såkaldte »kontakthypotese«, der lyder, at årsagen til intolerance over for en anden gruppe er, at de ikke har kontakt med dem, og at hvis de havde kontakt, ville de være mere tolerante.

