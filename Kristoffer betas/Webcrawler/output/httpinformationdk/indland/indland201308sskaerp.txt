S skærper indsats mod social dumping
Bekæmpelse af social dumping var hovedtemaet for Socialdemokraternes sommergruppemøde i går. Et møde som bød på lige dele politiske visioner og udfald mod oppositionen
 
	Helle Thorning-Schmidt, her sammen med Magnus Heunicke og Henrik Dam Kristensen, vil lave togfond, der skal finansiere kortere rejsetid med tog.


 
	De grå skyer over Marienborg besluttede sig i sidste øjeblik for at holde på vandet, da det i går blev Socialdemokraternes tur til at holde sommergruppemøde under åben himmel. Til gengæld regnede det ned over oppositionen med anklager om luftige løfter og manglende initiativ. Fra morgenstunden var der lagt op til en præsentation af Socialdemokraternes fornyede indsats mod social dumping. Nogle af hovedpunkterne skulle være øget kontrol med udenlandske arbejdsgivere, højere bødestraffe og mere pres på de kommunale arbejdsgivere for at sikre ordentlige arbejdsvilkår.

	Ligesom på de to foregående finanslovaftaler vil fokus i år være på øget samarbejde mellem Arbejdstilsynet, SKAT og politiet, mere kontrol med udenlandske arbejdsgivere og højere bødestraffe for ulovlig lastvognskørsel.

	»Vi kan se og høre, at den her indsats virker. Derfor fortsætter vi indsatsen, og vi fokuserer den også ved at kigge på andre dele af arbejdsmarkedet, for eksempel hotel- og restaurationsbranchen og rengøring,« fortalte statsminister Helle Thorning-Schmidt og tilføjede:

	»Bare for lige at nævne nogle tal, så har vi over det seneste år haft 1.500 kontrolbesøg. Vi har inddrevet over 70 millioner i bøder, og det tyder jo på, at det her er en indsats, der virker.«

	Hun vil også have kommunerne til i højere grad at benytte sig af såkaldte arbejdsklausuler i forbindelse med offentligt anlægsarbejde. Det vil sige, at offentlige kontrakter med private virksomheder skal stille krav om overenskomstmæssig løn og arbejdstid til de ansatte.

	»Vi skal forestille os et arbejdsmarked, hvor vi har arbejdsklausuler, som forhindrer social dumping, uanset hvor vi har store, offentlige anlægsarbejder. Det er noget, der kan gøre en konkret forskel i hverdagen for mange danske lønmodtagere,« sagde statsministeren.

	Danmark på sporet

	Blandt de øvrige visioner for det finanslovudspil, regeringen fremlægger på tirsdag, fremhævede Helle Thorning-Schmidt planer om en national togfond, som skal finansiere hurtigere rejsetid på jernbanerne, en forbedring af erhvervsuddannelserne og »nogle sociale 2020-mål.«

	Men først efter, at politisk ordfører Magnus Heunicke havde åbnet mødet ved at rette en bredside mod Venstre for at ønske øget brugerbetaling, nedskæringer og nulvækst i den offentlige sektor. Derefter fik oppositionens næststørste parti også et par ord med på vejen:

	»På en dag, hvor regeringen lancerer nye initiativer for at bekæmpe social dumping, vil jeg sige meget klart til de danske lønmodtagere: I ti år, hvor Dansk Folkeparti havde bestemmende indflydelse på VK-regeringen, løftede de ikke en finger. Der blev ikke taget ét eneste initiativ for at bekæmpe social dumping. Det gør vi noget ved nu,« sagde Magnus Heunicke.

	Statsminister Helle Thorning-Schmidt fandt også lejlighed til at understrege, at hun vil fortsætte med at holde Danmark på sporet og ikke vil »tilbage i den grøft, som oppositionen taler for i øjeblikket.«

	Kommunerne skal ikke tvinges

	I den anden ende af Marienborg Have fortsatte møderne mellem de socialdemokratiske gæster. Heriblandt beskæftigelsesminister Mette Frederiksen, som sammen med statsministeren var med myndighederne ude at inspicere en byggeplads i Nordhavn tidligere på dagen. Hun håber, at spørgsmålet om arbejdsklausuler bliver et tema i den kommende kommunalvalgkamp.

	»Enhver lokalbefolkning må da spørge sine borgmesterkandidater, om kommunen virkelig skal bidrage til social dumping, og det synes jeg selvfølgelig ikke, nogen kommuner skal. Regionerne bruger allerede arbejdsklausuler, det gør vi også i staten, og så er vi i dialog med kommunerne om, hvordan vi kan udvide det endnu mere der,« forklarede beskæftigelsesministeren.

	En rapport fra Beskæftigelsesministeriet sidste år viste, at op imod hver anden kommune ikke stiller krav om danske lønvilkår til eksempelvis rengøring og håndværksarbejde.

	Regeringens støtteparti Enhedslisten, som formentlig får en afgørende rolle i forbindelse med finanslovforhandlingerne, vil gøre det til et lovkrav, at alt kommunalt og regionalt byggeri skal udføres på overenskomstmæssige vilkår. Men Mette Frederiksen vil ikke bruge lovgivning til at tvinge kommunerne:

	»Nej, altså, regionerne gør det af egen kraft, vi har pålagt os selv at gøre det endnu mere, og så synes jeg, at kommunerne også skal levere.«

