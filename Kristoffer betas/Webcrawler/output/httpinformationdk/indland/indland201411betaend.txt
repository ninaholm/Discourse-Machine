Et betændt sår i armslængden
Ligger DR, som man har redt i sagen om nedlæggelsen af underholdningsorkestret?
Dansk Folkeparti, Konservative, Enhedslisten, Venstre og færøske Joensen vil tvinge regeringen og DR til at redde DR’s Underholdningsorkester.


 Lørdag formiddag var DR’s bestyrelsesformand Michael Christiansen hovedtaler på ’DR Dagen’, hvor DR’s regionale dialogfora og repræsentanter fra DR’s distrikter var tilstede.
Formanden talte om den ro, som bestyrelsen – og ikke mindst ham selv – havde skabt i og omkring DR i de sidste seks år. På tærsklen til enten et farvel eller en genudnævnelse til formandsposten, filosoferede formanden over, hvordan bestyrelsen som strategisk beslutningsorgan også fungerede ’tæt på’ DR’s drift. Det er en uhyre svær balancegang nærmest som i en ballet, lød budskabet. Underforstået, Balletmester Christiansen og Primaballerina Maria Rørbye Rønn, havde holdt balancen.
I går væltede balancen. Enhedslisten, Dansk Folkeparti, Venstre og Konservative meddelte, at de ønskede DR’s beslutning om nedlæggelse af underholdningsorkestret annulleret. Flertallet kræver, at kulturminister Marianne Jelved (R) skriver det ind i den Public Service-kontrakt, som forhandles lige nu. I den nugældende kontrakt er underholdningsorkestret fredet. Det nævnes ikke i det brede medieforlig fra juni i år, hvilket DR fortolkede som et signal om, at kravet ville bortfalde i den kommende kontrakt. Teknisk set overtrådte DR dermed den gældende public service-kontrakt ved at nedlægge orkestret. En enig bestyrelse stod bag, selvom Dansk Folkepartis Ole Hyltoft og den konservative John Wagner efterfølgende lagde afstand til den beslutning, de selv var med til at træffe. Bestyrelsesformanden gav i et radiointerview det klare indtryk, at bestyrelsen – efter en debat – gik ind for den spareplan, som aflivede underholdningsorkestret. Venstres medieordfører Ellen Trane Nørby ville ikke gribe ind af hensyn til armslængdeprincippet. Nu er hun på barsel og er enten ikke blevet spurgt, eller også er hun blevet underkendt af den langt mere krigeriske kulturordfører Michael Aastrup Jensen.
Christiansens nederlag
Det er svært at mobilisere voldsom forargelse over det politiske commandoraid, selvom det er en stærkt bekymrende gradbøjning af armslængdeprincippet. Har bestyrelsesformanden lidt et ydmygende nederlag i hasardspillet? Michael Christiansen konstaterede i går tørt, at der nu er en ’ny virkelighed’.
Det handler ikke kun om et orkester. Vi er vidne til et voldsomt magtspil mellem politikerne og DR. Folketingets muligheder for at regulere bliver dag for dag reduceret, fordi EU har overtaget en stor del af reguleringsmagten, kommunerne har overtaget sin del – og privatiseringsbølgen har reduceret yderligere. Men, som den forhenværende DR-generaldirektør Christian Nissen skrev i en bog for flere år siden, er politikernes reguleringstrang og -vilje konstant. Så man finder mindre og mindre ting at regulere ...
En uhellig alliance
Det en uhellig alliance, Enhedslisten har kastet sig ind i. Medieordfører Jørgen Arbo-Bæhr kører sagen, partiets top har travlt med finansloven, men medieordføreren er vred over, at DR, som han siger, »overtræder spillereglerne«. I den yderste konsekvens – hvis Marianne Jelved nægter at efterkomme flertallets krav – kan underholdningsorkestret vælte regeringen! Mon dog ordførerens midlertidige vrede holder til det?
Sagen handler måske primært om DR’s oplevede arrogance og markedsorientering. Forleden talte Marianne Jelved om radioens P4 som en helt central faktor i public service. Aftalerne med DR cementerer et krav om P4’s fortsatte bredde og styrke. Men DR har stille og roligt ændret P4 for at flytte lyttere til DAB-musikkanalen P5 som er uden regionalt indhold. P4’s lytterandel er derfor faldet fra 42 pct. til 33 pct. Det er noteret på Christiansborg. DR’s juridisk holdbare, men etisk uheldige rolle i Eurovision-katastrofen er også noteret. Det fortsat energisk seertalsjagende DR er et irritationsmoment for både frustrerede public service-tilhængere og de markedsbegejstrede, der synes, at DR forvrider markedet for meget.
Underholdningsorkestret er blevet et våben i hænderne på reguleringsliderlige politikere, et betændt sår i armslængdeprincippet, men kan også nemt fortolkes som, at DR ligger, som man har redt.

