Europæiske studerende: Flere udlændinge kan være en gevinst
Flere politikere frygter konsekvenserne af den EU-dom, der gør det lettere for udenlandske studerende at få SU i Danmark. I den europæiske studenterforening mener man, at tonen i debatten om de udenlandske studerende er fordømmende, og at man i stedet skal se tiltrækningskraften som en gevinst – også økonomisk


 Populistisk og usmageligt. Sådan betegner formanden for Den Europæiske Studenterunion de danske politikeres udtalelser om den potentielt øgede tilstrømning af internationale studerende, efter en nylig EU-dom giver udenlandske, arbejdende studerende fra EU og EØS-lande ret til SU i Danmark:
»Det er trist at høre den argumentation, de danske politikere har brugt, efter dommen faldt. Når de siger, at landet herefter vil blive oversvømmet af bulgarske og rumænske studerende, er det populistisk og fordømmende og medvirker til en ubehagelig retorik, der deler Europa i to,« siger Karina Ufert, der er formand for The European Students’ Union (ESU) der repræsenterer 14 millioner studerende inden for EU.
Den dom, Karina Ufert henviser til, faldt den 21. februar og betyder, at internationale studerende fra EU kan opnå SU i Danmark, hvis de er registreret som arbejdstagere og har et job. Dommen kom som en overraskelse – og en ekstra byrde – for de danske politikere, der i disse dage forhandler SU-reform, som skal munde ud i en besparelse på to milliarder kr.
Muligt slaraffenland
Hos Enhedslisten var den største bekymring, at EU-afgørelsen giver de – »ellers velkomne« – studerende del i velfærdsgoderne, som de mener, EU skal holde sig fra. På den anden side af det politiske spektrum var bekymringen rettet mod den øgede tilstrømning af udlændinge og de økonomiske konsekvenser deraf. Morten Messerschmidt, EU-parlamentariker for Dansk Folkeparti, sagde i forbindelse med EU-dommen således til Ritzau:
»Med et EU, hvor vi har Rumænien, Bulgarien og en lang række andre østeuropæiske lande med, hvor der slet ikke er de samme offentligt finansierede privilegier, som vi har i Danmark, jamen, så bliver Danmark åbent som et rent slaraffenland.«
Og efter det i sidste uge kom frem, at omkostningerne ved SU til udlændinge er estimeret til cirka 200 millioner årligt, lød det således i Børsen:
»Vi giver i forvejen gratis uddannelse til alle EU-borgere, der kommer til Danmark. Vi er lidt bekymrede for, at vi nu også skal til at give SU til alle de EU-borgere, der kommer til Danmark. Vi skal have dykket ned i juraen og se, hvordan man kan sikre, at SU, det er for danskere,« sagde Venstres Mads Rørvig.
Ifølge Karina Ufert er udtalelserne et udtryk for de politiske partiers populistiske tendenser, og ser man tilbage i EU’s historie, er der ingen grund til at frygte dette scenarie:
»Samme frygt opstod, da man udvidede EU med 10 ekstra medlemslande tilbage i 2004, hvor samme skræmmescenarier blev blæst op. Det skete altså bare aldrig. Der kom ikke kæmpe horder af østeuropæere til landet for at snylte på statskasserne.«
Snylter på østlandene?
Måske kan den omvendte konsekvens i stedet gøre sig gældende, mener økonom fra Aarhus Universitet Bo Sandemann Rasmussen.
»Man kan også se sådan på det, at vi snylter og stjæler de klogeste hoveder fra de andre europæiske lande. For hvis vi er i stand til at holde på dem, efter de er færdige med deres uddannelse her i landet, er det en økonomisk gevinst for os,« siger Bo Sandemann Rasmussen og henviser til en analyse, Uddannelsesministeriets DREAM-gruppe har udarbejdet, der overordnet viser, at det er positivt for samfundsøkonomien at tiltrække internationale studerende på hele uddannelser, også selv om uddannelsen skal finansieres af den danske stat, som det er tilfældet for studerende fra EU/EØS-lande.
Effekten af at tiltrække 1.000 flere internationale studerende om året er, ifølge ministeriet, en varig forbedring af de offentlige finanser på mellem 0,4 og 0,8 milliarder kroner.
»Førhen var problemet, at vi smed dem ud af landet, så snart de havde afleveret deres speciale eller afhandling, og det er jo en vanvittig måde at agere på, for så ødsler man for alvor med samfundsøkonomien. Der er blevet blødt op for denne tendens, men det er nok dér, man skal sætte ind for at sikre sig, at de udenlandske studerende bliver til en gevinst i stedet for en udgift.«
Uddannelsesministeriets tal fra 2008 viser, at 39 procent af de internationale studerende bliver i Danmark efter endt uddannelse.
I stedet for at fokusere på finanserne bør man se på værdien i at have et multikulturelt studiemiljø – og hvis det endelig er østeuropæerne, man er så bekymret for, burde man vide bedre, påpeger Karina Ufert:
»De østeuropæiske studerende er kendt for at være hårdtarbejdende og ambitiøse, så dem burde Danmark være glad for. Fordommene kendetegner hele denne debat, der er påvirket af stereotype forestillinger om de europæiske lande.«
Tid til at rette ind
På Aalborg Universitet er studiechef Preben Sørensen dog sikker på, at dommen kan få konsekvenser for tilstrømningen til landet:
»Ofte foregår rekruttering af internationale studerende igennem agenter, og hvis de agenter begynder at profilere Danmark på studiestøtte, kan det have en stor tiltrækningskraft på især studerende fra østlandene.«
Det er nu ikke, fordi en øget tilstrømning ville være entydigt negativt, men det kræver store praktiske overvejelser og ændringer:
»På den ene side vil vi gerne være et internationalt universitet, og allerede nu er hver 10. studerende fra et andet land end Danmark. Men på den anden side er vi bekymrede for, om universiteterne har en chance for at nå at rette ind og gøre klar til en øget tilstrømning.«
Hos Danske Studerendes Fællesråd er man generelt positivt indstillet over for flere internationale studerende, men man mener ikke, at EU skal blande sig i aftaler indgået mellem lande, der udveksler studerende. For det kan føre til øget protektionisme:
»Vi frygter, at debatten om SU til EU-borgere ender et sted, hvor politikerne føler sig nødsaget til at lave uddannelsesprotektionistiske tiltag. Det skal de være varsomme med, for det kan skræmme de internationale studerende væk,« siger formand Jakob Ruggaard.
 

