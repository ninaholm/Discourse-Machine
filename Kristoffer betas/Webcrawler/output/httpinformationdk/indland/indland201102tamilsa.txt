Tamilsagen: Retskrav syltet
Den skandale, der i 1993 væltede den borgerlige Schlüter-regering, skyldtes, at en minister ikke ville give udlændinge deres ret


I januar 1993 medelte daværende statsminister Poul Schlüter (K), at hans VK-regering gik af uden at udskrive valg.Årsagen var, at højesteretsdommer Mogens Hornsleth samme dag som formand for en undersøgelsesret havde offentliggjort rettens rapport om skiftende Schlüter-regeringers behandling af tamilers retskrav på at få familiemedlemmer sammenført i Danmark.Rapportens konklusion var, at Justitsministeriet under minister Erik Ninn-Hansen (K) bevidst havde undladt at give de tilladelser til tamilerne, som ministeriet efter loven var forpligtet til.Ganske vist var der i 1987 sluttet fred i borgerkrigen på Sri Lanka. Det kunne berettige, at Justitsministeriet vurderede, om forholdene for tamilerne havde bedret sig så meget, at de, der var flygtet til Danmark, kunne sendes hjem. I den periode var det forsvarligt at udsætte behandlingen af sager om familiesammenføring. Men indberetningerne fra Sri Lanka viste snart, at tamilernes forhold ikke blev gunstigere, tværtimod.Dermed bortfaldt grundlaget for at sylte tamilske ansøgninger om familiesammenføring. Det orienterede embedsmændene Ninn-Hansen om. De indstillede, at sagsbehandlingen straks blev genoptaget. Men det ville Ninn-Hansen ikke.Afgjort - ikke udsendtMinisterens blokering betød, at embedsmændene nok behandlede sagerne, men de sendte ikke tilladelserne ud af ministeriet. Ansøgerne befandt sig i uvidenhed. I mellemtiden blev i Sri Lanka dræbt flere familiemedlemmer, som kunne være kommet til Danmark.Den ulovlige syltning blev sløret af det, som embedsmænd i Justitsministeriet kaldte 'den falske melodi': At sagerne var 'nedprioriteret' på grund af personalemangel, og fordi der var fred på Sri Lanka.Undersøgelsesretten fastslog, at Ninn-Hansen bevidst havde handlet ulovligt, og at hans efterfølger som justitsminister, H.P. Clausen, havde svaret misvisende, vildledende og urigtigt om sagen. Om statsminister Schlüters rolle fastslog undersøgelsesretten, at han i Folketinget havde udtalt sig misvisende og i hvert fald på ét punkt urigtigt. Det skete, da Schlüter erklærede: »Der er ikke fejet noget ind under gulvtæppet.«Regeringsmagten gled i januar 1993 over til Poul Nyrup Rasmussen (S). Justitsministeriets departementschef blev forflyttet. Erik Ninn-Hansen blev af Rigsretten  i 1995 idømt fire måneders betinget fængsel.
