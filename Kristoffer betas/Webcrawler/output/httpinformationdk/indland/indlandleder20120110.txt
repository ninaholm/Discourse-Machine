100 dage med konkrete løsninger



 Da den nye regering trådte ind på Christiansborg sidste år, var det med oprejst pande og mapperne fulde af idéer. Men de fik ikke meget opmærksomhed, for den politiske debat blev hurtigt præget af løftebrud, symbolpolitik og personsager. Sass, Sohn og Samuelsen trak overskrifterne. Og det, der skulle have været et slag om fattigdom og velfærd, endte med at handle om Carinas cigaretter.
Det var som om, alle de ambitiøse tanker, der blev tænkt under valgkampen, enten var glemt eller endte som spage sidebemærkninger, der hverken blev fulgt op eller bakket op af borgerne.
Imens politikerne brugte SRSF-regeringens første 100 dage på at diskutere personsager og dyrke symbolpolitik, oprettede 1.176 danskere en profil i Informations åbne tænketank 100dage. De gik i gang med at formulere konkrete løsninger på landets udfordringer og beskæftigede sig hverken med medierne eller politikernes agenda. I stedet debatterede de ivrigt spørgsmål som: Hvad Danmark skal leve af ? Hvordan kan vi skabe en mere bæredygtig hverdag? Hvordan sikrer vi sammenhængskræften med 800.000 på overførselsindkomst? Hvordan skaber vi en folkeskole for alle?
På 100 dage er det blevet til 287 kontante forslag, som vi i dag kan give videre til den nye regering.
Forslagene favner bredt, og indeholder alt fra indførelse af samfundsbetjente og borgerløn til etablering af projektorienterede folkeskoler og miljømoms.
100dage er Informations indledende eksperiment med brugergeneret indhold. Målet var at undersøge, hvad der ville ske, hvis man flyttede debatten fra kommentarsporet over på forslagsbordet. I 2011 oplevede man, hvor stor en magtfaktor civilsamfundet og oprørsgrupper som Occupy Wall Street kan udgøre, hvis de formår at organisere sig og arbejde målrettet. Men fremtidens samfund opbygges ikke alene gennem slagord og demonstrationer mod det bestående, men også gennem idéudveksling og innovation, der giver konkrete anvisninger på, hvad der skal erstatte de kulsejlede institutioner.
Her rummer den direkte borgerdeltagelse i politiske debatter et enormt uudforsket potentiale.
På 100dage har der hersket en anderledes debat, end den man er vant til på internetfora. Det har vist, at danskerne ligger inde med mange konstruktive løsninger på Danmarks udfordringer.
Forslagsstillerne har brugt deres faglige viden og personlige oplevelser til at formulere løsninger på problemstillinger, som eksperter og politikere ofte kan have svært ved at forholde sig til. Når magthaverne spiller fallit, er det på tide at spørge civilsamfundet til råds og flytte debatten fra symbolpolitik til konkrete løsninger.

