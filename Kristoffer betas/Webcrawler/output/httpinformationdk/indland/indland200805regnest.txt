Regnestykket over verdens problemer går ikke op
Vitamintilskud til verdens fattigste børn ligger nummer ét på Copenhagen Consensus' top 30 over de af verdens problemer, det bedst kan betale sig at løse. Men undersøgelserne bag er alt for dårlige, lyder kritikken
Udviklingsminister Ulla Tørnæs og lederen af Copenhagen Consensus Bjørn Lomborg ved den afsluttende pressemøde fredag, hvor et ekspertpanels liste over klodens 10 største udfordringer blev præsenteret. Øverst på listen ligger mikronæringsstoffer til børn


 Hvad har krigen i Afghanistan til fælles med en kampagne for amning? Det er ikke en vits, men derimod nogle af de af verdens problemer, som økonomiske orakler fra hele verden har forsøgt at finde løsninger på ved Copenhagen Consensus (CC08) i denne uge. Målet er at finde ud af, hvad det bedst kan betale sig at bruge penge på. 
International chef i Folkekirkens Nødhjælp, Christian Friis Bach, mener ikke, det giver mening at sammenligne analyserne af verdens problemer og sætte dem på en prioriteringsliste, som CC08 gør.
"Det går galt, fordi økonomerne tager nogle vidt forskellige problemstillinger, laver en simpel cost-benefit-analyse af, hvad løsningerne på problemerne koster og så sammenligner dem på tværs. Men du kan ikke sammenligne en krig i Afghanistan med en kampagne for amning. Det er som at sammenligne solskinsvejr og æblekage," siger Christian Friis Bach, der er tidligere deltager i Copenhagn Consensus og lektor i økonomi. 
"Prioteringslisten er et gimmick, og det ved de her økonomer forhåbentlig også godt. Det gode er, at CC08 får sat fokus på, at det kan betale sig at investere penge i fattige mennesker i den tredje verden. Men prioriteringerne risikerer at få den effekt, at der bliver uddelt vitaminpiller i stride strømme til børn, men at der ikke er noget ris at spise sig mæt i," mener Christian Friis Bach med henvisning til, at tilskud af a-vitamin og zink i kosten til børn i den fattige del af verden ligger nummer ét på økonomernes liste. 
Under det sidste Consesus-møde arrangeret af Bjørn Lomborg i 2004 var topscoreren forebyggelse af aids/HIV. Om det er Copenhagen Consensus' fortjeneste eller ej, så er investeringerne i aids/hiv-forebyggelse øget gevaldigt siden, uden at det har betydet de store fremskridt i de hårdest ramte dele af Afrika.
"I Afrika har de mange steder masser af penge til forebyggelse og behandling af aids, men hvis der er nogen, der falder ned fra et træ, så er der ingen hjælp at hente, fordi de ikke har nok klinikker til behandling af andre sygdomme og skader. Og det er en af farerne ved at tænke, så snævert," siger Christian Friis Bach, der dog mener, at der er meget god viden at hente i analyserne, der ligger bag CC08's top 30 over verdens problemer.
Nepal gange en million
Men også selve analyserne bag CC08 er mangelfulde, mener lektor i økonomi på Roskilde Universitetscenter, Thorkil Casse, der har kigget nærmere på økonomernes datagrundlag. Den viden, som økonomerne har brugt, for f.eks. at nå frem til konklusionen om, at vitamintilskud til børn er den bedste investering, er alt for dårligt, mener han.
"De har taget et lille bitte casestudie fra Nepal, og så ganget det op med antallet af verdens fattige, men sådan fungerer det ikke. For der jo store forskelle på, hvad de spiser i Nepal, Chile og Afrika, så det er helt ude af proportioner at lave den konklusion ud fra de ret usikre forudsætninger og på nogle ret gamle undersøgelser omkring børns sundhed," siger Thorkil Casse. 
Han kalder brugen af cost-benefit-analyser på komplekse problemstillinger som klimaforandringer og hungersnød for 'dybt useriøs'. 
"Mange af de økonomer, Bjørn Lomborg har samlet, er sandsynligvis dygtige folk, men de er tvunget til at sætte deres viden ind i en ramme, hvor alt skal måles i investering og afkast. De analyser er geniale at bruge i en virksomhed, der skal købe en ny maskine, så man kan se, hvad for en man skal vælge, men de kan ikke bruges i store globale prioriteringer. De giver måske indtryk af, at det er meget videnskabeligt, men vi burde være langt mere skeptiske over for de her kalkuler," siger Thorkil Casse
Christian Friis Bach mener godt, at de simple analyser kan bruges i det konkrete nødhjælpsarbejde. Problemet er, at de risikerer at sløre sammenhængene. 
"Copenhagen Consensus' største falliterklæirng er, at de ikke rører ved emnet demokrati. Demokrati er den prioriteringsmekanisme, vi skal have til at fungere, så det er den lokale befolkning, der bestemmer, hvad de synes er vigtigst og ikke nogle økonomer med en mærkelig rangliste. Hvis Bjørn Lomborg bilder sig ind, at vi kan prioritere med det her redskab, ja så er han virkelig blevet direktør i det her økonomiske cirkus," siger Christian Friis Bach.


