Enhedslisten lægger afstand til S-SF-planer
S-SF's økonomiske planer vil øge uligheden, mener Enhedslisten, som bebuder, at partiet vil modsætte sig S og SF's forslag,  hvis ikke overførselsindkomsterne hæves


 Enhedslisten lægger nu afstand til dele af S-SF's planer 'Fair Forandring' og 'Fair Løsning'. Gennemføres planerne, vil uligheden mellem dem, der er  i arbejde, og dem, der står uden for arbejdsmarkedet, blive øget - og hvis ikke S-SF retter op på dét, vil det måske kommende støtteparti til en S-ledet regering ikke støtte dem. Det siger partiets politiske ordfører, Johanne Schmidt-Nielsen.
»Det ville være helt tosset, hvis S og SF skulle bruge regeringsmagten på at gøre forskellen mellem dem, der har job, og dem, der ikke har, endnu større. Det skulle gerne gå den anden vej,« siger hun.
'Hjerteblod'
Konkret er Enhedslisten utilfredse med to punkter i planerne.
Dels foreslår S-SF i en skattereform at hæve jobfradraget for de danskere, der er i arbejde - mens f.eks. kontanthjælpen ikke skal stige lige så meget. Og dels vil partierne ikke regulere overførselsindkomsterne i takt med de ekstra lønstigninger, der vil komme ud af, at danskerne hæver arbejdstiden.
»Konsekvenserne af begge forslag bliver, at du går endnu mere ned i indtægt, hvis du får en fyreseddel. I forvejen er dagpengene blevet udhulet igen og igen. Med det her er faldet endnu dybere, hvis man mister sit job,« siger Johanne Schmidt-Nielsen, der betegner spørgsmålet som »hjerteblod« for Enhedslisten.
»Det er et hovedkrav både ved en skattereform og i en finanslovsforhandling, at vi skal mindske uligheden. Vi vil under ingen omstændigheder være med til øge den,« siger hun og foreslår en tilbagerulning af VK's skattelettelser for de rigeste 10 pct. af befolkningen til at finansiere kravet.
»Så får du 7,3 mia. kr. ind om året. S og SF går rundt og siger velfærd eller skattelettelser. Det er vi enige med dem i - men så skal man også være klar til at rulle nogle af VKO's skattelettelser tilbage. Og så er der boligbeskatningen,« siger hun med henvisning til det krav, Enhedslisten fremsatte i går: At nedsætte en kommission til at se på, hvordan boligbeskatningen kan indrettes »mere retfærdigt«.
- Er I klar til at vælte en S-SF-regering på det?
»En regering fremsætter jo ikke et lovforslag, som den ved, der ikke er flertal for. Og vi er naturligvis villige til at forhandle om, hvordan man får rettet op på skævhederne,« siger hun.
Enhedslistens krav møder imidlertid ikke den store genklang hos Socialdemokraternes politiske ordfører, Henrik Sass Larsen. Han mener, at Enhedslisten fokuserer for snævert, når det kommer til ulighed.
»Så skulle de også glæde sig over, at huspriserne er faldet - for det øger ligheden. Skulle vi også tilsvarende sætte overførselsindkomsterne ned? Det afgørende er at give folk mulighed for arbejde og uddannelse og handlefrihed i deres tilværelse,« siger han.
Ingen trussel
- Men hvordan vil S og SF gennemføre sine to planer, hvis ikke man vil imødekomme Enhedslistens krav?
»Når det kommer til satsreguleringen, har Enhedslisten i alle årene stået uden for. Derfor er det ikke underligt, at de også gør det her. Men derudover er det op til dem at beslutte sig for, om de vil vælte en regering ved først givne lejlighed. Det tror jeg ikke. Når vi først kommer frem med et resultat, så tror jeg, at man vil se positivt på det,« siger Henrik Sass Larsen.


