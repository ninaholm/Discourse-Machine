Nationalbanken vil have Danmark med i bankunion
Mens regeringen og bankerne er afventende, melder Nationalbanken nu for første gang ud, at Danmark bør gå med i den europæiske bankunion. Det vil være et ’kvalitetsstempel’ for de danske banker


 
	For første gang anbefaler Nationalbanken nu klart, at Danmark bør tilslutte sig den europæiske bankunion. Den opsigtsvækkende udmelding kommer, selv om regeringen fortsat afviser at tage stilling til spørgsmålet om dansk tilslutning til bankunionen.

	»Det er Nationalbankens opfattelse, at danske interesser varetages bedst ved dansk deltagelse i bankunionen,« siger nationalbankdirektør Lars Rohde. »Det fælles tilsyn vil efter alt at dømme blive set som et kvalitetsstempel, som alt andet lige vil gøre de omfattede banker mere kreditværdige og give dem en konkurrencefordel, sammenlignet med ’ude-landenes’ banker.«

	Bankunionen er en af hjørnestenene i genopbygningen af den europæiske banksektor efter finanskrisen.

	Nationalbanken lægger vægt på, at når bankunionen er fuldt indfaset, vil den fungere som en fælles forsikringsordning, og det betyder, at det enkelte land ikke alene vil skulle bære eventuelle tab i forbindelse med afvikling af en nødlidende bank.

LÆS: De danske banker vil ikke betale for krisen igen

	Samtidig vil dansk deltagelse i bankunionen være med til at styrke troværdigheden om de danske banker.

	»Hvis Danmark vælger at stå udenfor, er der en risiko for, at det vil kræve et ekstra troværdigt tilsyn og formentlig også bedre kapitalisering af danske finansielle virksomheder sammenlignet med situationen, hvor Danmark vælger at tilslutte sig bankunionen,« siger Lars Rohde.

	Bankernes brancheorganisation, Finansrådet, og økonomi- og indenrigsminister Margrethe Vestager (R) er fortsat afventende.

	Margrethe Vestager vil først se det endelige udfald af forhandlingerne mellem det græske EU-formandskab, Europa-Parlamentet og EU-Kommissionen om den model for bankunionen, som de europæiske økonomi- og indenrigsministre blev enige om i december.

	»Når der foreligger et tilstrækkeligt beslutningsgrundlag, og vi grundigt har analyseret konsekvenserne af bankunionen for Danmark, vil regeringen tage stilling,« skriver økonomi- og indenrigsminister, Margrethe Vestager i en mail til Information.

LÆS: Finanstilsynet forventer ingen danske overraskelser

	For Finansrådet er det afgørende, at der er ryddet op i den europæiske banksektor, inden danske banker eventuelt skal indgå i bankunionen.

	»Vi skal være sikre på, at der ikke er nogle svampeskader i huset, hvis vi går ind på lige fod i en gensidig forsikringsordning,« siger kontorchef i Finansrådet Birgitte Bundgaard Madsen.

LÆS: Bankredninger kan koste skattepenge trods bankunion

