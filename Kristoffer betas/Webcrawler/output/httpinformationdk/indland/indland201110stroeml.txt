Strømlinede SF'ere sætter sig på det hele
Udnævnelsen af chefstrategen Thor Möger Pedersen er kronen på værket i SF's moderniseringsproces. Væk er de principfaste politikere — ind i regeringen rykker de unge pragmatikere. Men det bliver langt fra uden problemer
Thor Möger Pedersen overtager posten som skatteminister efter Peter Christensen fra Venstre.


 Villy Søvndal gambler med SF's fremtid. Sådan lød reaktionen i går fra flere SF'ere både i og uden for folketingsgruppen.
Det var ellers dagen, hvor folkesocialisterne endelig indfriede ønsket om at komme i regering med Socialdemokraterne.
Men det ministerhold, som Villy Søvndal præsenterede, beskrives fra flere kanter i SF som »en lussing til partiets venstrefløj.«
Især kom udnævnelsen af den 26-årige Thor Möger Pedersen, der også får plads i regeringens magtfulde koordinationsudvalg, som en overraskelse for mange. Han har spillet en nøglerolle i det nye SF, hvor han siden 2007 har ageret formandens højre hånd som strategisk rådgiver og senere som partiets næstformand.
Men Thor Möger Pedersens placering har været så central, at han er blevet gjort til selve ikonet på det moderne SF. Dermed er han også personificeringen af det projekt, som store dele af partiet ikke bakker ubetinget op om.
Ringe opbakning
Kun omkring hver anden landsmødedeltager satte kryds ved Thor Möger Pedersen, da han i 2010 stillede op som næstformand. Efterfølgende takkede SF'erne i Københavns Omegns Storkreds nej til at gøre ham til spidskandidat, og med bare 684 stemmer ved valget 15. september stod det klart, at heller ikke vælgerne gav et klart mandat til Thor Möger Pedersen.
Blandt kritikerne af ministerudnævnelsen er det nyligt afgåede folketingsmedlem, Pernille Frahm:
»Det er ærgerligt, at man ikke har fundet en, som har et lidt stærkere folkeligt mandat end Thor. Det undrer mig virkelig, at en mand, der først er blevet nr. fire på partiets egen opstillingsliste, og som så fik under 700 stemmer ved valget, nu får en ministerpost,« siger hun og peger på Steen Gade, Holger K. Nielsen eller Pernille Vigsø Bagge som mere oplagte bud, der også bedre kunne samle partiet.
»Store dele af SF har oplevet Thor som noget, der blev proppet ned i halsen på dem — både som næstformand og nu som minister,« siger Pernille Frahm og tilføjer: »Det er et problem at gøre sådan noget i et SF med stærke demokratiske traditioner.«
Gennemsnitsalderen på SF's ministerhold er 40,3 år og trækkes kun op af Villy Søvndal og Ole Sohn.
På det socialdemokratiske ministerhold har Helle Thorning-Schmidt vægtet en bred politisk fordeling, der har givet plads til venstrefløjens Mette Gjerskov som fødevareminister og Mette Frederiksen på den tunge beskæftigelsesministerpost.
Villy Søvndal har omvendt »satset alt på dem, som er enige med ham,« som et anonymt folketingsmedlem påpeger.
Flere kilder i SF oplever det som en decideret provokation, at partiformanden udnævner den unge strateg, som »er hovedarkitekten bag valgnederlaget.«
Det skuffende valgresultat og et ikke just socialistisk regeringsgrundlag understreger ifølge kritikerne, at Thor Möger Pedersens magtstrategi ikke er så genial, som SF-toppen mener.
Frygten er, at man har solgt den økonomiske politik til de radikale og accepteret Socialdemokraternes værdipolitik, mens man åbenlyst taber stemmer til Enhedslisten.
Selv tager Thor Möger Pedersen kritikken med ro og nøjes med at glæde sig over, at statsministeren og SF's formand har fundet ham kvalificeret og kompetent til en ministerpost. Thor Möger Pedersen påpeger, at han har ageret bag scenen og derfor ikke er kendt i den brede offentlighed. Og selv om han nu med egne ord skal »ud og præsenteres for danskerne,« er der også et arbejde at gøre indadtil. Valgnederlaget bliver ifølge Möger Pedersen taget meget alvorligt.
»Vi kommer til at lave en grundig evaluering, men skal også diskutere, hvordan vi fremadrettet kan sikre en større opbakning bag SF,« sagde han, da Venstres Peter Christensen overdrog ham stafetten i Skatteministeriet.
Kritik i weekenden
SF'eren skyndte sig også at pointere, at knap hver tiende dansker satte kryds ved partiet.
»Det er en flot opbakning, som ville have været utænkelig for bare få siden. Vi er blevet bedt om at tage ansvar for at lede Danmark, og det er næsten det vigtigste succeskrav fremover, at vi klarer den opgave,« sagde han efter at have givet den afgående minister en hængekøje, som SF tidligere er blevet kritiseret for at sove i.
Allerede på lørdag skal SF evaluere valgkampen, og her spår flere kilder over for Information, at ledelsen vil blive mødt med hård kritik. Snart venter også et møde i landsledelsen, hvor flere bebuder, at Thor Möger Pedersen bør gå af som næstformand.
Den nye skatteminister er dog en politiker, som evner at tænke både 5, 10 og 20 år frem i tiden. Derfor vil han næppe ændre strategi, selv om der måtte opstå uro i baglandet.
Under overskriften »Den lille prins« refererede magasinet Euroman allerede i 2008, hvordan Thor Möger Pedersen ikke er bange for at betale magtens pris. Flere SF'ere husker især den bramfrihed, hvormed han omtalte magten:
»Jeg har altid været meget fascineret af 'The Godfather'. Det er en meget bedre indføring i organisationsteori og strategi end meget teoretisk halløj,« sagde manden, der nu skal stå i spidsen for en skattereform, som skal lette skatten på arbejde markant. Det i sig selv kan være en udfordring for en SF'er.
Selv om SF-toppen næppe har hørt den sidste utilfredse røst, har en kritiker dog allerede trukket i land. Pernille Vigsø Bagge truede i går morges med at melde sig ud af partiet og kaldte regeringen — som hun ikke selv blev minister i — for et »flop.«
Senere undskyldte hun dog med ordene: »HURRA for en ny start.«

