Medarbejderflugt skyld i global vaccinemangel
Siden en politisk beslutning om at sætte vaccineproduktionen i Statens Serum Institut til salg, er mere end hver anden laborant søgt væk og produktionen lammet. Nu kræver SF, at salget bliver stoppet eller hurtig afklaret
En læge vaccinerer et spædbarn på et hospital i den indiske by Allahabad. Hospitalet vaccinerer mod en række sygdomme, heriblandt tuberkulose, der årligt er skyld i over en million dødsfald på verdensplan. Problemer i Statens Serum Institut i Danmark har nu skabt en global mangel på den livsvigtige vaccine.Arkiv

Fra Venezuela til London er der mangel på vaccine mod tuberkulose til spædbørn. En stor del af årsagen kan føres tilbage til en beslutning i Folketinget i foråret 2014, hvor daværende sundhedsminister Nick Hækkerup (S) fik opbakning fra et bredt politisk flertal til at sætte den underskudsgivende vaccineproduktion i Statens Serum Institut (SSI) til salg.Men to år efter er der stadig ikke fundet en køber. Den uafklarede situation har påvirket arbejdsklimaet og ført til medarbejderflugt, der har været med til at lamme vaccineproduktionen.Læs også:Danmark skyld i global mangel på tuberkulosevaccine til børnPå knap to år er over halvdelen af de ansatte laboranter i SSI’s vaccineafdeling gået til andre stillinger.Det kuldsejlede salg kunne have været håndteret langt bedre, mener Rita Bundgaard, formand i HK Stat, der er fagforening for laboranterne på SSI.»Jeg har svært ved at forstå, at staten tilsyneladende vil skaffe sig af med sin vaccineproduktion for enhver pris. Vi havde en dansk vaccineproduktion med et godt ry og en høj faglighed, som nu er ved at falde fra hinanden,« siger Rita Bundgaard.SSI kæder selv medarbejderflugten sammen med salget, ligesom det er vanskeligt at tiltrække og fastholde kvalificeret arbejdskraft.
