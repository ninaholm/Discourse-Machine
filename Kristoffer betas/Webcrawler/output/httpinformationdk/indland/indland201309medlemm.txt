Medlemmerne siver fra regeringspartierne
For både Socialdemokraterne, Radikale og SF peger pilen nedad i både meningsmålinger og medlemstal. Eksperter ser regeringens politik som en del af forklaringen
Den tid er forbi, hvor man er medlem af samme parti livet igennem. Her S-kongressen sidste år.


 
	Det er ikke kun i meningsmålingerne, at de tre regeringspartier mister tilslutning. Mens Socialdemokraterne, SF og Radikale Venstre ifølge den seneste Megafon-måling samlet står til at miste 12,2 procent af vælgeropbakningen, siver partiernes egne medlemmer også ud af rækkerne. Tilsammen har regeringspartierne mistet 9.400 medlemmer siden valgåret 2011.

	Ifølge lektor ved Københavns Universitet Karina Kosiara-Pedersen er det en typisk tendens, at vælgertal og medlemstal følges ad.

	»Vi kan jo se, at regeringen har truffet nogle beslutninger, som har været upopulære blandt deres vælgere. Så det kan meget vel være, at der også er medlemmer, der har haft svært ved at repræsentere partiet med den politik, der bliver ført,« forklarer hun.

	Karina Kosiara-Pedersen mener, at den nuværende regering har haft et mere snævert manøvrerum end andre regeringer i nyere tid. Det kan være en del af forklaringen på medlemsflugten, vurderer hun.

	S og SF hårdest ramt

	Tilbagegangen i antallet af medlemmer kan vise sig at være endnu større, når Socialdemokraterne fremlægger sit opdaterede medlemstal i slutningen af september. I de første to måneder af 2013 mistede partiet næsten 1.000 medlemmer. Partisekretær Lars Midtiby erkender, at medlemstilbagegangen er en stor udfordring. Men han mener ikke, at tendensen nødvendigvis hænger sammen med den politik, regeringen fører. I stedet ser han en mere generel tendens.

	»Mange tror, at det er enormt svært at komme ind i et politisk parti og møde politikere og få indflydelse på tingene. I virkeligheden er der mange, der prøver det, som bliver overrasket over, hvor kort vej der egentlig er til politisk indflydelse og til at møde toppolitikere. Det skal vi være bedre til at få fortalt,« mener Lars Midtiby.

	Adjunkt ved Institut for Statskundskab på Aarhus Universitet Helene Helboe Pedersen er enig med partisekretæren i, at de dalende medlemstal er udtryk for en generel tendens på tværs af partiskel. Men de seneste to års regeringstid har alligevel tæret hårdere på især to partier, mener hun.

	»SF og Socialdemokraterne står på mange måder i samme situation. De gik til valg på et program, de ikke vandt tilslutning til og derfor ikke har kunnet gennemføre. Det gør selvfølgelig, at der kommer en generel utilfredshed, og det er ikke mindst blandt deres egne medlemmer, som typisk er mere politisk aktive end vælgerne,« siger hun.SF har oplevet det største udsving i antallet af medlemmer i de senere år. I 2010 havde partiet næsten 18.000 medlemmer, hvilket var 10.000 flere end fem år forinden. Helene Helboe Pedersen peger på ’Villy-bølgen’ som den primære årsag til den voldsomme medlemsfremgang. For Radikale Venstre bevæger medlemstallet sig op og ned i små skvulp, mens Socialdemokraterne har oplevet en vedvarende deroute siden partiets storhedstid i 1950’erne og 1960’erne.Helene Helboe Pedersen forklarer, at vi som borgere ikke længere identificerer os med ét bestemt parti livet igennem. Det betyder større udskiftning blandt medlemmerne og færre medlemmer generelt. Ifølge hende er omkring fem procent af danskerne i dag organiseret i et politisk parti.

	»Vi har fået en meget mere individualiseret bevidsthed hos vælgerne, som gør, at det meget mere er et positivt tilvalg at melde sig ind i et parti, og det er også meget lettere at melde sig ud igen, end det var tidligere. Så på den måde er det nogle meget generelle tendenser i samfundet, som også kommer til udtryk i partierne,« forklarer hun.

	Mere offensive kampagner

	Socialdemokraternes partisekretær, Lars Midtiby, fortæller, at partiets medlemstal er dalet endnu mere siden sidste måling. Hvis udviklingen skal vendes, kræver det mere opsøgende arbejde, mener han. Frem mod efterårets valg til kommuner og regionsråd vil partiet derfor være mere »offensiv« i sine kampagner og spørge direkte ind til, om folk på gader og stræder har lyst til at melde sig under de socialdemokratiske faner.

	Dansk Folkeparti, Enhedslisten og Liberal Alliance er de eneste partier, som har oplevet en decideret medlemsfremgang i de senere år.

