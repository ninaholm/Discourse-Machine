'Danskere med fast arbejde kan ende i fattigdom'
Mattias Tesfaye fra 3F har skrevet en bog om den tyske underklasse, der arbejder, men er fastholdt i fattigdom. Ifølge forfatteren er udviklingen på vej til Danmark med udenlandske løntrykkere, og spørgsmålet er, om fagforeningerne er redningen
Jo flere lavtlønnende udlændinge, der byder ind på opgaverne og går til lavere løn, jo flere danskere finde sig i selv at gå til lav løn eller også blive fyret, siger Mattias Tesfaye fra 3F, der har fulgt og studeret udvikling i Tyskland, hvor mange arbejdere er blevet fattigere.


 På en byggeplads i Charlottenlund er tre mænd i gang med at lægge et tag på en ejendom, da faglig sekretær i 3F Mattias Tesfaye kommer forbi.
Mændene er fra Litauen og arbejder til 60 kroner i timen. Mattias Tesfaye vil have dem fyret.
»Set med deres øjne er jeg en idiot, fordi jeg kommer fra en fagforening og stiller krav om, at deres overenskomst skal overholdes. De ved godt, at konsekvensen bliver, at de mister deres job,« fortæller han. Matties Tesfaye var forbi byggepladsen i Charlottenlund i torsdags. Dagene forinden mødte han underbetale ansatte i Dragør, Glostrup og København.
Efterhånden støder han næsten dagligt på byggearbejdere, der arbejder uden om overenskomster, til alt for lave lønninger og under elendige forhold. Enten er det danskere, der er blevet tvunget til at gå ned i løn, eller også er det udlændinge.
»For fem år siden blev polakker i min branche kaldt 'baggårdspolakker'. De gik og gemte sig i baggårdene, og man skulle op på tredje sal for finde et badeværelse, der blev lavet af en vens ven, som kendte en polak. Nu er de til at finde på stort set alle store byggepladser,« fortæller han.
Det er udviklingen på det danske arbejdsmarked, som er anledningen til Mattias Tesfayes nye bog Vi er ikke dyr, men vi er tyskere. Men bogen tager udgangspunkt i det tyske arbejdsmarked og den underklasse, som er vokset frem i nabolandet gennem de sidste 10-15 år. En underklasse, som Mattias Tesfeye kalder den 'arbejdende klasse' - på engelsk working poor.
»Jeg har først og fremmest skrevet bogen til tillidsfolk og andre fagligt aktive lønarbejdere. For jeg er overbevist om, at hvis ikke netop disse mennesker begynder at blande sig i noget mere i samfundsudviklingen, så vil resultatet blive, at mange danskere - ligesom mange tyskere - kommer til at leve et liv i fattigdom, til trods for at de har et arbejde. Et liv som working poor,« står der i bogens forord. Mattias Tesfaye er ikke i tvivl om, at partierne på Christiansborg har et ansvar for at bakke op om arbejdsmarkedets parter, så de kan stå imod presset udefra.
Lavere løn eller fyring
»Der er for mange politikere, der er for langt væk fra den her del af arbejdsmarkedet, og derfor har de en idé om, at hvis bare man snakker lang tid nok med polakkerne, så vil de melde sig ind i en fagforening. Men sådan er det ikke,« understreger han.
»Deres interesser er modstridende med de herboendes interesser, og det skal vi ikke findes os i«.
For ifølge Mattias Tesfaye er konsekvensen, at lønningerne rasler ned, fordi de ansatte fra Danmark også bliver nødt til at acceptere en lavere løn, hvis de vil have et job. Nedgangen i lønnen sker sjældent, fordi der arbejder tre mænd på et stillads, hvorefter der kommer tre nye mænd og siger til arbejdsgiveren, at de kan gøre det 10 kroner billigere, forklarer Mattias Tesfaye.
»De tre mænd laver typisk byggeriet færdig, og bagefter skal deres mester så byde på en ny opgave. I den forbindelse finder han ud af, at han bliver slået af dem, der bruger den billigere arbejdskraft, og han siger så til sine folk, at han er nødt til at sætte deres timeløn ned, hvis han stadig skal kunne byde ind på opgaverne. Enten finder de sig i det, eller også bliver de fyret«.
Egotrippere baner vejen
Det er i den situation, at fagforeningerne ifølge Mattias Tesfaye får en altafgørende rolle.
»Hvis langt flere herboende arbejdere var mere engageret i deres fagforening og bedre til at håndtere det, når der pludselig kommer en polsk nedbrydersjak ind på deres byggeplads, så ville man - sammen med hjælp fra en regering - kunne holde underbetalingen godt fra livet«.
- Men på trods af krise og arbejdsløshed daler fagforeningernes medlemstal fortsat. Er det alligevel dem, der er løsningen?
»Hvis man ikke vælger at blive medlem af en fagforening, er man en egotripper. Sådan en, der ikke gider at aflevere til de andre i fodbold. På den måde er man med til at undergrave arbejdsmarkedet og bane vejen for de underbetalte - the working poor«.
- Men hvis de ansatte nu ikke kan se fordelen ved et medlemskab og så melder sig ud?
»Folk skal blive opmærksomme på, hvad konsekvensen er, hvis der ikke er en fagforening. Det er ikke 3F's ansatte, det går ud over. Det er dem på byggepladserne, der bliver ramt«.
- Kan det hænge sammen med, at fagforeningerne er blevet for politiske - eller dyre i kontingent?
»Nogle steder er det for dyrt. Men det handler om, at vi gerne vil holde aktivitetsniveauet, selv om folk melder sig ud. Man kan godt sætte kontingentet ned, så det svarer til prisniveauet i Kristelig Fagforening, men så ville der ikke være nogen til at opsøge arbejdspladserne«.
- Har fagforeningerne svigtet sine medlemmer?
»Fagforeningerne har svigtet i den forstand, at de sammen med tillidsfolkene på arbejdspladserne ikke er dygtige nok til at få dæmmet op for udviklingen. Hvis fagforeningerne ikke svigtede, ville det ikke gå, som det går nu. Men det store svigt i fagbevægelsen handler om, at vi behandler vores egne medlemmer som forbrugere og ikke som deltagere. Vi henvender os til dem, som om de er kunder i en butik, og vi forventer ikke, at de er engagerede«.
- Med hvilken konsekvens?
»Det passiviserer folk, og med passive folk ender det som i Tyskland«.

