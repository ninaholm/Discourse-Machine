Tre små grise og den store stygge Søren Pind
Lovning om et nyt møde inden længe … Det var det eneste konkrete resultat, som de tre små forligspartier bag offentlighedsloven fik ud af mødet i går med justitsminister Søren Pind, hvor de ville have et opgør med mørklægningen


 De fleste kender sikkert Disney-tegnefilmen om de tre små grise, der trues af den store stygge ulv.
Og har man først fået det billede i tankerne, er det svært at frigøre sig fra, hvis man vil vurdere det politiske spil om offentlighedsloven, som for tiden udspiller sig på Christiansborg.
Grisene er i denne sammenhæng naturligvis de tre små forligspartier – Radikale, SF og De Konservative – der nu ønsker et opgør med den offentlighedslov, de for mindre end tre år siden selv var med til at vedtage. Rollen som grisenes onde modpol, den store stygge ulv, indehaves af justitsminister Søren Pind (V).
Som juniorpartnere i henholdsvis VK-regeringen og SRSF-regeringen bakkede de tre små grise … undskyld, de tre små forligspartier mere eller mindre frivilligt op bag forslaget til en ny offentlighedslov, som blev fremsat i Folketinget i henholdsvis 2010 og 2013.
Man husker fra tegnefilmen, hvordan grisene ubekymrede bygger faldefærdige huse af halm eller kviste, og hvordan de trods advarsler om en truende fare danser rundt og er fløjtende ligeglade.
Akkurat sådan opførte de tre små forligspartier sig, da offentlighedsloven blev vedtaget. Selv om det hører til sjældenhederne, at et lovforslag mødes med så massive protester, som offentlighedslovforslaget var ude for endda i to omgange, så prellede advarslerne fuldstændig af på de ubekymrede grise.
I går var de tre små partier så til møde med den store stygge ulv i Justitsministeriet. Ret beset kom der ikke meget ud af det andet end beskedne hop på stedet: Søren Pind lovede, at regeringen ville ’tygge på sagen’, og at han vil indkalde til endnu et møde.
Hvornår bliver det? Ja, det ligger ikke fast. Hvor imødekommende vil regeringen være, når ulven har tygget færdig? Ja, nu må vi vente at se …
Sejrssikre grise
På trods af det pauvre resultat virkede de tre små grise overraskende sejrssikre efter mødet hos ulven: Selv om Søren Pind angiveligt hverken havde sagt ja eller nej til de tre partiers ønsker, er processen frem mod at få ændret loven omsider sat i gang, lød grisenes forklaring.
De tre vil nemlig have ændringer, og hvis ikke de kan få dem gennemført sammen med de to andre forligspartier, ja, så må det blive sammen med Folketingets øvrige partier, der alle er modstandere af mørklægningsbestemmelserne.
Tilbage til at forsvare loven i dens nuværende udformning er kun V og S, de store stygge ulvepartier.
Som tidligere omtalt i Information bygger offentlighedsloven på en politisk aftale med en indbygget vetoret over for ændringer. Så umiddelbart kunne Søren Pind – sekunderet af gårdmand Bjørn aka den socialdemokratiske retsordfører Trine Bramsen – såmænd nøjes med at henvise til, at loven inklusive de nye mørklægningsparagraffer virker akkurat så mørkelæggende, som det hele tiden har været hensigten, så slut prut, ingen ændringer overhovedet.
Når Søren Pind ikke bare gør det, er forklaringen naturligvis, at forliget kan opsiges, så det ikke gælder længere efter førstkommende folketingsvalg.
De tre små forligspartier er ikke længere ubekymrede, men mener nu, at loven mørklægger for meget af den politiske proces. I den forbindelse henviser de til, at den omstridte § 24 om ministerbetjening ifølge den politiske aftale ikke skulle anvendes i flæng, men derimod kun restriktivt.
Men som senest Informations aktuelle undersøgelse har vist, har paragraffen tværtimod været anvendt temmelig ofte, og derfor anser de tre partier forudsætningerne for den politiske forlig for at være brudt.
Det spændende spørgsmål er så, om de tre små grise overhovedet selv har luft nok til at blæse den store stygge Søren Pinds lovhus i stykker. Eller om de i stedet bliver nødt til at slå kræfterne sammen med alle de andre dyr i skoven.

