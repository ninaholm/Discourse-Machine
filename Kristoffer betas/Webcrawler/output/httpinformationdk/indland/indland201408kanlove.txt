’Jeg kan og vil ikke love ’fri bar’ i velfærd’
Borgerlighed er for De Konservatives Mai Mercado det samme som ordentlighed. Derfor frustrerer det hende også, når venstrefløjen og DF lover danskerne guld og grønne skove. Det får værdierne til at skride, mener hun
’På mange måder sker der et værdiskred. Når vi eksempelvis diskuterer, om lektier helt skal ud af den danske folkeskole. At kunne læse sine lektier, forberede sig, er noget, der følger dig gennem hele dit liv. Derfor skal man lære det i folkeskolen,’ siger Mai Mercado.


 Interviewet lakker mod enden. Mai Mercado, konservativt folketingsmedlem, har talt om sit syn på borgerlighed i lidt under en time. Men en vigtig pointe mangler.
»Når man sidder i debatter, er det første dem fra Enhedslisten siger, at de vil love gratis busser til alle. Der er ikke noget, der er gratis i denne verden. Man tager altid pengene fra nogen. Jeg kan og vil ikke love ’fri bar’ i velfærd. Det er fuldstændig urealistisk, at man kan holde den slags løfter. Enhver kunne se, at S-SF’s mange løfter før valget var helt urealistiske. Det er mangel på ordentlighed, når man foregøgler befolkningen nogle ting, der aldrig kommer til at ske,« siger hun.
For ordentlighed er en af de værdier, der ifølge Mai Mercado er allervigtigst, når det handler om at forklare, hvad borgerlighed er i 2014. Det handler om ordentlighed over for sin familie, sine kolleger, ja, faktisk hele det fællesskab, vi har bygget op omkring det danske velfærdssamfund.
»Det handler for mig om værdierne i familielivet og arbejdslivet. De, der kan bidrage til samfundet, skal bidrage. Kan man gå på arbejde, skal man gå på arbejde og tjene penge til sig selv og acceptere at aflevere en del – ikke for meget – i skat, så vi kan få et uddannelsessystem, et sundhedsvæsen og en socialpolitik, der er ordentlig. Vi skal behandle hinanden på en respektfuld måde. Der skal være en udbredt grad af tolerance over for hinanden. Vi er ikke ens, og vi skal betragte det som en styrke, at vi ikke er ens,« siger Mai Mercado.
Ud over i familien vil det ofte være i skolen, man bliver opdraget til at vise respekt for vores medmennesker. Men ifølge Mai Mercado er der risiko for, at folkeskolen i fremtiden mister den opdragende rolle.
»Ordentligheden har sværere kår i dag end tidligere. På mange måder sker der et værdiskred. Når vi eksempelvis diskuterer, om lektier helt skal ud af den danske folkeskole, mener jeg, der er sket et værdiskred. At kunne læse sine lektier, forberede sig, er noget, der følger dig gennem hele dit liv – både gennem uddannelses- og arbejdslivet. Derfor skal man lære det i folkeskolen. Men nu snakkes der på venstrefløjen om lektiefrie skoler, og folkeskolereformen indfører lektiecafeer, hvor staten og skolen skal klare lektierne i stedet for familien. Hvad bliver det næste?« spørger Mai Mercado.
Hun frygter svaret – og ikke mindst konsekvenserne af svaret:
»Man fratager folk det personlige ansvar. Man risikerer at lulle eleverne ind i en tankegang om, at de ikke behøver lave noget uden for den almindelige skoletid, og sådan er arbejdsmarkedet bare ikke skruet sammen i dag. Folkeskolen skal blandt andet være med til at forberede eleverne på resten af deres liv, og derfor skrider værdierne, når man ikke vil have lektier i skolen.«
Ifølge Mai Mercado oplever vi i disse år en værdirelativisme, hvor det er legitimt at sætte alt til debat. Men for Mai Mercado er der nogle værdier, der ikke kan sættes spørgsmålstegn ved.
»Alle værdier er ikke til diskussion. Der er nogle værdier, som er absolutte. Ordentlighed er en af dem. Respekt og ansvarlighed er andre. Det, at man er opdraget hjemmefra til at have disse værdier over for sine medmennesker, er afgørende. Der er uhyggeligt mange, som ikke er opdraget hjemmefra. Det er et problem. Det er blevet mindre legitimt at tage den diskussion – altså diskussionen om opdragelse og om værdier, og det ser jeg også som et skred i vores værdier. Alt er blevet individualiseret i ekstrem grad, og så ryger fællesskabet og ansvaret for fællesskabet. Det ansvar er man kun bevidst om, hvis man er opdraget til det.«
For Mai Mercado handler borgerlighed også om respekt, forståelse og anerkendelse af vores fælles historie.
»Hvis alle traditioner og værdier kommer i opbrud, er der intet til at forme fremtiden for os. Vi er nødt til at have nogle holdepunkter. Nogle stationære værdier, som vi kan holde fast i. Hvis vi ikke ved, hvor vi kommer fra, så ved vi heller ikke, hvor vi skal hen‚« siger hun.
Regeringen får det til at skride
På trods af at De Konservative var regeringsparti i 10 år op gennem 00’erne, lykkedes det ifølge Mai Mercado ikke at vinde værdikampen. Det lykkedes ikke for partiet at gøre Danmark mere borgerligt.
»Vi skulle have været langt mere borgerlige i 00’erne. Det er ingen hemmelighed, at vi konservative var de borgerlige i VK-regeringen. Det var os, der diskuterede dagpenge, efterløn og alle de andre store reformer. Hver eneste gang var Venstre på bagkant, og først når man så kunne se, at befolkningen begyndte at acceptere det, var det muligt at trække Venstre fodslæbende til truget.«
Under den nuværende regering er de borgerlige værdier ifølge Mai Mercado kommet under et endnu større pres. Relativismen er vokset.
»Der er sket det, at der er kommet en regering til, som meget hurtigt har fået det hele til at skride. Lad os bare tage loven om juridisk kønsskifte. Lige pludselig hedder en mand ikke en mand og en kvinde ikke en kvinde i sundhedsloven. Nu er en kvinde en person med en livmoder, mens en mand er en person med mindst en testikel. Det bliver bare så søgt i min verden. Det udvisker de værdier, vi har som mennesker, og biologien, og det skubber til værdiskredet. Når man som kvinde kan blive kunstigt befrugtet, blive gravid, føde sit barn og blive far, så er der noget helt grundlæggende, som skrider for mig som konservativ.«
– Kan det gå så galt på tre år?
»De fjernede jo som noget af det første loftet over kontanthjælpen, så man skal tjene over 30.000 kroner om måneden, før det for et par kan betale sig at få et job, når man er på kontanthjælp. Man kan lave virkelig meget ravage på tre år, når man begynder med sådan en første dag på kontoret.«
– Men med den økonomiske politik må borgerligheden vel så have sejret, når regeringen skriver, at den vil videreføre VK-regeringens økonomiske politik i bredeste forstand?
»Det afhænger jo af ambitionsniveauet. Det er ingen hemmelighed, at vi vil have nulvækst. Det er jo ikke alle de såkaldt borgerlige partier, som ønsker det. Det skal kunne betale sig at arbejde. Hvis man arbejder tre timer ekstra om ugen, men kan se, at man ikke får noget som helst ekstra ud af det, så har man jo ingen tilskyndelse til at gøre det. Derfor er det vigtigt for os, at der kommer en reel skattelettelse for dem, der går på arbejde – enten ved, at man hæver beskæftigelsesfradraget eller sænker bundskatten.«
– Ofte taler Venstre, De Konservative og Liberal Alliance om skattelettelser. Er borgerlighed bare lig med skattelettelser?
»At sætte skatten ned er ikke et mål i sig selv. Det kræver altid en forklaring på, hvorfor vi vil sætte skatten ned. Det vil vi, fordi familierne skal have mere frihed og handlerum. En skattenedsættelse skal gerne starte en kædereaktion, hvor man arbejder mere og betaler endnu mere i skat, så vores velfærdssystem kan blive endnu bedre for dem, der har brug for det. Der skal være en gevinst ved at gå på arbejde. Vi kan ikke forlange, at folk skal arbejde for deres blå øjnes skyld. Skattepolitikken er et middel til at opnå mere frihed for den enkelte.«
– Går alle på arbejde for at tjene penge?
»Man går i hvert fald på arbejde for at forsørge sin familie. Det at kunne forsørge sin familie optager danskerne mest, tror jeg. Især under krisen. Derfor ser vi stadig, at danskerne er bekymrede for, om krisen er ovre. Folk er stadig rystende bange for at miste deres job, fordi de har en familie, der skal forsørges. Traditionelt har ordet ’solidaritet’ været forbundet med venstrefløjen, men det behøver de ikke have patent på. Det er i solidaritet med hinanden og vores nærmeste, at vi går på arbejde, så vi kan betale en skat – gerne en lavere skat – til samfundet og fællesskabet.«
DF mangler tolerance
Gennem det seneste par år er forskellen mellem konservatisme og liberalisme blevet heftigt debatteret. Det er borgerlige debattører som Mads Holger, der har ført an, men Mai Mercado finder den diskussion uinteressant. For hende er der nemlig tydelig forskel på den borgerlighed, som konservative repræsenterer, og den, som de liberale repræsenterer.
»Vi vil passe på samfundet. Miljøet, kongehuset, vores kulturarv, vores værdier, de udsatte, vores historie og dem, der har brug for at blive passet på. De liberale er med til at skabe værdiløsheden. Det er ikke kun den nuværende regering og venstrefløjens skyld. Liberal Alliance vil jo f.eks. ikke have en historiekanon, så der er en kulturarv, man skal stifte bekendtskab med. De liberale vil have, man selv skal bestemme, fordi de arbejder med den ultimative frihed. Det gør vi konservative ikke. Der er visse ting, man skal vide. I borgerligheden er der flere grænser og rammer end i liberalismen.«
– Det er jo værdier og politikker, som Dansk Folkeparti kan støtte. Er Dansk Folkeparti i dine øjne et borgerligt parti?
»Nej, det mener jeg ikke, de er. Med ordentlighed kommer også ansvarlighed. Det er også den økonomiske ansvarlighed. Sammen med tolerancen og respektfuldheden. Jeg synes ikke altid, at Dansk Folkeparti har den tolerance og respektfuldhed over for omverdenen. For en borgerlig er det vigtigt, at husholdningsbudgettet stemmer. Og man må jo sige meget, men Dansk Folkepartis økonomiske politik læner sig jo meget op ad Socialdemokraternes økonomiske politik. Der er man simpelthen nødt til at være mere mådeholden. Det vil en konservativ og borgerlig være.«
Også når det kommer til synet på globalisering ser Mai Mercado en tydelig forskel på konservatismens borgerlighed, liberalismens borgerlighed og DF’s borgerlighed.
»Vi er nationalsindede, men vi tror ikke på, at vi bor i en osteklokke, hvor alle input udefra skal sorteres fra. Vi har i århundreder levet og udviklet os med vores omverden. Vi er ikke bange for globalisering. Tværtimod. Vi har netop deltaget i en reform af området for international rekruttering, så vi kan tiltrække velkvalificeret, udenlandsk arbejdskraft, fordi vi har brug for det. Vi konservative er de eneste borgerlige, der vil have en greencard-ordning, som betyder, vi kan tiltrække kvalificeret arbejdskraft til Danmark. Der er slet ingen modsætning mellem det nationalsindede og globaliseringen. Det ville presse vores virksomheder og støde dem fra os, hvis vi begyndte en håbløs kamp mod globaliseringen.«

