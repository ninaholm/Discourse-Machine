Antorini: Tal rokker ikke ved frit skolevalg
Undervisningsminister Christine Antorini fastholder det frie skolevalg trods det store fravalg af folkeskolen i Københavns Kommune. I stedet er distriktsændringer en god løsning i områder med mange tosprogede, og en ny skolereform skal dog gøre folkeskolen mere attraktiv, fortæller ministeren


 I Blågård Skoles distrikt er det ikke kun de 45 pct. af børnene, der går i privatskole, der vækker opsigt. 24 pct. har også valgt en anden folkeskole, men det får ikke undervisningminister Christine Antorini til at genoverveje det frie skolevalg, som blev introduceret af den foregående regering.
»Det er selvfølgelig bekymrende, hvis det skyldes et fravalg af den lokale folkeskole, men det er forældrenes helt eget valg, hvor de vil sende deres børn i skole. Jeg mener dog godt, at man kan have en holdning og opfordre til, at man støtter op om den lokale folkeskole,« siger Christine Antorini.
Folkeskolen har nemlig sammen med dagsinstitutionerne en særlig rolle som bærende institutioner i samfundet, mener ministeren.
»Jeg mener grundlæggende, at folkeskolen skal være attraktiv for alle, og at den skal afspejle sammensætningen i samfundet. Det er en værdikamp, vi skal italesætte tydeligt. Samtidig skal vi give folkeskolen et fagligt løft. Det har vi tænkt os at gøre med den kommende skolereform,« fortæller Christine Antorini.
Folkeskolen mangler ikke opbakning
Selv om det store fravalg af folkeskolen i Københavns Kommune bekymrer undervisningsminister Christine Antorini, mener hun heller ikke, at der er tale om et generelt problem. Det er nemlig enten områder med stor tosprogethed eller områder, der oplever skolelukningerområder, der lider af et større fravalg, fortæller ministeren.
»Det er meget forskellige problemstillinger, men i nogle af de københavnske områder er der selvfølgelig særlige udfordringer i forhold til de tosprogede. Det forsøger man at tackle dels ved at ændre skoledistrikterne og dels ved målrettede tilbud til de tosprogede,« siger Christine Antorini.
»Det kan godt lade sig gøre at vende. Det er lykkedes for Guldberg Skole i København, hvor de nu oplever stor tilslutning fra lokalområdet. Det er godt, for det er også vigtigt for børnene at gå der, hvor ens legekammerater er. Og så skal vi huske, at et mangfoldigt skolemiljø løfter de fleste,« fortæller Christine Antorini.

