Politikere raser over lægers 'glemte interessekonflikter'
Information kunne i går afsløre, at den læge, der rådgiver danske læger i diagnosticering af borrelia, selv tjener penge på den test, han anbefaler. Politikere ønsker nu bedre opsyn med lægers interessekonflikter


 Danske politikere ønsker mere gennemsigtighed, når læger skal anbefale produkter til at diagnosticere og behandle sygdomme, så anbefalinger ikke sker på baggrund af den enkelte læges økonomiske interesse. Læge Klaus Hansen er en af de læger, der rådgiver alle praktiserende danske læger i at bruge ELISA-testen til at diagnosticere infektionen borrelia. Men hvad, han glemte at oplyse, var, at han selv tjener penge på testen. Det kunne Information i går dokumentere. Klaus Hansen frarådede i samme ombæring danske læger at bruge den konkurrerende test, Western Blot.
I den såkaldte klaringsrapport, hvor de praktiserende læger finder informationer om behandling og diagnosticering, var der indtil april 2010 ikke opgivet, at Klaus Hansen selv har økonomiske interesser i produktet. Sophie Hæstorp Andersen, der er sundhedsordfører for Socialdemokratiet, mener, at der skal holdes et vågent øje med lægers interessekonflikter:
»Der er formentligt rigtig mange læger, der gerne vil bidrage med opfindelser og forskning og derefter tager patent på dem og på den måde får en interessekonflikt. Det er en naturlig følge, men det er meget problematisk, når det ikke bliver meddelt offentligheden og de praktiserende læger,« siger Sophie Hæstorp Andersen.
Skal have konsekvenser
Også Jonas Dahl, der er sundhedsordfører for SF finder eksemplet beskæmmende for det danske sundhedsvæsen:
»Hvis lægerne ikke selv kan finde ud af at opgive, hvad der er i overensstemmelse med sandheden, så skal vi se på, hvordan man kan idømme dem en bod. Det er jo direkte svindel. En mulighed fremadrettet er simpelthen at se bort fra de her læger i danske forskningsprojekter,« siger Jonas Dahl fra SF.
SF vil stille sundhedsministeren skriftlige spørgsmål i sagen:
»Det er fuldstændig uacceptabelt, at det her kan finde sted. Vi vil i SF slå meget hårdt ned på det, da det i sidste ende kan have store helbredsmæssige konsekvenser for patienterne, der ikke får den bedst mulige diagnosticering,« siger Jonas Dahl.
Sover i timen
Dansk Folkepartis sundhedsordfører, Liselott Blixt, vil ligeledes på baggrund af Informations artikler stille ministeriet spørgsmål om den manglende gennemsigtighed på området:
»Jeg bliver simpelthen så indigneret over, at vi hele tiden ser sammenfald mellem lægers anbefalinger og økonomiske interesser. For det går ud over borgerne, med den manglende gennemsigtighed,« siger Liselott Blixt fra DF.
S mener ligeledes, at eksemplet skal afføde en debat på området:
»Det er under al kritik - vi bliver nødt til at spørge Sundhedsstyrelsen, hvordan det kan gå til, at Klaus Hansen ikke opgav de her interesser. Hvis de sidder derinde og sover i timen, er det meget problematisk,« siger Sophie Hæstorp Andersen, der dog mener, at det overordnede ansvar på området ligger hos sundhedsministeren.
Det er Venstres sundhedsordfører, Birgitte Josefsen, uenig i. Hun skyder bolden videre til Sundhedsstyrelsen, som hun mener sidder med det endelige ansvar:
»Det er en sag, som Sundhedsstyrelsen skal tage sig af. Der ligger helt faste regler om, at lægerne skal oplyse deres interessekonflikter. Derfor må de gribe ind i denne her sag,« siger Birgitte Josefsen.
-Har ministeren og regeringen ikke det overordnede ansvar på området?
»Det er helt suverænt Sundhedsstyrelsens forpligtelse. Det er ikke ministeren, da det er en faglig styrelse, og det her er en faglig diskussion. Reglerne er klokkeklare - det her handler om, at Sundhedsstyrelsen skal op i et højere gear,« siger hun.
Vivi Kier fra Konservative er ligesom oppositionen bekymret for sammenfaldet mellem de økonomiske interesser og anbefalinger, men har overordnet tiltro til, at Danmark fører en fornuftig praksis:
»Jeg vil alligevel spørge Sundhedsministeriet, hvorfor vi bruger de her test i Danmark. Om det er på grund af prisen, eller hvad det handler om,« siger Vivi Kier fra Konservative.
Ligesom S, SF, og DF vil Konservative indtil videre ikke gøre andet ved situationen end at stille ministeriet spørgsmål.
Sundhedsstyrelsen ønsker ikke at medvirke i artiklen, da klaringsrapporten blev bragt i Ugeskrift for Læger og ikke i deres regi. Ifølge Sundhedsstyrelsen selv, benyttes Klaus Hansen ikke som ekspert, og derfor kan styrelsen ikke tage stilling til hans habilitetsproblemer.


