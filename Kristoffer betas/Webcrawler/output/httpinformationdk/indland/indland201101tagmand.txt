Tag det som en mand
Danmarks Radio har gennem en årrække givet afgående mandlige topdirektører bedre fratrædelsesaftaler end deres kvindelige kollegaer


 De kvindelige topdirektører, der har forladt DR, har ikke fået samme gyldne håndtryk som deres mandlige kollegaer – hvis de overhovedet har fået et håndtryk.
Mens de fire mandlige topdirektører, der forlod DR mellem 2004-2010, fik minimum ni måneders løn i fratrædelsesgodtgørelse, så fik tidligere nyhedsdirektør Lisbeth Knudsen ’kun’ seks måneders fratrædelsesgodtgørelse, da hun i 2007 officielt fratrådte sin stilling i DR. 
»Det tyder på, der er et problem,« siger Byrial Bjørst, der er ph.d. i ligelønsret og advokat hos Teknisk Landsforbund.
»Hvis man statistisk kan se, at DR generelt giver mere til mændene, så er det ikke godt,« lyder hans konklusion.
Via aktindsigt har Dagbladet Information fået oplysninger om seks tidligere topdirektørers fratrædelsesaftaler fra DR i perioden mellem 2004-2010. De seks er tidligere direktører er Christian Nissen, Bent Fjord, Lisbeth Knudsen, Lars Vesterløkke, Mette Bock og Lars Grarup. 
Mettes tomme hænder
Mette Bock var en del af magtfirkløveret i DR-byen, men i midt-november 2009 opsagde hun sin stilling som programproduktionsdirektør. Den nuværende administrerende direktør hos Politiken, Lars Grarup, var dengang mediedirektør hos DR. Bare 14 dage efter Bocks opsigelse meddelte Grarup, at også han forlod DR. Begrundelsen var den samme som hos Bock, »de kunne ikke arbejde under den nye ledelsesstruktur«. Lars Grarup valgte officielt selv at gå ud gennem DR-svingdøren vel vidende, at han havde indgået en fratrædelsesordning svarende til ni måneders bruttoløn – eller ifølge aktindsigten et beløb svarende til 1.568.904 kroner samt retten til 10 coachingsessioner med en samlet værdi på 60.000 kroner. 
14 dage forinden forlod Mette Bock – også frivilligt – DR-byen vel vidende, at hun stod på gaden uden nogen fratrædelsesaftale. 
Mette Bock har ikke ønsket at udtale sig om sine ansættelsesforhold i DR. Heller ikke Lisbeth Knudsen, Lars Grarup eller Bent Fjord har ønsket at udtale sig, mens Christian Nissen og Lars Vesterløkke har bekræftet deres fratrædelsesordning over for Information.
DR’s æbler og pærer
Kønsforsker ved Roskilde Universitets Center Karen Sjørup kalder det »pinligt«, når en statslig institution som DR lader kvinderne gå fra koncernen med mindre i fratrædelsesgodtgørelse:
»Nu er DR jo en offentlig institution, derfor synes jeg, det er bekymrende, hvis man ikke har reageret på så store forskelle i fratrædelsesordningerne,« siger hun.
Danmarks Radios HR-direktør, Inger Kirk, afviser, at DR bevidst forfordeler kvinder, når medarbejdere forhandler fratrædelsesordninger.
»Jeg kan ikke gå ind i baggrunden for den enkelte fratrædelsesaftale, men jeg kan på et helt generelt plan sige, at fratrædelsesaftalerne er udtryk for individuelle aftaler. De er indgået under forskellige omstændigheder. De er indgået for forskellige stillinger med varierende ledelsesansvar. Og de er indgået på vidt forskellige tidspunkter. Derfor er der sådan set heller ikke noget mærkeligt i, at aftalerne også er forskellige,« skriver HR-direktøren i en mail til Information efter, at vi har bedt om et interview.
Sammenlignes Mette Bock og Lars Grarup, er det sandt, at de havde forskellige stillinger som henholdsvis programproduktionsdirektør og mediedirektør. Men over for Information er det bekræftet fra tidligere DR-chefer – uafhængigt af hinanden – at de to var ansvarsmæssigt sidestillet i direktør-firkløveret. Med den forudsætning har Grarup og Bock ikke haft »stillinger med varierende ledelsesansvar«, og det forhold burde således ikke spille ind, da de i sin tid fik hver sin fratrædelsesordning. 
Inger Kirk nævner også, at de forskellige fratrædelsesordninger kan være udtryk for, at de er indgået på forskellige tidspunkter. Med blot 14 dages forskel og med samme begrundelse for at opsige deres respektive stilling kan der næppe være en tidsfaktor på spil, når Lars Grarups opsigelse udløser ni måneders ekstra løn, hvorimod Bock ikke får nogen overhovedet.
»Hvis kravene i de to stillinger er det samme, så skal de to personer også behandles ens uanset køn,« fastslår Byrial Bjørst. 
»Arbejdsgivere, i dette tilfælde DR, har en selvstændig forpligtelse til at sikre, at ligestillingsreglerne og ligelønsreglerne bliver overholdt. Det ansvar kan DR ikke løbe fra ved at henvise til, at forskellen er sket under en forhandling. Det holder ikke,« fortsætter han og understreger: »Forhandlinger ikke en saglig grund for at give nogle mere end andre.«
Patriarkalsk Radio
Hverken Byrial Bjørst eller Karen Sjørup er specielt overraskede over, at DR kædes sammen med forskels­behandling mellem kønnene. Ifølge Karen Sjørup er mediehuset blevet »en mandsdomineret verden«, og begge henviser til, at kvindelige DR-journalister tidligere har været utilfredse med, at mandlige kollegaer kunne se højere tal på lønkontoen, bl.a. har Trine Sick og Paula Larrain kritiseret, at de modtog mindre i løn end flere af deres mandlige studieværter. 
Ifølge Karen Sjørup er forskelle i lønninger og fratrædelsesgodtgørelser udtryk for »patriarkalsk tænkning« i DR, hvor mændene i højere grad opfattes som forsørgere, hvilket »åbenbart stadig skal afspejle sig økonomisk, selv når det er topdirektører, der går.« 
»Jeg synes, det er problematisk, at man ikke går sig selv efter i sømmene. Det burde DR gøre,« mener Karen Sjørup.
Information har også søgt aktindsigt i Kenneth Plummers fratrædelsesordning, men fik afslag med begrundelsen, at »DR står i en tæt konkurrencesituation«, fordi bestyrelsen er i gang med en ansættelsesproces, og at »DR herefter står over for konkret at skulle forhandle løn- og ansættelsesvilkår«. Ekstra Bladet har dog tidligere oplyst, at Kenneth Plummer forlod DR med et gyldent håndtryk svarende til to års løn, dvs. mindst 6,4 millioner kroner inklusive pension og bonusser.

