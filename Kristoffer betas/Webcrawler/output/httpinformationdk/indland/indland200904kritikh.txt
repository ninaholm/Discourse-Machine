Kritik af Haarders håndtering af nationale test
Bertel Haarder burde have fyret firmaet COWI, som står for udarbejdelsen af de nationale tests til folkeskolen, inden økonomien løb løbsk og tiden gik, mener såvel DF som oppositionen. Ministeren indrømmer, at COWI ikke var den rette til opgaven


 Socialdemokraterne og Dansk Folkeparti er med i forliget omkring udarbejdelsen af de nationale test i folkeskolen. Men de to partier er langt fra tilfredse med den måde, undervisningsminister Bertel Haarder (V) har kørt sagen på:
"Forløbet har været håndteret på en dårlig måde," siger Dansk Folkepartis uddannelsesordfører, Martin Henriksen. Han skyder også efter ingeniørfirmaet COWI, som står for udarbejdelsen af de nationale test. 
Som Information i mandags kunne fortælle, så er testene blevet to år forsinket og er løbet op i en samlet pris på 110 millioner kroner, hvilket er 50 millioner mere end først budgetteret. Og tilmed har ministeriet meldt ud, at man frygter yderligere udgifter, før testene er færdige. 
"Ministeriet skulle have fyret COWI tidligt i forløbet, da man kunne se, at der var noget, der haltede. Det sagde vi også til ministeren, men han valgte ikke følge vores råd. Tiden har vist, at det havde været fornuftigt at fyre dem dengang," siger Martin Henriksen. 
Også Socialdemokraternes Christine Antorini er stærkt utilfreds med Bertel Haarders håndtering af sagen:
"Ministeriet burde langt tidligere have sat en stopper for det," siger Antorini, som understreger, at det har været meget utilfredsstillende for de mange elever og lærere, der har brugt tid og kræfter på at prøve COWI's fejlfulde systemer af. 
Stolt minister
Også SF, som står uden for forliget kritiserer processen:
"Det har været håndteret på en ubeskriveligt klodset måde. Og det har betydet ekstra arbejde for de skoler, der skulle prøve de ubrugelige systemer," siger Pernille Vigsø Bagge, der lige som flere eksperter mener, at det fra begyndelsen var underligt at vælge COWI til opgaven: 
"COWI har ingen erfaring med at lave den slags opgaver overhovedet. Når de ikke leverer varen og bruger dobbelt så mange penge som først budgetteret, så kan det ikke være rimeligt, at man bare fortsætter kontrakten," siger Pernille Vigsø Bagge. Hun mener, at undervisningsministeren er for stolt til at indrømme fejlen:
"Der er mange, der har stillet spørgsmål omkring det, men vi har en minister, som for alt i verden ikke vil tabe ansigt og indrømme sin fejl. I stedet fortsætter han med at bruge skatteborgernes penge på et udueligt system. Så jeg kan godt forstå, at forligsparterne er sure," siger Vigsø Bagge.
Undervisningsminister Bertel Haarder mener ikke, at han på det tidspunkt havde et reelt alternativ til COWI:
"Det har ikke været muligt at få andre til at gøre det. Det er jo ikke ligefrem, fordi firmaer står i kø for at overtage opgaven," siger Bertel Haarder, som dog medgiver, at resultatet af processen ikke er optimalt:
"Hvis man havde vidst det dengang, som man ved nu, så kan det godt være, at COWI ikke skulle have haft opgaven, men det er for sent nu," siger ministeren. 
Han mener dog stadig, at de nationale test kan nå at blive en succes:
"Vi ved, at det kan lade sig gøre," siger Bertel Haarder.

@Fakta brød m indryk:
Læs også Bagside-lederen

