S: Nyt Ungdomshus skal åbnes for alle



 Dørene i det nye Ungdomshus på Dortheavej skal naturligvis være åbne for alle, også for journalister og politikere uanset tilhørsforhold. Det fastslår Socialdemokraterne på Københavns Rådhus, der truer med ellers at lukke huset igen. "Når jeg siger alle, så mener jeg alle. Det kan og skal ikke kunne gradbøjes," siger Anne Vang, der er ordfører for den socialdemokratiske gruppe på Københavns Rådhus. Mandag forsøgte to konservative lokalpolitikere at få adgang til Ungdomshusets ugentlige mandagsmøde, men blev afvist i døren. Og da Ungdomshuset åbnede officielt i går, blev journalisterne bedt om at gå. Og sådan skal det fortsat være, mener både de unge og deres repræsentant, advokat Knud Foldschack. ritzau

