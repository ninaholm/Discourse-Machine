Mattias Tesfaye er nu socialdemokrat
Mattias Tesfaye er endegyldigt fortid i SF. Han melder sig ind Socialdemokraterne
Mattias Tesfaye bliver nyt medlem af Socialdemokraterne. Foto: Scanpix


 SF's tidligere næstformand Mattias Tesfaye har meldt sig ind hos Socialdemokraterne, meddeler han på Twitter.
»Har trykket på knappen. Er nu medlem af Socialdemokraterne. Og kan se håndbold med god stemning i maven,« skriver han.
Tesfaye blev næstformand for SF sidste år på landsmødet, men har siden valget af Annette Vilhelmsen som formand i stedet for Villy Søvndal udtrykt skepsis om SF's nye kurs.
Tesfaye støttede Vilhelmsens modkandidat, sundhedsminister Astrid Krag og har siden sagt farvel til posten som næstformand.
»Siden jeg stoppede som næstformand i SF, har jeg brugt tiden på, at diskutere politik med gamle venner, familie og kolleger fra byggebranchen, og jeg er ikke i tvivl længere: Jeg er socialdemokrat, og har derfor meldt mig ud af SF og ind i Socialdemokratiet,« skriver han på Facebook.
»Jeg er stolt af at blive en del af jeres fællesskab, og melder mig ind med ydmyghed og dyb respekt for partiets historie, og den vanskelige situation vores bevægelse står midt i.«
»Mange danskere har berettiget høje forventninger til Socialdemokraternes arbejde for at sikre beskæftigelse, en sund økonomi og en styrkelse af velfærdsstaten. Hvis jeg kan bidrage på nogen måde, står jeg altid til rådighed,« siger han.
Ud over Tesfaye har også den vragede skatteminister og strateg Thor Möger Pedersen forladt SF-toppen. Han droppede for kort tid siden sit folketingskandidatur til fordel for en karriere som studievært på DR2.
Også Thor Möger Pedersens kæreste og tidligere folketingsmedlem for SF, Nanna Westerby, har trukket sin kandidatur til Københavns Borgerrepræsentation.
Ligeledes har medlem af landsledelsen, Kasper Bjering Jensen, som Tesfaye forladt partiet og meldt sig ind i Socialdemokraterne.

