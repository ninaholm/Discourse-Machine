’Danmarks klimaregnskab er værre end hidtil antaget’
Vi tørrer CO2-belastning af på kineserne og andre, som producerer en stadig større del af vores forbrugsvarer. Det forværrer Kinas og klodens CO2-regnskab, men pynter på Danmarks, viser Rockwoll Fonden


 Vindmøllerne har bidraget afgørende til, at de danske CO2-udledninger er reduceret mærkbart. Selv under den økonomiske højkonjunktur i tiåret frem til 2007 faldt udledningerne med en femtedel. Men vindkraften og andre grønne energitiltag er ikke hele forklaringen. Vigtigere er faktisk, at vi i samme periode har flyttet megen CO2-belastende produktion ud af landet.
Det fremgår af en ny analyse fra Rockwool Fonden, udarbejdet i samarbejde med lektor Clinton J. Levitt, professor Anders Sørensen m.fl. fra Copenhagen Business School, CBS.
Her har man ikke blot set på, hvor meget CO2 Danmark udleder ved den samlede indenlandske produktion af varer, transport, opvarmning etc. Man har også beregnet udledningen ved danskernes årlige forbrug af varer, som i stigende grad fremstilles uden for landets grænser.
»Kigger man alene på produktion, er udledningen af CO2 faldet med imponerende 20 procent gennem det økonomiske opsving fra 1996-2007. Tager man derimod højde for forbrug, er faldet kun på fem procent,« skriver Rockwool Fonden i sin analyse.
»Forklaringen er, at Danmark i stadig stigende grad importerer varer, som har kostet meget CO2-udledning at producere. Tilbage i 1996 var der balance i CO2-regnskabet for im- og eksport, så udenrigshandelen påvirkede ikke det samlede billede. Helt anderledes ser det ud i 2007, hvor vi importerede varer, som har høj CO2-belastning.«
»Den øgede samhandel med Kina er hovedforklaringen på, at vi i stadig stigende grad importerer os til et større CO2-aftryk,« præciserer analysen.
På Kinas konto
Alene i perioden fra 2001, hvor Kina blev medlem af Verdenshandelsorganisationen WTO og øgede sin samhandel, og frem til 2008 blev Kinas andel af den danske import tredoblet.
»De varer, vi i stadig stigende grad importerer fra Kina, er altså blevet produceret på en måde, som er forbundet med en meget stor CO2-forurening,« hedder det.
Med andre ord: Danmark har forbedret sit klimaregnskab ved at importere varer fra Kina i stedet for selv at producere dem. Det har til gengæld forværret Kinas CO2-regnskab og er således med til at forklare, at Kina i dag er verdens største CO2-udleder. Samtidig har udflytningen af produktion betydet en samlet forværring af de globale udledninger, fordi Kina fortsat producerer mindre CO2- effektivt end Danmark på grund af sit høje kulforbrug og mindre energieffektive industri. Dertil kommer den ekstra transport af varer, som før produceredes herhjemme.
Hvis man i beregningerne flytter CO2-udledningen knyttet til danskernes forbrug af udenlandsk producerede varer ’hjem’ til et dansk CO2-regnskab, så betyder det ifølge Rockwoll Fonden, at udledningen pr. dansker i 2007 vokser fra 12 ton pr. år til 13,4 ton. Det betyder også, at danskerens CO2-udledning bliver næsten fire gange så stor som gennemsnitskineserens.
Analysen kan på grund af international datamangel kun føres frem til 2009. Fra 2007-09 er CO2-bidraget fra importbaseret forbrug ifølge Rockwool Fonden faldet, simpelthen fordi verdenshandelen har tabt fart under den økonomiske krise.

