Frikadellefars-strategien
Når forældre skal have børn til at spise grøntsager, er der to grundlæggende strategier. Enten lærer de at spise dem sådan, som de er, eller også sniger man grøntsager ind i frikadellefarsen. Det er lidt det samme med grøn omstilling


 Jeg er selv mor til to børn, og jeg ved godt, hvilken strategi der afføder mindst modstand, men alligevel opnår sit mål, nemlig frikadellefarsstrategien. Grøn omstilling kan resultere i megen næserynken, og selv en idé som økologi kan for nogle stadig være svær at sluge.
Langt de fleste forbrugere er glade for butikkernes mange gode tilbud i forbindelse med fejringen af det røde Ø’s 25-årsjubilæum, men ikke alle. Det er selvfølgelig ikke nyt, at promovering af økologi kan medføre negative kommentarer fra aktører, der har modsatrettede økonomiske interesser. Men det er overraskende, at en del forbrugere er så provokerede af lavere pris på økologiske æbler, at de føler det magtpåliggende at skrive lange, harmdirrende breve og indlæg, hvor økologi beskrives som en vildledende religion, en slags naturfilosofi uden videnskabeligt belæg og ligefrem en samfundsskadelig aktivitet. Det er forbløffende, at en forretningsmæssig prioritering af økologi kan forarge på den måde. Af en eller grund opleves promovering af økologi som et moralsk overgreb, grundlovsstridigt – ja, hos nogle forbrugere nærmest som landsforræderi.
Følelsesmæssig forbindelse
På metaplan synliggør det, hvad der er vigtigt i forhold til at skabe momentum i den grønne omstilling. Det er en advarsel om, at der er mere i vente af samme dur, når andre omstillingsprojekter søges implementeret. For når selv en relativt accepteret idé, som økologien trods alt er, stadig kan få så mange følelser i kog, hvilken reaktion kan man da forvente, når andre ideer bringes på banen? Derfor understreger det også, hvor vigtigt det er at skabe folkelig forankring i nye grønne omstillingsprojekter. Hidtil har omstillingsforkæmpere, bevæbnet med rationelle argumenter om klodens konkursramte tilstand, forsøgt at overbevise om behovet for forandring. Men problemet er, at mennesker sjældent bevæges af grafer på et excelark. Der skal noget andet til for at få det hele til at glide lidt nemmere ned. Rosenkålen skal ned i frikadellefarsen.
Selv om det næsten er kættersk tale, så kunne inspirationen søges i marketingdisciplinen. På side 1 i marketinggrundbogen står der, at skal du sælge en vare eller en service, skal du skabe en oplevelse af et behov baseret på en personlig, følelsesmæssig forbundethed mellem forbrugeren og produktet. Og således kan man få en hel planet til at Just do it og drikke Coca Cola samtidig. Videokonferenceudstyr kan f.eks. spare mange ton CO2, fordi man ikke længere skal flyve ud i verden for at holde møder. Men det er ikke et godt salgsargument, fordi de færreste føler sig følelsesmæssigt forbundet til CO2-reduktion.
Derimod ville et salgspitch som fokuserede på, at man kunne være hjemme til sin søns fødselsdag, være langt stærkere, fordi det skaber en følelsesmæssig forbindelse og behov mellem kunden og produktet. Værdier som fællesskab og samhørighed er i centrum. Selv om det er et simpelt eksempel, skal vi overveje, hvordan den grønne omstilling kan opfylde grundlæggende menneskelige og følelsesmæssige behov. Havde økologien i sit udgangspunkt lagt mere vægt på den menneskelige fortælling bag produktet og den følelsesmæssige værdi for køberen frem for miljømæssige argumenter, havde den måske været nemmere at fordøje her 25 år efter. Skal den grønne omstilling lykkes, bør relationer mellem mennesker og grundlæggende menneskelige behov som nærhed, fællesskab og samhørighed spille en hovedrolle i fortællingerne fremover. Det er frikadellefars-strategien.
Signe D. Frese er programchef for miljø og klima i Coop

