Krigsveteran nægtet permanent opholdstilladelse
Den 22-årige herboende afghaner Barialai Hassanzai har været i krig for Danmark, og i morgen skal han igen til Helmand-provinsen. Men Udlændingeservice har netop givet ham afslag på permanent opholdstilladelse,  fordi han ikke lever op til kravene om aktivt medborgerskab
22-årige Barialai Hassanzai gik i dansk uniform 24 timer i døgnet i syv måneder, da han var udsendt til Helmand i 2009. Men den indsats var ikke 'aktiv medborgerskab', mener Udlændingeservice


 I morgen skal 22-årige Barialai Hassanzai til Afghanistan i krig for Danmark. Det er anden gang, den herboende afghaner skal af sted til Helmand-provinsen og sætte livet på spil som civil tolk for de danske styrker. Men for halvanden uge siden fik han afslag på permanent opholdstilladelse i Danmark, fordi han ikke lever op til kravene om »aktivt medborgerskab«.
Det giver ingen mening, siger Barialai Hassanzai, eller Hassan som de danske soldater kalder ham.
»Når jeg sætter mit liv på spil sammen med jer for at være en del af de danske soldater og alligevel bliver sparket væk af den danske stat, så har man ikke rigtigt lyst til at gøre det igen,« siger Barialai.
Han kom til Danmark som 13-årig i 2002, hvor han blev familiesammenført med sin mor. Han er født og opvokset i Kabul, og i 1999 flygtede hans mor til Danmark med tre af hans mindre søskende, mens han selv blev hos sine bedsteforældre.
Hans mor og de mindre søskende har alle fået permanent opholdstilladelse, mens Barialai selv kom under de nye udlændingeregler, der trådte i kraft 1. juni 2010. Med den nye lov erstattede et pointsystem de gamle regler for at opnå permanent opholdstilladelse, og det er her, Barialai Hassanzai er kommet i klemme.
Han har ren straffeattest og ingen gæld til det offentlige, men han mangler 15 point ud af 100 mulige.
»Vi har herved lagt vægt på, at du ikke har udvist aktivt medborgerskab her i landet gennem mindst 1 års deltagelse i bestyrelser, organisationer m.v.,« lyder begrundelsen fra Udlændingeservice i afslaget på permanent opholdstilladelse.
Forbudt rejse
Barialai kunne opnå de 15 point, hvis han bliver fodboldtræner for børn, tager på højskole, giver lektiehjælp, eller på anden måde arbejder frivilligt i et år.
Det eneste alternativ er at bestå en prøve i medborgerskab, som endnu er under udarbejdelse. Udlændingeservice forventer at afholde den første prøve i juni i år, mens Barialai endnu er i Helmand-provinsen.
I forvejen har Barialai en HF-eksamen, ligesom han har gået i 9. og 10. klasse på efterskole i Danmark, og derfor kan han ikke forstå, at han skal bevise, at han kender til dansk medborgerskab.
»Det handler vel om, at man kender de danske kerneværdier. Det lærer man typisk, når man tager en gymnasial uddannelse. Man bliver jo nødt til at kende til samfundet, når man går til HF-eksamen,« siger Barialai.
Derudover har Barialai siddet et år i bestyrelsen i HK Ungdom i Vendsyssel, men det fremgår ikke af afslaget.
Da ringede han til Udlændingeservice for at gøre opmærksom på, at der måtte være sket en fejl, fortalte en sagsbehandler ham, at han stod til helt at miste sin opholdstilladelse, fordi han havde rejst til sit hjemland, fortæller Barialai.
Han havde nemlig været udsendt syv måneder i Helmand-provinsen med forsvaret i 2009.
»Så spørger han, om forsvaret kan argumentere for, at det var nødvendigt. Jeg kunne ikke tage det seriøst,« siger Barialai.
Ved hjælp af forsvaret fik Barialai dokumenteret, at der var brug for ham i Afghanistan, og nu har han fået forlænget sin midlertidige opholdstilladelse, som han kan forvente at modtage om 30 til 50 dage.
Han har klaget over afgørelsen til Integrationsministeriet, men indtil videre må han rejse på midlertidige rejsepapirer, når han i morgen tager med forsvaret tilbage til Helmand-provinsen. Det er noget værre rod, siger Barialai, men alligevel vil han gerne af sted igen.
»Forsvaret siger, at de har brug for mig. Og så kan jeg komme et sted hen at arbejde, hvor jeg kan forstå folk og forstå deres behov. Du kan se, at folk er i nød, og du er i stand til at hjælpe dem,« siger Barialai.
 

