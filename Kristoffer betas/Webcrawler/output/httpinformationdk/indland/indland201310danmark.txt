Danmarks klimadarling dumper
Der er ikke blevet sparet på de lovprisende ord fra hverken den tidligere eller nuværende danske regering, når det gjaldt Sydkorea som eksempel på grøn vækst. Men nu peger en ny analyse på, at landet halter langt efter egne målsætninger
Sydkoreas præsident Park Geun-hye (i rødt) møder Indonesiens førstedame Ani Yudhoyono (i blåt), da de to lande tidligere denne måned underskrev en handelsaftale. Sydkorea har gjort det grønne til deres handelsvare, men ny analyse peger på, at det halter med klimaambitionerne.


 
	De danske politikere har de seneste år haft svært ved at få armene ned over Sydkorea. Flere danske ministre har gang på gang fremhævet, at landet er et pragteksempel på grøn vækst. Da den daværende handels- og investeringsminister Pia Olsen Dyhr (SF) i maj 2012 besøgte landet med »en rekordstor delegation af danske virksomheder,« sagde hun således til Dagbladet Børsen, at »Sydkorea er kommet med i den grønne superliga.«

	Og da Danmark og Sydkorea i oktober sidste år underskrev en strategisk samarbejdsaftale forklarede Pia Olsen Dyhr netop aftalen med, at Sydkorea er et af de lande, der sammen med Danmark har fokus stift rettet mod den grønne økonomi. Den daværende koreanske præsident, Lee Myung-Bak, lagde heller ikke fingrene imellem, da han indgik en såkaldt ’grøn vækst-alliance’ med Danmark.

	»Det er en alliance, som vil gavne hele menneskeheden. Det handler om at skabe en lysere, grønnere fremtid sammen,« sagde Lee Myung-Bak ifølge Ritzau.

	Langt fra målene

	Men selv om Sydkoreas grøn vækststrategi har næsten fem år på bagen, har de bevingede ord indtil videre ikke udmøntet sig i konkrete resultater.

	I en ny analyse fra Thomson Reuters Point Carbon, et af verdens førende analyseinstitutter inden for energi og klima, konkluderes det, at de sydkoreanske CO2-udledninger i 2020 vil være langt højere end de prognoser, som landets regeringer tidligere har præsenteret. Faktisk vil Sydkoreas CO2-udledning i 2020 være hele 25 procent højere end regeringens oprindelige estimat, påpeger analysen.

	Det betyder, at Sydkorea langtfra vil nå de reduktionsmål, som de ellers havde lovet, med mindre de nu iværksætter meget radikale skridt. Skridt, som Thomson Reuters Point Carbon anser for politisk umulige.

	Ifølge analysen skyldes de manglende resultater, at den grønne teknologi slet ikke kan følge med den hastigt stigende efterspørgsel på energi. Derfor vil sydkoreanerne i løbet af de kommende år igangsætte, hvad Thomson Reuters Point Carbon institute kalder en »aggressiv udbygning af kulkraft som svar på landets konstant høje efterspørgsel på elektricitet«.

	Ekspert undrer sig

	Ifølge ph.d.-stipendiat ved Dansk Institut for Internationale Studier, DIIS, og Roskilde Universitet Anders Riel Müller, som følger udviklingen i Sydkorea tæt, er der derfor god grund til at undre sig over, hvad det er, de danske politikere er så imponerede over.

	»Når man hører danske politikeres lovprisninger af Sydkorea, virker det jo ikke, som om de ved, hvad der reelt er foregået. Det er, som om man har set de grønne planer og syntes, at det så godt ud på papiret. Men man kan ikke sige, de er i superligaen, når det bliver ved snakken,« siger Anders Riel Müller.

	Når det trods store investeringer hidtil ikke er lykkedes den sydkoreanske regering at levere reelle resultater, skyldes det ifølge Anders Riel Müller blandt andet, at der internt i landet har været stor modstand mod den grønne del af grøn vækst-planen.

	»Sydkorea er stadig en økonomi, der har meget tung industri i form af for eksempel stålindustri. Og de store konglomerater har ikke været glade for klimadagsordenen. Så man kan sige, at landet strukturelt står med en stor udfordring i forhold til en omstilling mod mere bæredygtighed,« siger Anders Riel Müller.

	Et uland?

	Sydkoreas klimamål om at begrænse stigningen i CO2-udslip med 30 procent frem mod 2020 er en helt frivillig forpligtelse. Det får altså ikke umiddelbart nogen konsekvenser for landet, hvis det ikke når sine mål.

	Det skyldes, at landet i Kyoto-protokollen er defineret som et udviklingsland og derfor ikke har pligt til at reducere sine udslip. Det selv om landets rigdom når nærmest europæiske standarder.

	Sydkorea havde i 2011 en købekraft pr. indbygger på 32.000 dollar. Til sammenligning ligger købekraften i Danmark på 37.000 dollar pr. indbygger. Og med de nuværende vækstrater vil Sydkorea indhente Danmark allerede i 2017.

	»Sydkorea har diplomatisk været utroligt dygtige til at manøvrere i det internationale samfund. I nogle sammenhænge fremstiller de sig som et højtudviklet land, i andre som et u-land, alt efter forgodtbefindende,« siger Anders Riel Müller.

	Set i det lys kan man også sætte spørgsmålstegn ved, hvor reelle Sydkoreas grønne intentioner egentlig er, mener klima- og miljøchef i WWF Verdensnaturfonden John Nordbo.

	»Vi har tænkt, at de står først i køen til at få reelle forpligtelser, eftersom de er så rige. Og man kan jo godt have dem mistænkt for, at de grønne signaler, de har sendt de seneste år, mest har været et forsøg på at undgå, at der ville rejse sig krav om, at de skulle have samme forpligtelser som andre rige lande,« siger John Nordbo.

	Information ville gerne have spurgt Pia Olsen Dyhr, om hun fortsat mener, at Sydkorea tilhører »den grønne superliga«, men det har ikke været muligt at få et interview.

	Det har heller ikke været muligt at få en kommentar fra den sydkoreanske regering.

