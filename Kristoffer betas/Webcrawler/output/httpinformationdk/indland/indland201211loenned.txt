Lønnedgang vil især ramme de lavtlønnede
Det vil kun være udvalgte brancher og faggrupper, der kan blive presset til lønnedgang i de kommende år, vurderer eksperter. Det kan føre til øget ulighed på arbejdsmarkedet
Hele vejen rundt er danske virksomheder pressede på indtjeningen. Men særligt de brancher, hvor der er mange lavtlønnede og ufaglærte – det gælder industrien og turismeerhvervet, hvor mange får valget om at blive fyret eller gå ned i løn. Her en ansat på en marmeladefabrik.


 Ufaglærte og lavtlønnede er i risikozonen for at blive tvunget til lønnedgang i de kommende år, hvis de vil bevare deres arbejdsplads.
Det vurderer Mads Lundby Hansen, cheføkonom ved den liberale tænketank Cepos og arbejdsmarkedsforsker ved Aalborg Universitet, Flemming Ibsen.
»Der er tabt rigtig mange job under krisen, herunder blandt faglærte og ufaglærte. Det betyder, at der kommer et større udbud af arbejdskraft til job, der ikke kræver så meget uddannelse. Det giver et nedadgående pres på lønningerne i den nedre del af lønpyramiden,« siger Mads Lundby Hansen.
»Hele vejen rundt er danske virksomheder pressede på indtjeningen. Men særligt de brancher, hvor der er mange lavtlønnede og ufaglærte – det gælder industrien og turismeerhvervet – vil i de kommende år kæmpe med høje lønninger i Danmark og svag efterspørgsel på dyre produkter,« siger Flemming Ibsen.
Samtidig vurderer Mads Lundby Hansen, at gabet mellem højt- og lavtlønnede vil vokse i de kommende år:
»Jeg tror, vi vil komme til at opleve i de kommende år, at lønstigningerne blandt de højtuddannede vil være større og pæne, mens lønstigningerne blandt lavtuddannede og ufaglærte vil være lavere. Den tilpasning skal vi igennem, så vi kan bevare job, der ellers ikke ville være her,« siger Mads Lundby Hansen.
Dermed vil vilkårene på arbejdsmarkedet være med til at øge uligheden i Danmark. Det begejstrer naturligvis ikke formand for hovedorganisationen FTF, Bente Sorgenfrey:
»Lønnedgang er bestemt ikke noget, vi ønsker, men i fagbevægelsen er vi nødt til at gøre os overvejelserne om, hvordan vi vil håndtere det, når vi bliver stillet over for et sådan krav fra arbejdsgiverne,« siger Bente Sorgenfrey, som netop har været med til at forhandle en lønnedgang på plads for kabinepersonalet i forbindelse med redningsplanen for SAS.
Globalisering slår igennem
Ifølge både Mads Lundby Hansen og Bente Sorgenfrey er en af de væsentligste årsager til, at der nu tales om lønnedgang i Danmark, at nedgangen i den globale økonomi for alvor begynder at vise sig.
»Nu ser vi en af effekterne af globaliseringen – nemlig tilfælde med nogle hurtige tilpasninger af lønniveauer. I gamle dage, hvor der ikke var så meget konkurrence, havde man længere tid til at tilpasse lønningerne over en årrække. Nu må man konstatere, at nogle virksomheder vælger rimelig abrubt at tilpasse lønomkostningerne i Danmark. Det sker for at undgå at flytte produktionen til et andet land, hvor det er mere attraktivt at producere, eller for at undgå, at virksomheden lukker,« siger Mads Lundby Hansen, og Bente Sorgenfrey supplerer:
»Det er helt tydeligt, at vi nu kan se konsekvenserne af den globale konkurrence. Et selskab som SAS sammenligner sig jo med mange forskellige selskaber, der flyver på de samme ruter, og der bliver det meget synligt, hvad forskellige udgiftsniveauer betyder,« siger Bente Sorgenfrey.
Mads Lundby Hansen forventer dog ikke, at det kun vil være de brancher med mange lavtlønnede og ufaglærte, som vil opleve et pres for at få reduceret lønniveauet fremover.
»Det vil brede sig. It-ydelser laves også effektivt i Indien og Østeuropa, så outsourcing er noget, der vil presse lønningerne i andre brancher. Bl.a. har Danske Bank lige valgt at outsource administrative arbejdspladser til Litauen. Det vidner om, at også administrative medarbejdere kan komme ud for et pres fra lavere lønninger,« siger han.
Kunstigt åndedræt
Ifølge Bente Sorgenfrey bør medarbejderne og fagforeningerne fra gang til gang i fællesskab vurdere, om en lønnedgang skal være en af løsningerne for at imødekomme virksomhedens udfordringer.
»Det vil altid være en svær vurdering, fordi det risikerer blot at give virksomheden et kunstigt åndedræt. Men mener alle parter, at det er den rigtige løsning, kan det give mening,« siger Bente Sorgenfrey.
Mads Lundby Hansen mener derimod, at lønnedgang med sikkerhed vil være en gevinst for både medarbejdere og virksomheder.
»Vælger medarbejdere at gå ned i løn, er det typisk, fordi de er blevet overbevist om, at virksomheden ellers ville lukke eller flytte til udlandet. Derfor virker det. Ved en lønnedgang vil det typisk være åbenbart for enhver, at det ikke vil være holdbart med det høje lønniveau,« siger han.

