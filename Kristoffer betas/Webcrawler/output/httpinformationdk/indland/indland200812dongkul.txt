DONG vil af med kul
Selvom DONG vil være grøn, er det kun bundlinjen, der tæller, mener Greenpeace. Dong åbner for dialog om kulforbrænding


"Vi skal gøre Danmark helt fri af fossile brændsler som olie, kul og gas. Vi skal skabe et fossilfrit Danmark," sagde statsminister Anders Fogh Rasmussen på Venstres landsmøde.I dag er Danmarks kulforbrug større, end ved regeringens tiltræden. Og statens eget energiselskab, DONG Energy, bruger fortsat kul til halvdelen af sin elproduktion. DONG vil dertil bygge nye kulkraftværker i Tyskland og Skotland.Det kan gøres bedre, siger Greenpeace, der i denne uge med miljøskibet Rainbow Warrior har aktioneret mod leverancen af en stor kullast ved DONG's Enstedværk nær Aabenraa. I alt 31 aktivister anholdtes under aktionen, men alle blev løsladt igen i går."Det er dybt skuffende, at DONG og ikke mindst den danske regering endnu ikke har været i stand til at følge deres grønne ord op med handling og givet befolkningen og klimaet det, der skal til: En afviklingsplan for møgbeskidte brændsler som kul, olie og gas via energieffektivisering og investeringer i vedvarende energikilder," siger Tarjei Haaland, klima- og energimedarbejder i Greenpeace.Nu tager DONG handsken op og inviterer miljøorganisationen til dialog."Organisationen opfordrer DONG Energy til at præsentere en plan, som kan realisere afviklingen af kul i vores energiproduktion. Det vil vi gerne, og vi vil også meget gerne invitere Greenpeace til et offentligt møde, hvor vi konstruktivt kan diskutere vores fælles mål om at reducere CO2-udledningen og på sigt eliminere den," hedder det i en pressemeddelelse.Stor reduktionAdministrerende direktør Anders Eldrup understreger, at DONG har reduceret sit CO2-udslip med 30 pct. pr. produceret kilowatt-time siden 1990."DONG Energy har ikke noget specielt ønske om at bruge kul eller andre fossile brændsler. Men man kan ikke omstille energiforsyningen fra år til år, og vi synes, at vi som Danmarks største energiselskab har et ansvar for at sikre, at der er strøm i kontakten," siger Eldrup.Greenpeace tager imod invitationen til offentlig dialog."Det har vi gjort mange gange, og det gør vi gerne igen. I dag dokumenterer tre uafhængige energiscenarier, at Danmark kan afvikle brugen af kul på 20 år. Nu vil vi gerne se en plan, der viser, at DONG er med på det. DONG siger selv, at man er grøn og vil hjælpe klimaet, men når det kommer til stykket, går man efter bundlinjen. Hvis bundlinjen tilsiger kul, vælger DONG kul.""Vores opfordring er, at vi tager hinanden i hånden og går til politikerne med et krav om ændrede rammebetingelser på energimarkedet, så kullenes reelle pris kommer til udtryk. Gør den det, vil DONG vælge noget andet. Og gør den ikke det, vil denne urimelige markedsfejl fortsætte med at føre udviklingen den gale vej," siger Haaland.
