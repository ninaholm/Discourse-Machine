Ensomhed har konsekvenser for alle
Langvarig ensomhed er lige så farligt som rygning, konkluderer en af verdens førende ensomhedsforskere John T. Cacioppo. Trods tiltagende problemer med ensomhed bliver tilstanden stadig ikke taget alvorligt, fordi den sociale smerte er langt mere tabubelagt end den fysiske
John T. Cacioppo er en af verdens førende ensomhedsforskere. Fredag holdt han foredrag i Den Sorte Diamant i København


 Ensomhed er et menneskeligt livsvilkår, men ensomhed kan også være direkte dødeligt, viser professor John T. Cacioppos mangeårige studier. Frekvensen af hjertekar-sygdomme, Alzheimers, depression med mere stiger betydeligt blandt personer, der føler sig ensomme over en længere periode. For ensomhed handler ikke om antallet af venner, eller hvor meget tid vi er alene, forklarer professoren i psykologi og neurovidenskab fra Chicago Universitet, der netop har besøgt København.
»At opfatte sig som isoleret er værre end objektiv isolation,« forklarer han på baggrund af sin forskning blandt amerikanske unge: »De, der har følelsen af at være ensomme, er ikke nødvendigvis mere alene end de andre.«
Ensomhed er ikke det samme, som at den enkelte er mere genert, indesluttet eller deprimeret end andre. Men længere tids følelse af ensomhed giver den enkelte en adfærd, der får vennerne til at falde fra.
»Vi kan alle føle os ensomme, og på kort sigt gør det os mere humane, fordi følelsen fortæller os, at vi skal bruge mindre tid på arbejde og mere tid på familie og venner, men på længere sigt gør det os mindre humane,« forklarer John T. Cacioppo og siger videre, at ensomhed helt biologisk set gør mennesker mere fjendtlige og negative.
»Vi er langt mere bekymrede om at beskytte vores selvbillede. Det gør det sværere at komme ud af ensomhedsfølelsen, for jo mere ensom, du er, jo mere lægger du mærke til negativ social opførsel, og du har sværere ved at udvise sympati.«
Samtidig har vi en tendens til nægte, at vi er ensomme, fordi det er så stigmatiseret en tilstand. Men ved ignorere problemet på sigt risikerer den enkelte at gøre det endnu sværere at bryde ud af ensomheden, forklarer Cacioppo.
Social smerte
John T. Cacioppos forskning i ensomhed startede i 1994. Ensomhed var indtil da blevet studeret som en del af depression og i forbindelse med karaktertræk som generthed og indelukkethed. De biologiske og evolutionære effekter var der ingen, der havde forsket i.
»Ensomhed blev set som en individuel forskel, men vores studier viste, at folk, der blev sat i tilstand af ensomhed, forandrede personlighed, og det overraskede os« siger John T. Cacioppo.
Han sammenligner ensomhed med fysisk smerte, fordi den har samme funktion. Fysisk smerte hindrer os i at skade vores fysiske krop. Mens smerten ved ensomhed hindrer os i at skade vores sociale krop.
»Det, der er sket i vores kultur, er imidlertid, at vi har fået at vide, at ensomhed er noget, som kun de sære og svage føler, så derfor ignorerer vi signalerne om social smerte, fordi det er skamfuldt, og det fører til kronisk ensomhed, som har meget negative konsekvenser for individet, fællesskabet og samfundet,« siger John T. Cacioppo.
Ensomhed er arveligt
Ensomhed går delvist i arv, men påvirkes også i høj grad af miljømæssige forhold. Det, der er arveligt, er ikke en tendens til at isolere os, men hvor stor smerte vi føler ved social isolation. Ensomhed er nemlig et signal, der motiverer os til at holde sammen med andre mennesker. Og den evne er vigtig for mennesket som art, forklarer Cacioppo.
»Vi har behov for folk, der føler så stor smerte ved ikke at være en del af fællesskabet, at de er villige til tage sig af problemerne også på bekostning af dem selv, men til glæde for andre. Ligesom vi har behov for andre, der ikke føler stor smerte ved social adskillelse, som kan drage om på den anden side af bjerget og udforske verden. Men hvis de ikke også følte ensomhed, ville de ikke komme tilbage, så begge typer er med til at forbedre arten.«
At ensomheden har store konsekvenser for dødeligheden, er stadig ikke udbredt viden, for selv i videnskabelige kredse har folk svært ved at tro det, forklarer John Cacioppo.
»Ensomhed er lige så dødeligt som rygning. Derfor bliver vi nødt til at tage det alvorligt,« siger han.
En af årsagerne er, at vi ikke anerkender ensomhed som et problem, er, at videnskaben i århundreder har studeret mennesket som et enkelt, isoleret individ, og det har forledt os til at tro, at vi uafhængige individer, der klarer os fint for os selv. Men mennesket er et socialt dyr.
»Det er, som om vi ikke helt forstår, hvor nødvendig vores sociale verden er. Og vi er dårlige til at håndtere vores sociale behov. Når vi vil føle os mere lykkelige, så gør vi en masse ting for os selv, men det gør os bare mere ensomme og ulykkelige. Når vi føler os ensomme, så fokuserer vi meget på os selv eller opsøger en masse mennesker, men det hjælper ikke,« siger Cacioppo.
I vores fokuseren på individets uafhængighed, overser vi et vigtigt socialt element: at være der for andre. Cacioppo kalder det højkvalitetsrelationer, hvor man både kan hjælpe og få hjælp. Derfor er en af vejene ud af ensomhed også at lave socialt arbejde, forklarer han.
»Hvis vi forstår, hvorfor ensomhed opstår, så kan vi bedre håndtere tegn på ensomhed. Ligesom vi gør, når vi føler fysisk smerte, tørst og sult. Vi bliver kun i de tilstande i kort tid, fordi vi ved, at de er advarselssignaler, og vi ved, hvordan vi kommer ud af dem,« siger Cacioppo, der også håber på, at større viden om ensomhed kan føre til, at vi tager tegnene mere alvorligt og behandler vores familie, venner, bekendte og kolleger anderledes.
»Ensomhed påvirker os alle sammen. Det sker ofte på grund af tilfældigheder, at en person får det svært og bliver mere isoleret, men vores studier viser, at personerne i omgangskredsen også bliver mere ensomme og derfor har endnu sværere ved indgå i positiv social interaktion,« slutter Cacioppo.
Øget dansk interesse
Ifølge en af de få danske ensomhedsforskere Mathias Lasgaard, der er adjunkt på Institut for Psykologi på Syddansk Universitet, har den danske ensomhedsforskning traditionelt handlet om de ældre, men de seneste år er der kommet mere fokus også på unge. John T. Cacioppos dokumentation for, hvor store sundhedsmæssige konsekvenser ensomhed kan have, samt den generelle samfundsudvikling, hvor flere bor alene, har dog øget interessen for området betydeligt.
»Før vi kan diskutere, hvad man kan gøre for at forebygge ensomhed, er vi nødt til at forstå og kortlægge problemet, derfor har dele af forskningen karakter af grundforskning, som forhåbentlig kan føre til en overordnet diskussion om, hvad vi vil med vores samfund, og hvilke konsekvenser det har, at der er så stor fokus på individet, samtidig med at vi har behov for at være sociale og høre til,« siger Mathias Lasgaard.

