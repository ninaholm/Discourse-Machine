Red udviklingsøkonomierne med historisk redningsmission
Bliver udviklingslandene berøvet deres likviditet, vil adskillige ellers fremgangsrige økonomier blive krisens største ofre


 Hvis verden var retfærdig, ville de fleste af de nye udviklingsøkonomier fra sidelinjen kunne se relativt ubekymret på, hvorledes finanskrisen skyller ind over de mere avancerede økonomier. For en gangs skyld var det ikke deres, men Wall Streets excesser, som satte finansmarkederne i brand.
De fremvoksende markeders finanspolitiske stilling har da også længe været ganske stærk. De fleste af dem har lært af dyrtkøbte erfaringer fra deres kriseplagede historie. Vi kunne tilmed indrømme disse lande en vis grad af Schadenfreude i forhold til USA's genvordighed. 
Omtrent på samme måde som når børn føler en egen pervers glæde, hvis deres forældre løber ind i præcis de samme problemer, som de så indtrængende har advaret børnene imod. 
I stedet lider flere af udviklingsøkonomierne af finansielle kramper af dimensioner, der kan blive historiske. Faren er, at deres økonomier bliver trukket ind i langt dybere kriser end de, som vi må døje med i subprime-nedturens epicentrum.
Nogle af disse lande burde have vidst bedre og kunne ved rettidig omhu have beskyttet sig bedre. Det er svært at finde nogen god undskyldning for flere af landene i Central- og Østeuropa. Ungarn, Ukraine og de baltiske lande har levet livet farligt med store underskud på de løbende poster og virksomheder og økonomier, der har oparbejdet enorm gæld i fremmed valuta. Og fra Argentina, det internationale finanssystems evige enfant terrible, var det kun at forvente, at der ville komme et hovedkuls udspil, der kunne skræmme investorer - i dette tilfælde en nationalisering af dets private pensionsfonde. 
De gjorde alt det rigtige
Men finansmarkederne har ikke gjort videre forskel på disse lande og andre lande som Mexico, Brasilien, Sydkorea og Indonesien, som indtil for blot et par uger siden forekom at være rene forbilleder på finansiel sundhed. 
Hvad er hændt for Sydkorea og Brasilien? Begge økonomier har oplevet valutakriser i en nylig fortid - for Sydkorea i perioden 1997-1998, for Brasilien i 1999 - og begge tog efterfølgende forholdsregler for at øge deres finansielle modstandskraft. 
De reducerede inflationen, lod deres valutaer flyde, kørte med overskud på betalingsbalancen eller mindre underskud og vigtigst af alt: akkumulerede bjerge af valutareserver (som nu komfortabelt overstiger deres kortfristede udlandsgæld). Så sent som i april i år blev Brasiliens gode finansielle opførsel belønnet, da Standard & Poor's hævede dets kreditværdighed til niveauet investeringsmoden (Sydkorea har ligget på dette niveau i årevis.) 
Men lige nu må begge lande tage imod hårde slag på de finansielle markeder. I de sidste to måneder har deres valutaer mistet omkring en fjerdedel af deres værdi over for dollaren. Deres børsmarkeder er faldet med endnu mere (40 procent i Brasilien og en tredjedel i Sydkorea). 
Intet af dette kan forklares ud fra de fundamentale økonomiske forhold. Begge lande har for nylig oplevet en stærk vækst. Brasilien er råvareeksportør, mens Sydkorea ikke er. Sydkorea er yderst afhængig af eksport til avancerede lande, Brasilien i langt mindre grad. 
De og andre nye vækstnationer er ofre for en snusfornuftig flugt til det sikre, som er blevet forværret af en ufornuftig panik. De offentlige garantier, som de rige landes regeringer har udstrakt til deres finansielle sektorer, har desto tydeligere markeret den kritiske linje i afgrænsningen mellem 'sikre' og 'risikable' aktiver med de fremvoksende nye markeder i klart sidstnævnte kategori. De fundamentale økonomiske forhold er blevet efterladt i vejkanten. 
For at gøre tingene værre er udviklingsøkonomierne blevet berøvet det ene værktøj, som de udviklede lande har taget i brug for at dæmme op for deres egen finansielle panik: de indenlandske skatteressourcer eller den indenlandske likviditet. De nye markeder har brug for udenlandsk valuta, og derfor for ekstern støtte. 
Hvad der må gøres, står klart. Den Internationale Valutafond og G7-landenes centralbanker må agere som en sidste udvejs globale långivere og give rigelig likviditet - hurtigt og med få betingelser - for at støtte de nye markeders valutaer. Omfanget af den påkrævede långivning vil sandsynligvis løbe op i flere hundrede milliarder dollar og vil overstige alle hidtidige IMF-redningsaktioner. Men der er ikke knaphed på ressourcer. Og om fornødent kan IMF udstede særlige trækningsrettigheder (SDR) for at generere den fornødne globale likviditet. 
Kina må træde i karakter
Desuden må også Kina, der har næsten to billioner dollar i valutareserver, være del af redningsmissionen. Den kinesiske økonomis dynamik er stærkt afhængig af eksport og vil kunne lide alvorligt ved et sammenbrud for de nye markeder. Faktisk er Kina, med dets behov for fortsat høj vækst til at betale social fred, det land, som risikerer at blive hårdest ramt af en alvorlig global nedtur.
Men skinbarlige egoistiske grunde bør også kunne overtale de avancerede lande. Kollapser de nye markeders valutaer, vil det resultere i et handelspres, som vil gøre det endnu vanskeligere for dem at hindre deres arbejdsløshed i at stige betydeligt. Ved fraværet af en sidste stopklods for de nye markeders finanser kan dommedagsprofetiernes scenario om en protektionistisk ond cirkel i stil med 1930'ernes ikke længere udelukkes. 
USA's centralbank og Den Internationale Valutafond har begge taget skridt i en positiv retning. Centralbanken har skabt en såkaldt swap-facilitet for fire lande (Sydkorea, Brasilien, Mexico og Singapore) for 30 milliarder dollar hver. IMF har bebudet nye kortfristede lån for et begrænset antal lande, der har ført fornuftige politikker. Spørgsmålet er, om disse initiativer er nok, og hvordan det skal gå de lande, som ikke har fået tilbudt sådanne programmer. 
Så når G-20 landene mødes i Washington i morgen til det globale krisetopmøde, bør det være dette dagsordenspunkt, der dominerer diskussionen. Der vil være masser af tid til at drøfte et nyt Bretton Woods, og hvordan vi konstruerer en global tilsynsmekanisme. Men førsteprioriteten må lige nu være at frelse de nye markeder fra følgerne af Wall Streets finansielle tåbeligheder. 
Dani Rodrik er professor i politisk økonomi ved Harvard University. 
© Project Syndicate og InformationOversat af Niels Ivar Larsen

