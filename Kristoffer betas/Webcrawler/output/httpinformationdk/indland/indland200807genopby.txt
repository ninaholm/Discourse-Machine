Genopbygning af moskeer splitter politisk enighed om Afghanistan
Danmark skal ikke betale for at renovere moskeer i Afghanistan, mener Dansk Folkeparti. Hverken regeringen, de Radikale eller Socialdemokraterne vil dog fjerne støtten, som har været kendt længe
Genopbygning af moskeer er med til at skabe tillid mellem lokalbefolkningen og den danske Afghanistan-styrke - det mener både udviklingsministeren og Forsvaret. Men nu vil Dansk Folkepartiet vil have fjernet støtten. Her beder en afghansk flygtning i en intermistisk moske i en flygtningelejr i Kabul, Afghanistan, 3. juli i år.

Danske soldater skal fortsat hjælpe afghanerne med at genopbygge og renovere landets mange moskeer. Regeringen og forligspartierne bag Afghanistan-styrken står således sammen om at afvise et krav fra Dansk Folkeparti om at stoppe hjælpen. Det sker, selv om Dansk Folkepartis udenrigsordfører, Søren Espersen, truer med at smække pengekassen i, når det drejer sig om den civile indsats i Afghanistan."Nu vil jeg ikke bruge ord som definitiv eller ultimativ, men Dansk Folkeparti vil ikke være med til at bevilge penge til den opgave. Og pengene kan kun findes i forbindelse med forhandlingerne om næste års finanslov, og der sidder vi med," siger Søren Espersen.'I strid med aftalen'Udenrigsordføreren mener således, at moskestøtten er i strid med den nylige aftale om Danmarks strategi for Afghanistan frem til 2012. Regeringspartierne, Dansk Folkeparti, De Radikale samt Socialdemokraterne aftalte i midten af juni, at Danmark i perioden fordobler den civile indsats, der blandt andet går til at genopbygge skoler og hospitaler, fra 200 til 400 millioner kroner om året.Ifølge Søren Espersen nævnte udenrigsminister Per Stig Møller (K) imidlertid aldrig moskeerne under forhandlingerne om strategien. Espersen hørte derfor først om dem, da avisen MetroXpress berettede om støtten i slutningen af juni.På det tidspunkt havde Folketinget dog kendt til støtten i månedsvis. Allerede i midten af marts orienterede forsvarsminister Søren Gade (V) Folketingets forsvarsudvalg om, at det danske forsvar ydede økonomisk støtte til lokale moskeer i Afghanistan i forbindelse med de såkaldte CIMIC-projekter (civilt-militært samarbejde). Det skete som svar på et spørgsmål fra Dansk Folkepartis EU-ordfører, Morten Messerschmidt.Dansk Folkepartis forsvarsordfører, Ib Poulsen, ønsker i dag ikke at kommentere denne oplysning, men henviser til Søren Espersen.Til gengæld afviser Socialdemokraternes forsvarsordfører, John Dyrby Paulsen, Søren Espersens krav med henvisning til, at de danske soldater i Afghanistan, der renoverer moskeerne, og Forsvaret er glade for arbejdet. Socialdemokraternes forsvarsordfører vil have "svært" ved at acceptere det, hvis Dansk Folkeparti får overtalt Per Stig Møller til at pille moskeerne ud af den civile indsats i Afghanistan."Det vil jo reelt være at vise mistillid til vores folk ude i Afghanistan. Vi må netop have tillid til deres vurdering af, at det hjælper og viser, at vi hverken er der ude for at gøre dem ondt eller missionere. Danmark er i Afghanistan for at løse en opgave, og hvis det gør det lettere at løse den opgave, så må det være det rigtige - og så er det jo også kun en lille del af de samlede midler, siger John Dyrby Paulsen.Agurketid?De Radikales udenrigsordfører, Niels Helveg Petersen, mener, at nu er "den almindelige sommerkalkunjagt indledt"."Det er korrekt, at der ikke står noget i strategiaftalen om moskeer, men det er jo ikke noget nyt. Og det er heller ikke en politisk beslutning, men noget Forsvaret gør som en del af den almindelige genopbygning af Afghanistan, siger Niels Helveg Petersen.Dansk Folkepartis udenrigsordfører fastholder dog, at "staten skal hverken bruge penge på at bygge moskeer i Danmark eller Afghanistan"."Jeg afviser, at det har betydning for soldaternes sikkerhed. Og desuden så er det heller ikke det afgørende. Vi kan ikke forsvare, at danske skatteydere skal betale for moskeer - eller for den sags skyld kirker i Afghanistan. Det er ikke religionen, som er det afgørende," siger Søren Espersen.Udviklingsminister Ulla Tørnæs (V) har afvist Dansk Folkepartis krav med henvisning til at "moskébyggeriet skaber tillid" og dermed forbedrer soldaternes sikkerhed. Søren Espersen mødes fredag med Per Stig Møller for at diskutere spørgsmålet.Det har ikke været muligt at få en kommentar fra udenrigsministeren til Dansk Folkepartis krav.
