'Vi er med i alle forlig'
Drømmen er at få de afgørende mandater, som Lars Løkke Rasmussen er afhængig af, hvis han vil være statsminister efter et folketingsvalg, men Liberal Alliances formand, Anders Samuelsen, erkender, at det ikke bliver nogen nem opgave at forene hans eget ønske om minusvækst i den offentlige sektor og Dansk Folkepartis ønske om yderligere vækst
For Anders Samuelsen (LA) er det ikke størrelsen på partiet, der betyder mest. Det vigtigste er at få de afgørende mandater, så Lars Løkke Rasmussen kan blive statsminister.

Da Danmark sidst havde en borgerlig statsminister, havde Liberal Alliance fået fem mandater og 2,8 procent af stemmerne ved valget i 2007 (dengang hed partiet Ny Alliance). Men så smuttede et par folketingsmedlemmer, en enkelt blev ekskluderet, og en blev optaget i gruppen. Det virkede kaotisk og ustabilt, og det var svært for først Anders Fogh Rasmussen og siden Lars Løkke Rasmussen (V) at regne med partiet.Sådan er det ikke længere. Og sådan vil det ikke være, hvis statsministeren efter næste valg igen hedder Lars Løkke Rasmussen. Det forsikrer Liberal Alliances partiformand, Anders Samuelsen: »Efter et valg, tror jeg man vil se, at vi er med i alt. Vi er med i alle forlig. Der er ting, som vi vil være med i, som vi ikke synes er sjove at være med i, men det gør vi så, fordi vi ved, det er prisen for at være med i det, som er rigtig sjovt. Der, hvor vi bliver betalt. Man kan ikke nøjes med kun at sige ja til det, man synes er rigtig sjovt,« siger Anders Samuelsen.Han frygter ikke, at Liberal Alliance efter et valg kommer til at overtage den rolle, som Enhedslisten har lige nu: Pege på en regering, der dybest set aldrig bruger sit parlamentariske flertal.»Hvis de mandater, man lægger til de aftaler, hvor man får noget, skal være noget værd, må man også lægge dem til områder, hvor man ikke synes, det er så sjovt. Man skal ikke true med at vælte en regering. Men regeringen skal vide, at det er nødvendigt at tage folk, som er ens parlamentariske flertal, alvorligt. Det vidste Anders Fogh med Dansk Folkeparti. Der lå latent en trussel fra Dansk Folkeparti om, at man ikke skulle gå for langt, før partiet blev vredt og umedgørligt. Sådan er det også med os. Jeg har lært af, hvad man ikke skal gøre ved at kigge på Enhedslisten, og hvad man skal gøre ved at kigge på Marianne Jelved (R) og Pia Kjærsgaard (DF), så jeg er helt tryg ved den situation.«Mens partiet i 2007 fik 2,8 procent af stemmerne, ligger partiet i stort set samtlige meningsmålinger omkring fem procent. Det samme antal som partiet fik ved valget i 2011. Anders Samuelsen så naturligvis gerne, at langt flere danskere ville stemme på Liberal Alliance. Men for ham er det ikke størrelsen af partiet, der betyder mest. Det vigtigste bliver at få de afgørende mandater, så Lars Løkke Rasmussen er afhængig af partiet for at blive statsminister.»Jeg tror, at Lars Løkke inde i sit blå hjerte støtter mange af de dagsordener, som vi står for, og jeg tror, at han ønsker, at vi i Liberal Alliance får de afgørende mandater, så han ikke kun er afhængig af Dansk Folkeparti. Det ville hjælpe ham meget.«–Så I skal bruges som Lars Løkkes alibi for at være liberal og borgerlig?»Sådan har Nyrup og Lykketoft op gennem 90’erne brugt Marianne Jelved. Og det tror jeg, at både Venstre og Dansk Folkeparti har brug for, at vi bliver. Vi får ikke 51 procent af stemmerne. Men bare vi kan få de afgørende, så kan vi flytte nationen. Og det gør vi allerede. Den dagsorden, vi har sat, siden vi kom over spærregrænsen på de to procent, er den dagsorden, som de andre partier via finanskrisen har været nødt til at følge.Når Lars Løkke holdt sin nytårstale, hvor efterlønsreformen blev lanceret, var det, fordi han kunne se, at vi var ved at løbe med det hele. Vi var på vej op mod syv-otte procent af stemmerne, så han var nødt til rykke for at undgå at forbløde. Man skal jo ikke være ked af det, når man kan få andre til at rykke hen til én. Og det er altså inden, vi har de afgørende mandater. Derfor bliver det stort, når vi har de afgørende mandater,« siger Anders Samuelsen.44 pct. er stadig socialismeEnder valgresultatet med, at Anders Samuelsen og Liberal Alliance får de afgørende mandater, kan det også ende med, at Lars Løkke Rasmussen får en alvorlig udfordring med at forene sit parlamentariske flertals ønsker for den økonomiske politik: Dansk Folkeparti ønsker en vækst på 0,8 procent i den offentlige sektor, mens Liberal Alliance forventer minusvækst. Selv mener Anders Samuelsen, at det skal ske ved »en form for arbejdsdeling«, som han kalder det.»Dansk Folkeparti er især kendetegnet ved en stram udlændingepolitik, en stram retspolitik og et fokus på ældre. Omvendt har de vist, at de er villige til at lægge stemmer til skattelettelser, fjernelse af efterlønnen og halveringen af dagpengeperioden. Og det er de sluppet fint fra. De er jo nærmest vokset ved at vise den form for ansvarlighed. Vi skal betales med lavere skat, mere vækst, mere frihed og en mere effektiv offentlig sektor. Så det er egentlig bare at erkende, at det er sådan, det er,« siger han.Det kan jo lyde nemt, men det bliver det ikke, forudser Anders Samuelsen.»Der bliver en masse råben og skrigen, men jeg tror bare ikke, at det bliver så uciviliseret, som det har været på venstrefløjen. Vi har en grundlæggende fælles bevidsthed og forståelse i de borgerlige partier. Det har Enhedslisten jo ikke med de andre i deres blok. Hvis man gennemfører vores politik, vil skattetrykket være 44 procent. Det er 49 procent i dag. Det er jo stadig socialisme, hvis jeg skal være ærlig. Kristian Thulesen Dahl (formand for Dansk Folkeparti,red.) har engang været medlem af Fremskridtspartiet, som gik ind for nul-skat, så mon ikke vi kan slæbe ham ned i nærheden af de 44 procent. Det tror jeg godt, vi kan,« siger Anders Samuelsen.Ligeglad med grænsebommeMen det er ikke kun i den økonomiske politik, at der er store uenigheder i den borgerlige lejr. I denne regeringsperiode har Liberal Alliance valgt ikke at være en del af eksempelvis to store politiske aftaler, som rækker mange år ud i fremtiden. Det er energiforslaget og reformen af folkeskolen. Senest er de øvrige borgerlige partier dog blevet kritiske over for energiforliget, og de ønsker en genforhandling.»Jeg er sikker på, at de borgerlige partier godt ved, at energipolitik skal laves på en helt anden måde, og så må vi tage den derfra. Vi lægger ikke bare stemmer til et energiforlig. Nu kan vi jo så se, at de andre partier stort set er enige om, at den hellere må ændre kurs og køre den anden vej. Vi havde jo ret,« siger Anders Samuelsen.Han understreger også, at han intet problem har med at lægge stemmer til nogle af Dansk Folkepartis krav. Det gælder eksempelvis partiets ønske om at genindføre grænsebomme ved den dansk-tyske grænse.»Grænsebomme eller ej. Det går jeg ikke så meget op i, for det er ikke grænsebommene, der afgør udlændingepolitikken. Det er mere et symbol. Den type politik er jeg selvfølgelig ikke ligeglad med. Men jeg tror bare på, at man løser meget integrationsmæssigt og holdningsmæssigt, hvis folk ved, at de, der bor i det her land, de bidrager. Så har vi løst stort set det hele.«»Jeg mener, at vi har en strammere udlændingepolitik, end Dansk Folkeparti har – reelt set. De vil gerne have opstillet en grænsebom. Enhver kan opstille en grænsebom. Enhver kan hoppe over eller kravle under en grænsebom. Vi vil have regler, der betyder, at man kun kan være i Danmark, hvis man har et arbejde og har tegnet en sundhedsforsikring samt fem års ophold, før man kan få adgang til de offentlige kasser. Jeg tror, der er mange fra Dansk Folkeparti, som gerne vil bytte de reelt få resultater, som DF opnåede gennem 00’erne, med den politik, som vi står for.«
