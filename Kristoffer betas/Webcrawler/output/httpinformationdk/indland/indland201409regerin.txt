Regeringen varsler ny strategi mod Syrien-krigere
Mangel på beviser gør det enormt svært at dømme Syrien-krigere, og truslen om et mistet statsborgerskab er ikke vejen frem, mener S og SF. Et kommende regeringsudspil lægger bl.a. op til en intensiveret efterretningsindsats
 Norge udreder i øjeblikket et lovforslag, der skal gøre det muligt at tage statsborgerskabet fra borgere, der frivilligt har gjort militær tjeneste uden for landet, eller som »optræder stærkt til skade for statens vitale interesser«


 Med den stigende trussel fra Islamisk Stat (IS) står kampen om at forhindre unge mænd i at rejse til fronten i Syrien til at komme højt på dagsordenen forud for Folketingets åbning den første tirsdag i oktober. Men Christiansborg er splittet omkring, hvordan man på kort sigt skal forhindre de hellige krigere med rødbedefarvet pas i at rejse ud.
I dagens udgave af Information lægger Venstre, Dansk Folkeparti og Konservative pres på regeringen og opfordrer den til at undersøge mulighederne for at ændre loven, så det bliver nemmere at tage statsborgerskabet fra danske jihadister, der er rejst til Syrien. Justitsminister Karen Hækkerup (S) siger i et skriftligt svar, at regeringen er »i fuld gang med at se på, hvilke initiativer der er behov for«, og at man også vil drage inspiration fra Storbritannien, hvor det er lettere at tage folks statsborgerskab.
LÆS: VKO vil inddrage Syrien-krigeres statsborgerskab
Enhedslisten og SF mener dog ikke umiddelbart, at truslen om et mistet statsborgerskab vil være en effektiv stopklods.
»Hvis folk er villige til at dø i hellig krig, mon så ikke de er fløjtende ligeglade med en risiko for at miste deres statsborgerskab?« siger Johanne Schmidt-Nielsen, indfødsretsordfører for Enhedslisten. Hun mener ligesom SF, at man bør sætte sin lid til anti-radikaliseringsarbejdet i muslimske miljøer.
»Jeg ved godt, at det er meget SF-agtigt at tale om forebyggelse, men i Aarhus har man faktisk set, at det virker,« siger SF’s retsordfører, Karina Lorentzen.
»Der gik lidt tid, før man fandt ud af, at det var Grimhøjmoskeen, der var udfordringen. Men jeg tror, vi skal bruge den model, de har haft i Aarhus, meget mere.«
Udspil på vej
Ifølge Socialdemokraternes retsordfører, Trine Bramsen, vil SR-regeringen i de kommende uger komme med et fælles udspil om strategien over for Syrien-krigere, hvor også det forebyggende arbejde indgår.
»Vi lancerer inden for de kommende uger nogle nye redskaber på den konto,« siger Trine Bramsen. Hun vil ikke gå i detaljer, men nævner foruden det forebyggende også »deling af efterretninger« med andre lande.
»Udfordringen ligger i at dokumentere, at man rent faktisk har de her planer. Men det handler først og fremmest om forebyggelse – det har PET også sagt – og for det andet om overvågning af de sociale medier,« siger hun.
Dansk Folkeparti savner, at der bliver gjort mere for at afskrække unge fra at rejse til Syrien.
»Jeg mener, at man har forsømt at sende markante signaler til Syrien-krigerne. Jeg tror, at man skal handle hurtigt,« siger Peter Skaarup, retsordfører for Dansk Folkeparti.
»Det vil have en effekt, hvis man tager statsborgerskabet fra dem, der er rejst ud. Det er det, man har respekt for i de miljøer, der finder på at radikalisere folk – tænk på konsekvenserne for folks familier, hvis de mister deres statsborgerskab,« siger Skaarup.
Karina Lorentzen konstaterer ligesom Johanne Schmidt-Nielsen, at VKO-forslaget »sælger billetter« på højrefløjen, men hun er bekymret for retssikkerheden.
»Jeg kan godt forstå, at man er meget optaget af at få gjort noget ved det, og jeg er heller ikke fuldstændig afvisende over for tankegangen, hvis man kan finde en model, hvor der er en form for retssikkerhed,« siger Karina Lorentzen.

