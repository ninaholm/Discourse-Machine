Nicolai Wammen: Europagten er, som den er
Den nye europagt er grundlæggende til gavn for Europas økonomi, og regeringen forventer ikke at kunne øge pagtens fokus på vækst, siger europaminister Nicolai Wammen (S)
Det bliver ad andre veje end europagten, at EU skal skabe vækst, siger europaminister Nicolai Wammen (S).


 Kritikken er haglet ned over den europagt, de europæiske statsledere forhandlede på plads på et topmøde i sidste uge. Socialdemokratiske oppositionsledere fra både Tyskland, Frankrig og Italien samt markante danske socialdemokrater som Poul Nyrup Rasmussen og Mogens Lykketoft har kritiseret pagten for at være alt for konservativ og uden det nødvendige fokus på vækst og grønne investeringer.
Fra den danske socialdemokratisk ledede regering har der imidlertid lydt andre og anderledes positive toner.
— Europaminister Nicolai Wammen (S), hvad er det, de andre socialdemokratiske ledere ikke har forstået ved den nye europagt?
»Fra dansk side synes vi, det er godt, at der kommer styr på butikken i eurolandene, og at man spænder livremmen ind,« siger ministeren.
—Er du grundlæggende enig med eksempelvis Poul Nyrup og andre, der påpeger, at heller ikke Europa kan spare sig ud af krisen, men at det er netop det, denne finanspagt lægger op til?
»Jeg kan bare gentage, at den danske holdning er, at det er fornuftigt, at der kommer styr på butikken i eurolandene. Men det er samtidig også vigtigt, at vi får sat gang i nogle initiativer, der kan skabe vækst og job, og det er to sider af samme sag — nemlig en ansvarlig økonomisk politik.«
Pagten ligger fast
Som en af få centrum-venstre-regeringer i Europa og med Danmarks snarlige overtagelse af EU-formandsskabet bør SRSF forsøge at dreje pagten i en anden retning end det nuværende ensidige spare-fokus, har det lydt fra flere sider i de seneste dages debat.
—Hvad er realistisk set mulighederne for, at den danske regering kan præge detaljerne i finanspagten i retning af investeringer i fremtidige arbejdspladser, grøn vækst osv.?
»Europagten står jo, som den er. Vi vil så, i forbindelse med det danske EU-formandsskab, skabe vækst ved hjælp af nogle andre værktøj-er — blandt andet ved at bruge EU’s budget mere fornuftigt og ved at lave reformer af det indre marked.«
— Er det overhovedet muligt at italesætte en dagsorden om grøn vækst i en situation, hvor al opmærksomhed formodentlig vil være rettet mod at få orden i den europæiske økonomi?
»Vi vil fra dansk side gøre alt, hvad vi kan, for at sætte en grøn, miljø- og klimavenlig dagsorden i EU. Og det vil vi blandt andet gøre ved at arbejde for at få gennemført det såkaldte energisparedirektiv, som vil skabe masser af grønne arbejdspladser i Europa, og som samtidig vil gavne vores allesammens klima.«
Kickstart
Et af de spørgsmål, der hyppigt har været rejst siden sidste uges topmøde, har været, om den danske regerings meget omtalte ’kickstart’ af dansk økonomi vil blive forhindret af den nye europagt, som stiller meget skrappe krav til de nationale regeringers investeringer og balance på de nationale budgetter.
— Kan du garantere, at en eventuel dansk tilslutning til europagten ikke vil komme til at påvirke den danske kickstart — altså også den del af kickstarten, der først effektueres i 2013 og ’14?
»Der er ingen forventning om, at der skulle være nogle konsekvenser i forhold til den danske kickstart. Vi lever jo op til de henstillinger, vi har fået fra EU, og vi fører generelt en ansvarlig økonomisk politik.«
 

