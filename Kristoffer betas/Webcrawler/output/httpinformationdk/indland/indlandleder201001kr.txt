Krigen i Kabul



 KLOKKEN ER kvart i ti om formiddagen, da en mand i vide bukser og kjortel langsomt nærmer sig indgangen til Afghanistans nationalbank. Vagterne, der er i alarmberedskab, opfatter ham med det samme som mistænkelig og prøver at stoppe ham. Men han reagerer ikke.
Han fortsætter ligeud og forsøger så at klatre over porten. Vagterne åbner ild, og så sprænger manden i luften med et enormt brag. På asfalten bagefter ligger to ben og et par sorte herresko, størrelse 41.
Talebans forsøg på at angribe flere andre regeringsbygninger med bombemænd, en sprængstofpakket ambulance og flere andre bilbomber endte alle på samme måde. Ingen af de angiveligt 20 martyrhungrende talebanere, som var involveret i det hidtil største angreb på mål i Kabul, nåede nærmere deres mål end den unge mand med skostørrelse 41.
Alligevel opfatter mange angrebet som en stor succes for Taleban. Ikke mindst bevægelsen selv, der på sin hjemmeside hylder »de modige og heroiske mujahedinere«, der gav deres liv og »opnåede martyriet« under angrebet, der påstås at have kostet mindst 50 afghanske og udenlandske soldater livet. Ifølge de afghanske myndigheder blev fem dræbt og 40 såret, heraf mange civile.
Uanset hvilke tabstal, man tror på, har Taleban demonstreret, at bevægelsen kan slå til hvor som helst i landet, selv i den mest sikre del af Kabul. De har også demonstreret for både den afghanske regering og det internationale samfund, at Taleban ikke er et fænomen, der forsvinder, blot fordi bevægelsen lider stribevis af militære nederlag til den snart 150.000 mand store internationale styrke.
DET MEST bemærkelsesværdige ved mandagens bombekaos i Kabul er imidlertid ikke Talebans evne til at koordinere og udføre flere samtidige bombeangreb.
Det er det faktum, at det trods anvendelsen af tonsvis af sprængstof, RPG, håndgranater og maskinpistoler ikke lykkedes at dræbe en eneste højtstående embedsmand eller minister. Flere bygninger brød i brand, men indsatsen taget i betragtning så er tabene overraskende lave.
Fem timer efter den første bombe havde de afghanske sikkerhedsstyrker situationen under kontrol. Det er tankevækkende, om det ville gå lige så hurtigt, hvis det samme skulle ske i København.
Meget tyder også på, at efterretningstjenesten virker, for i dagene før angrebet var sikkerhedsstyrkerne i alarmberedskab på grund af oplysninger om, at et spektakulært angreb var under opsejling. Begge dele indikationer på, at det afghanske politi, militæret og efterretningstjenesten kan mere, end de fleste havde forestillet sig.
DEN DANSKE leder af EU's politimission, politikommissær Kaj Vittrup, har ligesom andre repræsentanter for regeringen og det internationale samfund haft travlt med at nedtone betydningen af mandagens angreb. Og sammenlignet med situationen i den sydlige og østlige del af landet har han ret. Taleban har de seneste år haft held til at gennemføre tre-fire angreb om måneden i Kabul, men som oftest er der tale om en enkelt raket, der bliver affyret fra bjergene omkring hovedstaden uden at ramme ret meget.
Andre gange er der tale om selvmordsbombere, som forsøger at sprænge en regeringsbygning eller en udenlandsk repræsentation i luften.
Kun to-tre gange om året er det lykkedes Taleban at slå til mod et større mål - som det f.eks. skete i oktober sidste år, hvor 11 civile blev dræbt, da en selvmordsbomber sprang et af FN's gæstehuse i luften.
Sikkerhedsforanstaltningerne i Kabul er allerede meget omfattende. En jernring af vej-spærringer skal forhindre Taleban i at smugle folk og våben ind i byen, og alle centrale regeringsbygninger, udenlandske repræsentationer, hoteller og restauranter er pakket ind i betonafspærringer, sandsække, overvågningskameraer og vagter.
Selvfølgelig kan den centrale del af byen lukkes helt, som man gjorde i Bagdad, men gudskelov er Afghanistan ikke Irak og bliver det formentlig heller aldrig.
Så længe krigen mod Taleban fortsætter, kan Kabul ikke undgå at blive ramt igen. At opretholde total sikkerhed i en millionby, omgivet af bjerge, er - som Kaj Vittrup ganske rigtigt siger - umuligt. Det tager immervæk kun en mand og en bombevest at bryde en sikkerhed, som det kræver hundredetusind sikkerhedsfolk og milliarder af dollar at opretholde.

