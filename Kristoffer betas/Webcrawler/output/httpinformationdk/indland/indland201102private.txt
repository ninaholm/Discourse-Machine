Private trodser forbud mod fixerum
I flere år har der været politisk og juridisk uenighed om, hvorvidt fixerum er lovlige eller ej. Men nu tager nogle private borgere sagen i egen hånd og åbner Danmarks første private fixerum i en kælder på Vesterbro. De har retten på deres side, mener de
Michael Lodberg skal lede fixerummet på Vesterbro. Samtidig tester han, om det kan gøres uden at bryde loven.


 I mange år har et flertal i Folketinget sat en stopper for offentlige fixerum på Vesterbro. Det sker under henvisning til straffeloven og FN's narkotikakonvention. Men et nyt privat initiativ vil nu trodse politikernes beslutning. Om få uger åbner Danmarks første private fixerum for stofbrugere i en kælder på Vesterbro.
»Politikerne lukker øjnene, mens folk dør på gaden. Vi håber selvfølgelig, at det her vil sætte skub i debatten og få politikerne til at træde i karakter og vise vilje til at handle,« siger Anders Moesgaard, den private erhvervsmand, som stiller sine lokaler gratis til rådighed for de frivillige, der vil drive fixerummet.
Og det er han i sin fulde juridiske ret til at gøre det, mener flere jurister. For der er intet i hverken konventionerne eller i straffeloven, der skulle gøre det ulovligt at oprette fixerum - hverken offentlige eller private.
»Ud fra et strafferetsligt synspunkt er det her fuldstændig lovligt, og der er ingen grund til, at vi ikke kunne gøre som i mange andre lande og redde nogle liv ved at give disse mennesker nogle mere hygiejniske forhold,« siger professor i strafferet ved CBS Vagn Greve.
Tester loven
Men der har længe været politisk og juridisk uenighed om, hvordan man kan fortolke den danske strafferet og FN's narkotikakonvention med hensyn til fixerummene. Da Københavns Kommune i foråret 2008 søgte om lov til at opfrette fixerum, fik den svar fra daværende sundhedsminister Jakob Axel Nielsen (K), som skrev:
»Etablering af fixerum er i modstrid med narkotikakonventionerne, der forpligter staterne til udelukkende at tillade anvendelse af narkotika til medicinske og videnskabelige formål.«
De private initiativtagere håber nu, at de én gang for alle kan få bekræftet, at retten er på deres side, hvis de bliver meldt til politiet og sagen kommer for en dommer.
»Det passer simpelthen ikke, når politikerne siger, at det er ulovligt at lave et fixerum. Jeg har ingen intentioner om at overtræde loven, men det gør vi heller ikke,« siger Michael Lodberg. Han bliver leder af det nye fixrum og var indtil august sidste år leder af cafeen Dugnad, et værested for stofbrugere.
Fixerummet
Det nye fixerum får til huse i et par kælderlokaler på Reventlowsgade. Anders Moesgaard ejer lokalerne, og da de alligevel stod tomme, besluttede han at låne lokalerne ud til dette initiativ.
Rummet bliver 100 procent drevet af frivillige med Michael Lodberg i spidsen, og allerede nu har 26 frivillige Vesterbro-beboere meldt sig til at tage vagter i fixerummet. Tanken er, at der altid skal være tre frivillige i rummet, som kan træde til med førstehjælp, hvis nogen af stofbrugerne skulle få brug for det - for eksempel i forbindelse med en overdosis.
»Jeg har boet på Vesterbro i mange år, og mindst 15 gange har jeg skullet ringe efter en ambulance, fordi der har ligget en stofbruger i min opgang eller på gaden med en overdosis,« siger Lodberg.
»Lige nu er hele Vesterbro jo ét stort fixerum,« siger han og slår fast, at det ikke er meningen, at man skal facilitere stoffer. Blot sikre rum, hvor de kan tage dem under sanitært forsvarlige forhold.
Vent på kommunen
Det var i går ikke muligt at få fat på Københavns overborgmester Frank Jensen (S), men i et brev til Michael Lodberg skriver han:
»Jeg er klar over, at behovet for et stofindtagelsesrum er akut. Men det er meget vigtigt, at processen ikke forceres. Jeg håber derfor, at I vil afvente kommunens initiativer på området, når lovgivningen tillader det.«
Ejerforeningen i den bygning, hvor fixerummet skal ligge, har meldt Anders Moesgaard til fogeden. De mener ikke, at han har ret til at bruge lokalerne som fixerum, men indtil videre lader det altså til, at fixerummet bliver en realitet inden for det næste par uger.


