Verdens største havmøllepark i Kattegat
I 2012 skal verdens hidtil største vindmøllepark stå klar mellem Djursland og Anholt. Det har et bredt flertal i Folketinget besluttet


 I 2012 åbnes verdens største havmøllepark i farvandet mellem Djursland og Anholt. Her skal stå 100 kæmpevindmøller med en samlet kapacitet på 400 megawatt.
 Det har partierne bag februars brede energiforlig netop besluttet. Møllerne kan levere strøm svarende til 400.000 danske husstandes forbrug.
 Placeringen i Kattegat anbefales af et udvalg af sagkyndige under Energistyrelsen, blandt andet fordi der på land er tilstrækkelig kapacitet til at modtage strømmen fra møllerne, uden at der skal investeres i nye anlæg. 
Industrien: Godt med adresse på ny park
Vindmølleindustrien glæder sig over, at politikerne har sat adresse på Danmarks næste havvindmøllepark. Det er vigtigt at lægge sig fast på en placering, hvis parken skal stå færdig i 2012 som planlagt, påpeger vindmølleproducenternes brancheforening.
 - Når adressen er på plads, er der fjernet en vigtig sten på vejen. I hele verden tager myndighedsbehandlingen ikke mindst for havvindmølleparker længere og længere tid. Derfor er det vigtigt at komme i gang, siger konstitueret direktør i Vindmølleindustrien Jakob Lau Holst.
 Folketingets energiforligspartier har lagt sig fast på, at det næste projekt, der udbydes, skal ligge i Kattegat mellem Djursland og Anholt, mens de efterfølgende mølleparker måske kommer til at ligge ved Læsø og på Kriegers Flak i Østersøen. Sidstnævnte steder er begge velegnede hvad angår vindforholdene, men hvad angår vanddybden er især Kriegers Flak vanskeligere at gå til. På den baggrund er Jakob Lau Holst tilfreds med, at valget i første gang er faldet på en placering mellem Djursland og Anholt. 
 Havmølleparken skal hjælpe med at sænke Danmarks udledning af drivhusgasser. Prisen anslås at blive over tre milliarder kroner.
