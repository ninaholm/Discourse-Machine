Landsret udsætter opgør om registreringer
Første landsretsmøde i COP15-sagen bragte ingen afklaring på, hvad kammeradvokaten vil bruge oplysninger om de frihedsberøvedes fortid til


 Lige før eftermiddagens pause opsummerede retsformanden, landsdommer Henrik Bloch Andersen, dét, som fem forsvarsadvokater havde ventet på hele formiddagen, nemlig: Hvad vil kammeradvokaten opnå ved i sagsakterne at inddrage oplysninger om en del af de 178 personer, der har anlagt erstatningssag efter masseanholdelserne under klimatopmødet i København i december 2009.
Henrik Bloch Andersen bad kammeradvokaten om senest næste mandag i et processkrift at »overveje« svaret på det enkle spørgsmål: »Hvad ønsker vi at oplyse med, at omkring 40 personer har, hvad vi kunne kalde en blakket fortid?«
Som Information skrev i går, har en særlig enhed inden for Københavns politi udarbejdet personrapporter om sagsøgerne og herunder fundet frem til, at blandt 81 danske sagsøgere har 4o i en eller anden forstand ifølge Rune Fugleholm fra kam-meradvokaten tidligere vist, at de ikke har noget imod at overtræde »reglerne«.
På retsformandens opfordring udvalgte han tre anonyme eksempler på »personer, som efter politiets erfaringer hører til aktivistmiljøet«: En havde bl.a. anmeldt en demonstration og blev på et senere tidspunkt sigtet for hærværk efter at have skrevet på en Dansk Folkeparti-valgplakat, en anden havde anmeldt en demonstration og var senere anholdt, den tredje havde lavet hærværk, kastet med sten og var flere gange bortvist, bl.a. fra tomten på Jagtvej 69.
»Det er ikke grove forbrydelser. Men det er personer, der er vant til at demonstrere, som overtræder ordensbekendtgørelsen, og laver husfredskrænkelser. De har tidligere demonstreret, at man ikke er villig til at følge reglerne.«
»Det er relevant information, når vi skal bedømme, om politiet fik fat i de rigtige,« forklarede Fugleholm, da han under sin fremlæggelse nåede til, hvad han kaldte de »famøse personrapporter«.
Alle eller ingen
Kammeradvokaten er ikke interesseret i individuel bevisførelse. Det er politiets ret til i fremtiden at bruge administrativ frihedsberøvelse, Fugleholm argumenterer for.
»Vi er ikke interesseret i at føre et individuelt bevis. Det primære spørgsmål for os er, om vi må frihedsberøve hele gruppen.«
Modsat argumenterer advokaterne for deres klienter som individuelle borgere, der er gået sammen om en erstatningssag efter masseanholdelserne, som byretten i december sidste år kendte ulovlige.
Fra starten af retsmødet havde advokat Hanne Reumert protesteret mod, at personrapporterne, som i alt fylder fire ekstraktbind, overhovedet kunne fremlægges af kammeradvokaten.
Enten skulle ingen oplysninger frem, eller også måtte samtlige oplysninger om sagsøgerne frem fra politiets registre, så advokaterne fik lige vilkår.
»Det bestrides herfra, at det er 'relevant' information, at en klient er truffet med to stiger,« som Hanne Reumert sagde.
Advokat Claus Bonné bad om at få udspecificeret politiets hjemmel, mens advokat Christian Dahlager nævnte om en af sine klienter, at politiet havde indsamlet mange oplysninger om hende på nettet, som ikke havde noget med sigtelser at gøre: »Hvad er logikken i, at det ekstraheres? Det er jo omfattende, men langt de fleste oplysninger har intet med straffeloven at gøre, så hvordan svarer det på spørgsmålet, om min klient er relevant at frihedsberøve?«
Svar får landsdommerne måske, når advokaterne har kommenteret det processkrift, som retsformanden pålagde Fugleholm at få udarbejdet inden en uge.
Nyt bud: 1.800 i sort blok
Meget tid gik med at se på luftfotos fra den 12. december 2009, da flere end hundredetusinde gik fra Christiansborg Slotsplads ud til Bella Centret. Fokus var på sortklædte demonstranter, der på billederne fra politiets helikopter kunne ses som sorte prikker.
Ifølge politiet var der oprindelig tre grupper med sortklædte demonstranter, der gik lidt for sig selv, men efter hærværk og stenkast mod Børsen og Udenrigsministeriet smeltede de tre grupper sammen til én, hvorefter politiet besluttede at gennemføre masseanholdelsen.
Fugleholm bebudede, at han på et kommende retsmøde vil vise, at politiet nu vurderer antallet af deltagere i den sorte blok til omkring 1.800 personer.
Det vil være anden gang, at politiet forhøjer vurderingen af omfanget af den sorte blok. I de indberetninger, som det udkommanderede politi udarbejdede samme aften, blev antallet skønnet til 300-400 i den sorte blok. Senere under byrettens behandling i december var antallet steget til ca. 1.200.
Det var politiinspektør Mogens Lauridsen, der placeret i kommandocentralen på Politigården traf beslutningen om masseanholdelsen den 12. december i 2009. Som første vidne i landsretten blev han selvfølgelig spurgt, hvorfor han gav ordren til at anholde den sorte blok:
»Vores vurdering var, at det var en enorm risiko, hvis vi lod dem fortsætte. Længere fremme ligger Amagerbrogade, med jeg ved ikke hvor mange pengeinstitutter.«
Retssagen fortsætter onsdag.

