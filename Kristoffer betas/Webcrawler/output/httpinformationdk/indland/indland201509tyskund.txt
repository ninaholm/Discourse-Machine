Tysk undercover-agent opererede i Danmark under klimatopmødet
En tysk politiagent er blevet afsløret i at infiltrere det venstreradikale miljø i Hamborg og opererede bl.a. i Danmark under klimatopmødet i 2009, hvor hun angiveligt blev anholdt af dansk politi. Die Linke i Tyskland og Enhedslisten vil have klarlagt agentens operationer, der omfattede et seksuelt forhold til en aktivist
 Den tyske politiagent med dæknavnet Maria Block er angiveligt den, der i en video bliver ført væk af to danske betjente og ind i en politibus under klimatopmødet i 2009 i København


 På forsiden af bladet Polizeispiegel i 2003 står betjenten Maria Böhmichen i politiuniform ved siden af en politibil og smiler. På et andet billede mindst seks år senere ses den samme kvinde posere med mørke tynde dreadlocks, rød trøje og fuckfinger mod kameraet. Begge billeder er offentliggjort af et venstreorienteret tysk medie, der i en lang tekst lægger alle de foreløbigt kendte omstændigheder frem om den tyske politiagent, der under dæknavnet Maria Block fra 2009 til slutningen af 2012 infiltrede det venstreradikale miljø i Hamborg.
Under infiltrationen var hun bl.a. i Danmark og blev angiveligt også anholdt af dansk politi under COP15-klimatopmødet i december 2009 i København. I en video fra Der Spiegel ses Maria Block angiveligt blive ført væk af to danske betjente og ind i en politibus til, hvad der efter alt at dømme er den såkaldte Reclaim Power-demonstration den 16. december i København. Her forsøgte aktivister at trænge ind til topmødet i Bella Center med ikkevoldelige midler og omkring 250 aktivister blev anholdt – heriblandt altså også den tyske politiagent.
Hendes måde at operere på i Hamborg tyder dog ikke på, at det var klimabevægelsen, der var hendes mål for infiltrationen. Maria Block lagde ud med at komme i den åbne struktur i en antiracistisk café i Hafenstrasse, der er et kendt tilholdssted for den autonome og anarkistiske bevægelse i byen. Herfra arbejdede hun sig videre ind i det antifascistiske miljø og deltog udover topmødet i København også i mobiliseringen mod en nazimarch i Lübeck og såkaldte No Border Camps for flygtningerettigheder på Lesbos og i Bruxelles.
Sagen om Maria Block er den anden store igangværende skandale om tysk politis infiltrationer af det venstreradikale miljø i Hamborg inden for kort tid. I forvejen er der en stor intern undersøgelse i gang om infiltratoren Iris Plate, der fra 2000 til 2006 opererede i miljøet omkring Rote Flora.
Sagerne er særligt kontroversielle, fordi Maria Block havde i hvert fald ét seksuelt forhold til en aktivist, mens Iris Plate havde flere. Ifølge kritikere kan det være i strid med de regler, som tyske politiagenter opererer under. Sagerne i Tyskland minder om skandalen med den britiske agent Mark Kennedy, der ved flere lejligheder også opererede i herhjemme, og havde længerevarende seksuelle forhold til flere aktivister i England som en del af tjenesten, og ifølge den venstreorienterede gruppe Demos også havde et seksuelt forhold til en dansk aktivist, som et led i sit arbejde på dansk jord. Her var han ifølge sin egen forklaring aktiv i forhold til rydningen af Ungdomshuset på Jagtvej og senere også i forberedelserne til protesterne mod klimatopmødet i København.
Hvad vidste Danmark?
I tilfældet Mark Kennedy ville de danske myndigheder ikke i et folketingssvar oplyse, hvorvidt de var vidende om hans operationer på dansk grund, og ifølge tidligere operativ chef i PET Hans Jørgen Bonnichsen er det slet ikke sikkert, at de tyske myndigheder har informeret danskerne om, at Maria Block skulle operere i Danmark under klimatopmødet:
»Når man bruger agenter, skal man værne om dem. Derfor begrænser man så meget som muligt, hvem der ved noget om, at der er en operation i gang,« siger han.
»Man kan vælge at rette henvendelse til den myndighed, der har autoriteten i det pågældende land, men det vil slet ikke altid være tilfældet,« siger Hans Jørgen Bonnichsen. Pernille Skipper, retsordfører i Enhedslisten, har i en række folketingsspørgsmål bedt justitsministeren om at redegøre for, hvad de danske myndigheder vidste om den tyske agent og om anholdelsen ved klimatopmødet: »Noget tyder på, at hun ikke bare har opereret, men også begået ulovligheder i forbindelse med sit arbejde. Det er desværre ikke alle regler, der er klare omkring hemmelige agenter, men de må ikke opfordre til eller deltage i ulovligheder som led i deres arbejde,« siger hun.
»Vi vil have en redegørelse for, hvad der er baggrunden for anholdelsen, og hvad de danske myndigheder vidste, og om de reagerede prompte og korrekt.«
Også i Tyskland forsøger den tyske parlamentariker fra Die Linke, Christiane Schneider at få klarhed over sagen i en række spørgsmål til myndighederne i Hamborg. Hun kræver bl.a. svar på, hvilke regler der regulerede infiltrationen og om de udenlandske myndigheder, herunder de danske, var informerede om Maria Blocks aktiviteter.

