Søren Pind: Au pair er verdens bedste u-landshjælp
Udviklingsministeren betegner au pair-ordningen som 'en af verdens bedste former for u-landshjælp'.'Respektløs' og 'antikveret' holdning, raser udviklingsorganisationer
Udviklingsminister   Søren Pind skriver på sin Facebook-side, at au pair- ordningen er en af verdens bedste former for ulandshjælp


 På ugen, hvor regeringen allerede har været under hård kritik for at bruge udviklingsmidler til at finansiere asylcentre i Danmark og andre ting, kaster udviklingsminister Søren Pind (V) nu mere brænde på bålet.
I et indlæg på sin Facebook-side skælder han ud over de kritiske historier, som flere medier i de forløbne dage har bragt om danske familiers brug af bl.a. filippinske au pair-piger som underbetalt arbejdskraft.
»Jeg er helt sikker på, at det er en af verdens bedste former for u-landshjælp,« skriver udviklingsministeren i sit forsvar for au pair-ordningen.
Men dén sammenligning er en fuldstændig misforståelse af, hvad u-landsbistand er for noget, raser flere udviklingsorganisationer.
Generalsekretær i Folkekirkens Nødhjælp og formand for ngo-forum Henrik Stubkjær kalder direkte udviklingsministerens udsagn for »grotesk og respektløs«
»Det er foruroligende, at han som ansvarlig ressortminister for udviklingsbistand kan komme med den sammenligning. Det er jo udtryk for et helt antikveret syn på, hvad u-landsbistand er. At vi i den rige verden kan ansætte til helt forudsætningsløse job til stort set ingen løn - og så må folk i u-landene ellers være taknemmelige for det,« siger Henrik Stubkjær.
Bekymrende symptom
Trine Pertou Mach, der er formand for Mellemfolkeligt Samvirke, har efter eget udsagn svært ved at tage Søren Pinds udtalelser helt alvorligt.
»Den fulde konsekvens af hans holdning må jo være, at alle fattige afrikanere bedst hjælpes ved at komme til Danmark og arbejde. Men det mener han jo næppe,« siger hun.
Men hun ser Søren Pinds udtalelser som udtryk for et generelt symptom i synet på dansk udviklingsbistand.
»Det er efterhånden sådan, at hvad som helst man gør, der involverer mennesker fra den fattige del af verden, det kan man betegne som u-landsbistand. Dét ser vi desværre flere og flere eksempler på,« siger Trine Pertou Mach.
Også Henrik Stubkjær ser en bekymrende tendens i regeringens holdning til udviklingspolitik.
Det er ikke mere end en måned siden, at man vedtog en ny, overordnet strategi for udviklingsbistanden, som Stubkjær er enig i.
Men efterfølgende er der sket besparelser - og i går kom det frem, at udviklingsmidlerne skal bidrage med 89 mio. kr. til asylområdet, fordi regeringen havde estimeret antallet af asylansøgere for lavt.
»Når det kobles med udmeldinger som denne, så gør det mig bekymret for, om man er i gang med at sælge ud af de visioner, som ellers blev præsenteret i strategien,« siger Henrik Stubkjær.
Ikke formålet med au pair
Det er ikke kun udviklingsorganisationerne, der mener, at Søren Pind har misforstået noget, når han ser au pair-ordning som en af de bedste måder at sikre hjælp til de fattige dele af verden på. Det samme mener Jacob Bang, der er forbundssekretær i fagforeningen FOA.
»Hele formålet for au pair- ordningen er jo at sikre en sproglig og kulturel udveksling. Jeg kan dårligt forestille mig, at det på noget tidspunkt har været tænkt som u-landsbistand. Men manden er jo udviklingsminister, så han må have tænkt det nøje igennem,« siger Jacob Bang.
Søren Pind sad i går derhjemme og forfattede en blog med uddybninger af sin holdning til au pair-ordningen. Derfor ønskede han ikke at give interview om sagen til Information.


