De kom, de arbejdede, de blev ...
Åbne grænser. Under højkonjunkturen strømmede det til med østeuropæisk arbejdskraft, der skulle fylde hullerne i det danske arbejdsmarked. Nu står vi over for en tid med nedgang og fyringer. Men østeuropæerne tager ikke nødvendigvis afsted igen - de er nemlig stabil og billig arbejdskraft og konkurrerer nu direkte med danske arbejdere
Udenlandsk arbejdskraft. -Vi ser nu, at man fyrer danskere frem for østeuropæere, fordi de finder sig i mere, hvilket så bliver oversat til, at de er -mere fleksible-.- siger Kurt Hedemann, konsulent i fagforbundet 3F.


 Det er ikke kun på håndboldbanen, at polakker giver danskerne baghjul. Også på det danske arbejdsmarked ser polakkerne ud til at vinde terræn, selvom flere forventede, at de forsvandt igen sammen med højkonjunkturen. 
Hvorfor det er sådan, er der flere bud på. Den positive er, at de er arbejdsomme og fleksible. Den mere negative er, at de er underbetalte og ikke stiller spørgsmål. Et tredje aspekt er, at arbejdssituationen ser lige så slem ud i Polen som i Danmark, men med det vigtige forbehold, at lønnen i Polen er langt, langt lavere. 
Hverken de danske arbejdsgivere eller østeuropæerne - hvoraf polakkerne udgør en stor del - ser altså den store grund til at afbryde samarbejdet. Christian Larsen, der er administrerende direktør i Maskinfabrikken Reka i Aars, mener faktisk slet ikke at kunne undvære sine fire polske ansatte. 
"Vi havde haft svære problemer, hvis vi ikke havde haft udlændinge til at hjælpe os," siger Christian Larsen.
Han tilkendegiver i en undersøgelse lavet af Ugebrevet A4 og analysevirksomheden Kaas og Mulvad, at han ville fyre danske ansatte før de polske, da han bedst kan undvære de danske arbejdere. Og han er ikke alene. 16 procent af de 112 virksomheder, der medvirker i undersøgelsen ville gøre det samme, mens hele 61 procent ikke har en klar præference, hvis de stod over for en fyringsrunde. 
Ifølge Christian Larsen er der flere fordele ved polakkerne: de har ikke noget imod overarbejde, og de gør gerne ting, som det er svært at få en dansk håndværker til - og så går de ikke stort op i faglig organisering.
"Vi kører efter overenskomst. De får ikke så meget som danskerne. og de ved det. Vi siger til dem, 'I bor her ikke, og I har lavere omkostninger i jeres hjemland', og det forstår de godt. De er jo ikke uintelligente mennesker," siger Christian Larsen.
- Jeg skal lige forstå, hvorfor I giver dem mindre i løn?
"Det er billig arbejdskraft. Sådan er det," siger Christian Larsen. 
Uorganiseret arbejde
Og det har da også været jævnt op ad bakke for de faglige organisationer som TIB (Træ- Industri- og Byg) og 3F med henblik på at få østarbejderne fagligt organiseret. For godt et år siden var 5-10 procent organiseret, et tal der ifølge flere eksperter ikke er steget nævneværdigt siden. Ifølge arbejdsmarkedsforsker ved Københavns Universitet, Søren Kaj Andersen, er en af forklaringerne, at faglig organisering i Polen i stor stil er en by i Rusland. Det er kun omkring 10 procent, der er organiseret.
"Mange er i udgangspunkt skeptiske, fordi fagforeningerne i Polen spiller en mere politisk rolle, end de gør herhjemme, Samtidig er lønforskellen så stor, at en mindsteløn i Danmark er en rigtig god løn i Polen. Så motivationen til at sikre sig, er ikke den største. De er sådan set godt tilfredse," siger Søren Kaj Andersen. 
Den tilfredshed kombineret med den sproglige barriere, der ligger i, at de fleste østarbejdere ikke taler hverken dansk eller engelsk, har gjort det svært for de faglige organisationer ifølge konsulent i 3F, Kurt Hedemann. Han har heller ikke mødt den store opbakning fra arbejdsgivernes side.
"Vi ser nu, at man fyrer danskere frem for østeuropæere, fordi de finder sig i mere, hvilket så bliver oversat til, at de er 'mere fleksible'. De stiller ikke krav i samme grad som danskere, hvilket gør dem billigere at have gående, og det bekymrer os selvfølgelig," siger Kurt Hedemann. 
Og så er der det med lønnen. For godt nok får de østeuropæiske arbejdere nogle steder løn efter overenskomst, det er der bare ikke nogle danskere, der gør.
"Der er ingen danske håndværkere, der får under 160 kroner i timen, selvom overenskomsten lyder på 95-110 kroner i timen. Så der er penge at spare for de danske arbejdsgivere," siger Jan Richelsen, der er konsulent i 3F. 
Polakker, tjekker, serbere og lettere er altså omkring 50-65 kroner billigere for virksomhederne i timen. Men ifølge tømrermester Jakob Suhr - der mange gange har arbejdet sammen med østarbejdere - er det ikke ensbetydende med, at det er det, arbejderne får ned i lommen. Som regel går cirka en femtedel af lønnen til en form for mellemmand, der organiserer arbejderne internt. 
- Så de får ikke reelt løn efter overenskomst?
"De færreste er jo på overenskomst, de fleste arbejder sort," siger Jakob Suhr. 
Byggesjusk
Og ifølge Suhr stopper problemerne ikke her. Dem han har talt med, har langt fra den 4-årige uddannelse i ryggen, som han selv har, men har blot tillært sig nogle egenskaber på egen hånd og er i mange tilfælde villige til at påtage sig opgaver, som de ikke er kvalificerede til at løse.
"Jeg har netop gået rundt i Herfølge i tre måneder og repareret på to huse, som blevet lavet af polakker, hvor det var decideret farligt at bo, fordi taget ikke var afstivet ordentligt, installationerne var forkerte osv. Det kostede lige så meget at få rettet op på problemerne, som det havde kostet at få lavet husene," siger Jakob Suhr. 
Han mener til gengæld fint, de kan konkurrerer på mindre krævende opgaver, men mener stadig det er forargeligt, at folk vil se stort på f.eks. sikkerhed for at spare lidt penge. 
"De har jo hverken sikkerhedssko, briller, høreværn eller masker. Folk er åbenbart pisseligeglade, når de bare får det billigt nok. Det er jo svært at være sur på polakkerne, fordi de tager chancen i Danmark, det er jo i virkeligheden, dem der hyrer dem, der er nogle svin," siger Jakob Suhr. 
Og selvom undersøgelser peger på, at arbejdsgiverne er glade for den østeuropæiske arbejdskraft, mener tømrermester Jakob Suhr ikke nødvendigvis, at det billede gælder for kunderne. Han møder stadigt flere sure kunder, der står tilbage med et stykke arbejde, de ikke kan være tilfredse med, og som de samtidig ikke kan diskutere med håndværkerne, fordi de ikke taler dansk. Han mener, at mange hurtigt vil vende tilbage til danske håndværkere, når de finder ud af arbejdets kvalitet. 
"Det jeg laver på en dag, skal der tre af dem til at lave, og så ligner det stadigvæk et spark i røven," siger Jakob Suhr.
Han mener, at det er de færreste østeuropæere, der kan leve op til de danske byggestandarder, der er højere end mange andre steder i Europa. De kan grundlæggende lidt af det hele, men ingenting rigtig godt. I hans snedkerfirma har de således for nyligt fået tre henvendelser fra private, fordi folk har indset, at tingene ikke er, som de skal være. 
"Så de har faktisk på sin vis givet os arbejde, hvilket jeg tror, der kommer mere af, fordi der er blevet lavet rigtig meget sjusk i de seneste år," siger Jakob Suhr. 
Jan Richelsen er da heller ikke ligefrem forundret over, at man ser et stigende antal arbejdsskader relateret til udenlandsk arbejdskraft. 
"En dansker ville råbe op, hvis han skulle lægge tag uden livline, det gør de polske ikke. De stiller ingen spørgsmål," siger Jan Richelsen. 
Og det er ellers ikke, fordi dem, der hyrer den udenlandske arbejdskraft, ikke har råd til at skabe ordentlige forhold. Ifølge Richelsen kræver det blot en tur ud af Strandvejen, hvis man vil vide, hvor meget af den østeuropæiske arbejdskraft går til hånde. Han har i de sidste otte år arbejdet med ulovlig arbejdskraft og har i den forbindelse tilbragt meget tid i Vedbæk, Hellerup og Klampenborg.
"Nu flere penge du har, nu mere råddent er det," siger Jan Richelsen.
Sådan er EU
Ifølge arbejdsmarkedsforsker Søren Kaj Andersen er østeuropæisk arbejdskraft dog noget, vi skal vende os til. For som medlem af EU - hvor den frie bevægelighed for kapital og arbejdskraft er en af grundstenene - må man acceptere, at Krakow er lige godt som Kalundborg, når der skal vælges arbejdskraft. For de faglige organisationer udgør det ifølge Kurt Hedemann en stor udfordring. Han tror dog på, at tidens gang kan hjælpe fagforeningerne på vej. 
"Det går jo stærkt i Østeuropa, selvom lønnen ikke helt kan følge med. I Polen har de en vækst på over 10 procent, mens vi i Danmark ligger under to. Så om 10-20 år er balancen nok udlignet," siger Kurt Hedemann. 
- Men I skal vel også gøre noget nu?
"Vi skal begynde at nytænke i forhold til, hvordan vi skal fungere i fremtiden. Vi skal have noget andet arbejdstøj på og bidrage på en helt anden måde."
- Kan du komme med et eksempel?
"De her netværksmøder, som normalt har ligget en tirsdag, skal måske rykkes til fredag el. lørdag..."
- Hvorfor det? 
"Østeuropæerne er ikke så bundet af tv, men vil hellere komme en fredag eller lørdag, hvor de ikke skal op tidligt næste dag." 
Ud over den alternative tilknytning til tv, mener Kurt Hedemann, at man bliver nødt til at ansætte flere i fagligt regi, der har tilstrækkelig indsigt i den kultur som østeuropæerne kommer fra. Han påpeger, at man bevæger sig imod en ny virkelighed inden for fagbevægelsen, når man f.eks. inden for det såkaldt grønne område - landbrug, skovbrug og gartnerier - står i en situation, hvor hver femte arbejder er udlænding og ikke nødvendigvis taler dansk.
"Vi har i alt over 12 procent i 3F, der ikke har dansk statsborgerskab, og en væsentlig del af dem kommer fra Østeuropa, så det er klart, at der skal ske noget," siger Kurt Hedemann. 
Og det er chefkonsulent i Dansk Industri, Michael Kabongo enig i. Ifølge ham er der god grund til at holde fast i den dygtige del af den østeuropæiske arbejdskraft, som vi får brug for, når finanskrisen en gang lægger sig. For demografien taler stadig sit klare sprog, og der vil krise til trods stadig blive brug for at rekruttere arbejdskraft til Danmark i fremtiden. Og hvor vi, da vi sidst i 2006 havde brug for hænder, var gevaldigt bagud i forhold til England, Norge og Irland, bør vi nu udnytte de erfaringer, vi har høstet. 
"Det vil kun yderligere fremme integration på arbejdsmarkedet, hvis vi nu kan møde op forberedt næste gang behovet melder sig. Vi har jo fået udryddet mange af de spørgsmål der var i starten om, hvordan det her skulle gøres," siger Michael Kabongo. 
Krisen i krisen
Før vi kommer dertil, er der dog lige en finanskrise, der skal overstås. Og her kan den billige arbejdskraft ifølge Jan Richelsen skævvride markedet, fordi firmaer med danske håndværkere har svært ved at konkurrere på prisen. 
Han ser ligeledes en potentiel konflikt på arbejdspladserne, når flere og flere murere og tømrere kommer til at se udlændingene blive på arbejdspladsen, mens de selv bliver 'drønet ud', hvilket nemt kan skabe en konflikt.
"Jeg kunne godt forstille mig, at det her eksploderede på en eller anden måde. Det er lidt som at lege med ilden og på et eller andet tidspunkt, er der nogen, der får nok og siger, 'det er fandme ikke rimeligt det her. Jeg vil gerne konkurrere på lige løn og lige vilkår, men det her er bare ikke i orden.' Så kommer problemerne," siger Jan Richelsen. 
Det kan derfor kun gå for langsomt med at få østeuropæerne bedre integreret på det danske arbejdsmarked, end det vi ser nu. 
Der er dog ikke helt enighed i 3F omkring, hvor godt det arbejde går. Kurt Hedemann mener, at man ligger på omkring 16 procent i forhold til organiserede østeuropæere, et tal han ser som stigende. Og han sætter målet for 2009 til at være at nå de 30 procent. 
TIB og Søren Kaj Andersen mener, at antallet af organiserede østeuropæere snarere ligger på 10 procent, hvilket også Jan Richelsen fra 3F bakker op om. Blandet andet fordi, vi ud over de mange polakker, der er her nu, også ser nye befolkningsgrupper, der har åbnet øjnene for mulighederne i Danmark. 
"9-10 procent er min vurdering. Det bliver jo et kvalificeret gæt. I øjeblikket kommer der ikke mange polakker, men til gengæld mange rumænere, og der har man slet ikke noget organisationsforhold overhovedet," siger Jan Richelsen.
Han mener ligeledes, at 20 procent er en mere realistisk målsætning for 2009. Nøglen til bedre organisation er ifølge Richelsen at få dem til at slå sig ned i Danmark. 
"Når de først bosætter sig, ændrer billedet sig, og de får øjnene op for de vilkår de arbejder under, så det er sådan set glædeligt, at de bliver her," siger Jan Richelsen. 
Også arbejdsmarkedsforsker Søren Kaj Andersen ser det som vejen frem. For hvor østeuropæerne i første omgang kun kom for at hive penge hjem og havde både familie og venner i Polen vil deres fokus øjensynlig ændre sig, hvis de får større tilknytning til Danmark. 
"Man kunne jo forstille sig, at som tiden går og de måske får familie og venner her og bliver mere og mere integrerede i den danske kultur, så vil de også på arbejdsmarkedet bliver mere danske," siger Søren Kaj Andersen.


