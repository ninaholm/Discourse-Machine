Stort behov for sundhedsydelser til illegale indvandrere
Et stigende antal indvandrere uden opholdstilladelse henvender sig til Røde Kors’ sundhedsklinik. Mens Røde Kors vil udvide adgangen til de offentlige ydelser, vil Dansk Folkeparti indføre mere politieftersyn
På Vesterbro kan illegale udlændinge få den lægehjælp, de ikke kan få i det offentlige sundhedssystem. Omkring 60 patienter gør brug af det tilbud hver uge.


 En ny opgørelse fra Røde Kors viser, at antallet af henvendelser til organisationens sundhedsklinik for illegale indvandrere er i kraftig stigning. På klinikken kan personer, der ellers ikke er berettiget til lægehjælp, få behandlet sygdomme og lidelser på trods af deres illegale status.
I de første fire måneder siden dens åbning i august 2011 henvendte 292 mennesker sig på klinikken på Vesterbro i København, der drives af Røde Kors i samarbejde med Dansk Flygtningehjælp og Lægeforeningen. Herefter steg antallet af henvendelser i perioden januar til juni 2012 til 761, og frem til årsskiftet 2012-2013 steg tallet til 974, rapporterer Altinget.dk.
Det er rekordmange, fortæller lederen af klinikken, Vibeke Lenskjold, og den store tilstrømning er kommet bag på hende.
»Første dag var der én patient. Anden dag var der otte. Vi var virkelig overraskede over, at folk så hurtigt fandt frem til os. Vi har lagt flyers ud i varmestuerne, men ellers er budskabet gået fra mund til øre,« siger hun. Og det er alle typer af udokumenterede migranter, der opsøger klinikken, fortæller hun. Det skyldes formentlig, at klinikken ikke stiller krav om at få oplyst patienternes juridiske status, »selv om vi naturligvis spørger ind til det for få et overblik over patienten til vores journaler.«
Ændre lovgivning
Som reglerne er i dag, kan illegale indvandrere kun modtage sundhedshjælp, hvis deres tilstand er akut. Men Røde Kors mener, at reglerne burde ændres, så flere kan få hjælp.
»Det er helt klart, at adgangen til hjælp fra det almindelige sundhedsvæsen burde lempes. For akut sygdom er en gråzone. Nogle gange er en behandling måske ikke akut, men den er nødvendig, for at sygdommen ikke skal blive livstruende,« siger Vibeke Lenskjold.
Netop nu er Sundhedsministeriet ved at undersøge efterspørgslen på sundhedsydelser fra mennesker uden opholdstilladelse. Derfor vil Radikale Venstre afvente resultatet af undersøgelsen, før man tager endeligt stilling til en løsningsmodel.
»Vi har en problemstilling, som er alvorlig, og som også rækker uden for landets grænser. Vi er f.eks. nødt til at finde ud af, hvem de mennesker er, som opsøger klinikken. Er det EU-borgere, som ikke har mulighed for at være her, fordi de ikke har et forsørgelsesgrundlag? Er det prostituerede? Er det migrantarbejdere? Vi er nødt til at finde ud af, hvordan populationen ser ud for at kunne finde den rigtige løsning,« siger de radikales sundhedsordfører, Camilla Hersom, som vil undgå, at der opstår en »sundhedsturisme i et skattefinansieret system«:»Løsningen er ikke at slå dørene til det offentlige sundhedsvæsen op for enhver, der måtte komme forbi. Det er jo ikke holdbart. Derfor skal vi have fundet en løsning, hvor vi kan hjælpe de mennesker, der har behov for det. Men det skal ske på en måde, hvor vi også kan få nogle internationale aftaler,« slår Camilla Hersom fast.
Dansk Folkeparti mener ikke, at man skal hjælpe folk uden opholdstilladelse, og derfor ønsker partiet en øget opmærksomhed på klinikken fra politiets side: »Det er de gale mennesker, der kommer i klinikken. Det er jo illegale indvandrere, som ikke bør være i landet. Og derfor mener vi, at politiet bør frekventere sundhedsklinikken lidt oftere og se, om de ikke kunne hjælpe nogle af disse mennesker i stedet for. F.eks. så de kan komme hjem til det land, de kom fra,« siger Dansk Folkepartis sundhedsordfører, Liselott Blixt.
Sundhedsministeriets analyse forventes at være klar inden sommer.
 

