'Der er behov for bedre retssikkerhed'
Der bør oprettes en ankeinstans for ansøgere, der får afslag på statsborgerskab, fordi de ifølge PET er til fare for rigets sikkerhed, mener kritikere


 Netop nu er Folketinget ved at behandle det seneste lovforslag om dansk statsborgerskab til udlændinge. Men ifølge kritikere er processen præget af manglende retssikkerhed for de ansøgere, der bliver afskåret fra at få statsborgerskab, fordi de efter Politiets Efterretningstjenestes vurdering udgør en potentiel trussel mod rigets sikkerhed.
Somaliske Ibrahim Ahmed er en af de udlændinge, som efter PET's indgriben er blevet fjernet fra lovforslaget, selv om han lever op til alle formelle krav. Ligesom Ibrahim Ahmed ikke kan få at vide, hvorfor han er i PET's søgelys, har han ikke mulighed for at anke afgørelsen. Og det er ifølge seniorforsker ved Institut for Menneskerettigheder Eva Ersbøll kritisabelt.
»Der bør være en eller anden form for uafhængig instans, som de mennesker kan gå til, og som efter at have hørt de pågældende kan foretage en samlet vurdering af sagen,« siger hun og henviser til Sverige, hvor afgørelsen om at afskære mennesker fra statsborgerskab med henvisning til rigets sikkerhed kan påklages til regeringen.
Eva Ersbøll understreger, at en sådan instans skulle være pålagt streng fortrolighed: »Der er behov for diskretion i den type sager. Men der er altså også behov for retssikkerhed.«
Fare for fejl
SF's indfødsretsordfører, Hanne Agersnap, er også bekymret over retssikkerheden for de mennesker, som PET afskærer fra dansk statsborgerskab: »Der kan være gode grunde til at skride ind. Men der må ikke sker fejl, som går ud over uskyldige mennesker.«
Hun forestiller sig, at et særligt udvalg i Folketinget i fortrolighed ville kunne tage stilling til PET's indstillinger, som Folketingets Indfødsretsudvalg ikke kan få at se:
»Jeg er endnu ikke sikker på præcis hvordan, men der er behov for, at folkevalgte politikere på en eller anden måde får indsigt i sagerne. Og samtidig er det klart, at der kan være årsager til, at oplysninger i visse sager ikke må nå ud i offentligheden.«
Enhedslistens politiske ordfører, Johanne Schmidt-Nielsen, mener snarere, afslag givet på baggrund af PET-indstillinger skal kunne ankes til en domstol.
»Det er lovløse tilstande, at folk bliver nægtet statsborgerskab og reelt beskyldt for at være til fare for statens sikkerhed uden at få noget som helst at vide om hvorfor og uden mulighed for at forsvare sig,« siger hun.
Ifølge Konservatives formand for Indfødsretsudvalget, Tom Behnke, ville det være udtryk for mistillid til PET, hvis der blev oprettet en instans, der skulle tage stilling til efterretningstjenestens vurderinger af ansøgere om statsborgerskab.
»Det har vi altså ikke brug for i Danmark,« siger han.
Tom Behnke understreger også, at PET alene indstiller til, at ansøgere bliver fjernet fra lovforslag om indfødsret, mens det er Folketings Indfødsretsudvalg, der træffer beslutning om at følge indstillingerne.
»Det er dermed Folketinget, der bestemmer, hvem der skal have dansk statsborgerskab, og det, synes jeg, er en god ordning« siger han.
Ifølge Informations oplysninger træffer Folketingets Indfødsretsudvalg imidlertid beslutningerne på uoplyst grundlag, idet de ikke får forelagt de oplysninger, der ligger til grund for PET's vurdering. Udvalgs-medlemmerne får således kun at vide, at en ansøger ifølge PET kan være til fare for rigets sikkerhed, mens de ikke får at vide, hvorfor efterretningstjenesten mener, det forholder sig sådan. Tom Behnke vil dog hverken be- eller afkræfte disse oplysninger, som ifølge udvalgsformanden er omfattet af fortrolighed.
Ingen oplysninger
I efteråret 2005 kunne en række medier fortælle, at 15 personer siden 2001 var blevet nægtet statsborgerskab efter indstilling fra PET. Information har spurgt Integrationsministeriet om, hvor meget tallet siden er vokset. Men selv om det er ministeriets Indfødsretskontor, der sender afslagene ud til ansøgerne, oplyser ministeriet, »at kontoret ikke har oplysningerne.«


