Birthe Rønn afslører næppe PET's kronvidne
Nøglefigur i tuneser-sagen har en narkodom på 10 år i Tunesien. Alligevel valgte PET og regeringen at give ham statsborgerskab, mens de øvrige tunesere i sagen blev administrativt udvist. Ministeren skal forklare sig, men vil nok være lige så lukket som den hemmelige retssag
Den terrormistænkte tuneser Slim Chafra (billedet) er overbevist om, at M. er agent for PET, og at der er blevet slået en handel af.


 Mere og mere taler for, at den 42-årige tidligere tunesiske statsborger M. burde optræde på PET's liste over trusler mod statens sikkerhed. I stedet har han fået dansk statsborgerskab. Integrationsminister Birthe Rønn Hornbech (V) er blevet kaldt i lukket samråd for at forklare sig i sagen, men hun vil næppe lufte flere oplysninger, end der allerede har været fremme i de efterhånden mangfoldige retssager i tuneser-sagen, og det er ikke mange.
M. dukkede for første gang op i offentligheden i de hemmelige aflytninger, som PET for to uger siden lagde frem i landsretten, hvor tuneseren Slim Chafra kæmper for at få sin opholdstilladelse tilbage. Sammen med tuneseren K.S. er han administrativt udvist, mistænkt for drabsplaner mod Muhammed-tegneren Kurt Westergaard i 2008. Af samtalerne fremgik det, at M. var mindst lige så involveret i planerne som Slim Chafra, der blev administrativt udvist i februar 2008 og har levet på tålt ophold lige siden.
Nu har Ekstra Bladet så afsløret, at M. i 1999 fik en dom på 10 års fængsel som bagmand i en stor narkosag i Tunesien. Afsløringen bygger på kilder i Tunesien og en domsudskrift fra landsretten i Sousse i Tunesien, hvor M.'s navn og fødsels- dato passer med den dømtes oplysninger. Ifølge Ekstra Bladets kilder flygtede M. og to andre mistænkte, før retssagen begyndte, og derfor er han stadig efterlyst i Tunesien. Han var sandsynligvis i Danmark, da dommen blev afsagt, skriver avisen.
Hvad vidste PET?
For at få dansk statsborgerskab må man ikke være idømt ubetinget fængsel i halvandet år eller derover, ligesom PET skal vurdere, om ansøgeren er til fare for landets sikkerhed.
Alligevel fik M. dansk statsborgerskab i december 2008, mens K.S. frivilligt havde forladt landet, og Slim Chafra boede på tålt ophold  i Sandholmlejren. M.'s navn blev tilføjet på listen over ansøgere få dage før vedtagelsen, da Birthe Rønn Hornbech sendte indfødsretsudvalget syv ekstra navne, der skulle have statsborgerskab.
Dansk Folkepartis medlem i indfødsretsudvalget, Søren Krarup, kunne godt tænke sig at vide, om PET kendte til M.'s kriminelle fortid, og det samme kunne udvalgsmedlem Lennart Damsbo-Andersen (S), der allerede kaldte Birthe Rønn Hornbech i lukket samråd om sagen, før det kom frem, at M. har en narkodom. Integrationsministeriet har hidtil ikke villet udtale sig om den konkrete mand, ud over at alle personer på den endelige liste opfylder lovens betingelser. Det vil integrationsministeren sandsynligvis gentage uden at komme nærmere ind på PET's viden i sagen af hensyn til tjenestens »kilder og arbejds- metoder«. Den sætning er nemlig gået flittigt igen i retssagerne mod Slim Chafra.
Det er freelance-journalisten Nagieb Khaja, der har bragt narko-afsløringen af M. til torvs for Ekstra Bladet. Han har tidligere spillet en aktiv rolle i sagen, da det også var ham, der opsøgte den udviste tuneser K.S. i udlandet for at lave et video-interview, som Slim Chafras advokat Tyge Trier har brugt som vidneudsagn i retten for at bevise Slim Chafras uskyld. Nagieb Khaja har  ligeledes talt med M., der dog ikke ønskede at lade sig interviewe.
Agent for PET?
Den terrormistænkte tuneser Slim Chafra er over- bevist om, at M. er agent for PET, og at der er blevet slået en handel af. I de aflyttede telefonsamtaler taler M. længe og indgående med K.S. om at købe en pistol med lyddæmper. Det er M., der bringer Slim Chafras navn ind i samtalen, da de  taler om, hvordan de skal finansiere våbnet.
»Vi kan skaffe dem (pengene, red.), Slim og jeg,«  siger han.
I en anden samtale taler M. og K.S. om, hvad de skal gøre ved PET's overvågning af dem. Her spørger M., om de også har været ved Slim.
»Det kan være, de har været ved alle,« siger M.
Da Information i går ringede til M., tog han telefonen, men afbrød hurtigt samtalen. Den danske kvinde, der har samme adresse som M., afviste samtalen med det samme.
Ifølge Nagieb Khaja har M. opholdt sig i udlandet  i længere tid, men kan nu være tilbage i Danmark. Muligvis for at vidne i den lukkede del af retssagen mod Slim Chafra, som fortsætter et hemmeligt sted i landet, som hverken pressen, Slim Chafra selv eller hans almindelige advokat må vide noget om. Når nu PET tager så store sikkerhedsforanstaltninger for at beskytte sine kilder, skal man næppe forvente, at Birthe Rønn Hornbech afslører det hele i et samråd.

