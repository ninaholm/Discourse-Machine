Tolk advarede ni gange mod fangemishandling
En dansk militærtolk har for mere end otte år siden gjort forsvaret opmærksom på, at der foregik fangemishandling i det afhøringscenter, hvortil danske specialsoldater flere gange afleverede fanger i Afghanistan. Men tolkens advarsler blev fra starten ignoreret


 Mindst ni gange advarede en dansk militærtolk mod fangemishandling i Afghanistan i 2002. Han gik til samtlige sine chefer og hele vejen til forsvarets top. Men hver gang blev han afvist.
I dag ved vi, at der foregik en omfattende fangemishandling i Kandahar, hvor de danske styrker var udstationeret. Vi ved også, at både den danske styrkechef i Afghanistan, Forsvarskommandoen, Hærens Operative Kommando, embedsmændene i Forsvarsministeriet og den danske regering helt fra begyndelsen af 'krigen mod terror' var klar over, at det kunne blive problematisk at udlevere fanger til et USA, der nægtede at overholde Genève-konventionerne. Men regeringen ignorerede alle advarsler, fordi man havde tillid til, at USA trods alt ville behandle fangerne humant.
Den militære tolks forsøg på at råbe vagt i gevær rammer en pæl igennem regeringens tiltro til USA.
Hjemsendt i utide
Den militære tolk, som vi kan kalde MG, skulle have været et halvt år i Afghanistan, men han blev sendt hjem efter godt syv uger. Han nåede at være tre uger i amerikanernes afhøringscenter, hvor han både så og hørte om mishandling og drab på fanger.
Mindst ni gange har han forsøgt at få sine overordnede til at reagere på de oplysninger, han fik. Men forgæves. Hverken de amerikanske officerer eller de danske overordnede, han kontaktede, ville tage affære.
Han gik også til Forsvarets Efterretningstjeneste, men fik den besked, at »sådan var det bare«. Hans øverste chef  i Afghanistan, Frank Lissner, tog dog kontakt til en amerikansk generalmajor, som roste den danske tolk for at stå frem og lovede en undersøgelse. Men intet skete.
Da forsvarsminister Svend Aage Jensby (V) i slutningen af februar 2002 besøgte den danske Camp Mjølner, blev tolken bevidst holdt borte fra ministeren af FE. Få timer senere sad tolken i et amerikansk militærfly på vej hjem.
Først i juni 2004 hørte forsvarschef Jesper Helsø og det danske forsvarsministerium om MG's oplevelser og overlod sagen til Forsvarets Auditørkorps, der efter at halvt års undersøgelse ikke fandt bevis for tolkens anklager.
I dag lever tolken i skjul, gemt bag nedrullede gardiner, hemmelige adresser, overvågningskameraer - og en mur af tavshed.
Forsvarsminister Gitte Lillelund Bech (V) ønsker ikke at kommentere historien om tolken. Hun henviser til regeringens redegørelse fra december 2006 og til, at sagen snart kommer for retten.
Mogens Lykketoft (S) kan ikke se, hvorfor sagen der skal foregå bag lukkede døre:
»Jeg kan ikke se noget som helst militært hensyn eller ...
hensyn til vores allierede, der taler imod offentlighed i denne gamle sag,« siger han og tilføjer, at tolkens historie for ham at se er en bekræftelse på det, han flere gange har kritiseret regeringen for:
»Regeringen vidste udmærket, at der var et problem, når man overlod fanger til USA.«
»Derved bliver regeringen medskyldig i overgreb, som Danmark folkeretligt er forpligtet til ikke at deltage i,« siger Lykketoft.
Holger K. Nielsen (SF) mener, at det er »en rystende historie«:
»Vi er nødt til at få afklaret, hvad der er op og ned. Det må være forsvarsministerens og justitsministerens ansvar at få afklaret, om en dansk udsendt tolk har reel grund til at frygte for sin sikkerhed, fordi han har fortalt om, hvad han har set i Afghanistan. Alt andet er uholdbart,« >mener han.
Hos Amnesty International siger jurist Claus Juul:
»Man må kun overlevere fanger til andre lande, hvis man er sikker på, at de vil overholde Genève-konventionerne. Med den viden, vi har i dag, må man konstatere, at den danske regering havde kendskab til en lang række ting, der rejste tvivl om, hvorvidt USA ville overholde dem, blandt andet de notater, som fangesagen har bragt frem,« siger han.
Information har samlet de tilgængelige brikker i sagen og beretter om tolken, der bliver hovedvidne, når den såkaldte fangesag i nær fremtid kommer for Østre Landsret.
Det skal vise sig, om tolken så tør stå frem og fortælle om, hvad han så i Interrogation Centre på Kandahar Airfield for mere end otte år siden. I otte år har forsvaret brugt uanede ressourcer på at hemmeligholde alle konkrete omstændigheder i sagen om tolken, der så for meget.
Læs: Tolken, der så for meget

