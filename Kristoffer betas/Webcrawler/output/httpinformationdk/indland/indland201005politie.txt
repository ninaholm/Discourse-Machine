Havde politiet en hemmelig plan B?
Efter afhøringen af politiets øverst ansvarlige i retssagen om masseanholdelser under COP15 var der ingen spørgsmål fra de beskikkede advokater. De var utilfredse med, at kammeradvokaten på forhånd har aftalt, hvad politiets vidner må udtale sig om
Både lørdag den 12. december og søndag den 13. december foretog politiet masseanholdelser af demonstranter.


 Tidligere chefpolitiinspektør Per Larsen fra Københavns Politi var den overordnede leder af politiets samlede indsats under klimatopmødet i København i december sidste år. Han var derfor et oplagt vidne for kammeradvokaten, som repræsenterer Københavns Politi i den erstatningssag, som omkring 250 personer har anlagt i Københavns Byret efter at være blevet administrativt frihedsberøvet under klimatopmødet.
Under tidligere afhøringer af kammeradvokatens vidner, har de beskikkede advokater fulgt op med spørgsmål. Men da det blev advokaternes tur til at stille spørgsmål til den øverst ansvarlige politimand, tog sagen pludselig en drejning.
Først svarede Larsen beredvilligt på kammeradvokatens spørgsmål om, hvordan udgangspunktet for politiets indsats var, at det var FN's topmøde og ikke politiets:
»Vi var meget fleksible og venlige, og vi ville i dialog,« sagde Larsen og fortsatte: »Vi strakte elastikken så langt, vi overhovedet kunne, men der er en grænse.«
Ingen spørgsmål
Da kammeradvokaten var færdig med Per Larsen, var det de beskikkede advokaters tur. De afviste nu i samlet flok som protest at stille ét eneste spørgsmål, og det ville de gerne have ført ind i retsbogen. Advokat Christian Dahlager motiverede protesten med, at mens kammeradvokaten kender indholdet af den bemyndigelse, som politiledelsen har givet til de politividner, der skal afhøres i retssagen, så kender hverken retten eller advokaterne indholdet af den.
»Det strider mod alle principper, at parterne ikke har samme kendskab til sagen,« sagde Dahlager. »Hver gang vi forsøger at bevæge os fra den generelle sniksnak om trusselsbilleder og lidt dybere, så bliver vi afskåret fra at stille konkrete spørgsmål, fordi det efter kammeradvokatens vurdering ligger uden for den bemyndigelse, som altså kun kammeradvokaten kender til,« sagde han.
Konkret ønskede Dahlager - på retsformandens gentagne forespørgsel - at kunne afhøre om politiets konkrete trusselsbillede dag for dag under topmødet, og om hvilke manøvreidéer politiet havde arbejdet efter, herunder om politiets ledelse forud for den store masseanholdelse af omkring tusind demonstranter lørdag den 12. december havde arbejdet efter en plan B, således at masseanholdelsen skulle gennemføres uanset hvad.
Fortrolige oplysninger
Det fik advokat Benedicte Galbo fra kammeradvokaten op af stolen. Hun afviste kritikken: »Det er ganske almindeligt i civile sager, at man har en snak med de vidner, man tager ind.« Og hvis de beskikkede advokater ville vide noget om kammeradvokatens afhøringstemaer, kunne de bare spørge, fortsatte hun.
Galbo mente, at bl.a. henset til de mange arbejdsdage, politiet havde været indsat under topmødet, så kunne advokaterne kun stille spørgsmål om det, som vidnerne i forvejen havde forberedt sig på. Hertil kom så den tavshedspligt om dele af politiets arbejde, som polititjenestemændene er underlagt: »Der er oplysninger, der er fortrolige, og sådan er spillereglerne bare, både når politiet og PET er indblandet. I får ikke at vide, om politiet havde en plan B,« sagde hun.
De vilkår fandt advokaterne Knud Foldschack, Steen Leonhardt Frederiksen og Hanne Ziebe helt uacceptable: »Der kan ikke være tavshedspligt om noget, der er foregået for et halvt år siden,« >mente Foldschack.
Imens lyttede Per Larsen, der var iklædt violet skjorte, violet bluse samt sokker i matchende kulør, på diskussionen mellem advokaterne og kammeradvokaten. Da den var forbi, var der stadig ingen spørgsmål til Larsen, der tog sin vindjakke og forlod det næsten mennesketomme retslokale.
Derefter udviklede der sig et nyt skænderi: Hvorfor skal de beskikkede advokater vente på at få adgang til sagens samlede bilag? Kam-meradvokaten svarede, at politiet var i gang, men retsformand Anne Grete Stokholm endte med at pålægge kammeradvokaten en frist til 25. maj - eller i hvert fald mest muligt.
Retssagen fortsætter i dag.


