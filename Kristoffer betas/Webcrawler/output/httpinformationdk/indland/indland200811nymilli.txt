Ny milliard-redning i USA
Citigroup bliver den næste i rækken af haltende finansgiganter, som får milliardhjælp af den amerikanske regering i forsøget på at holde liv i landets økonomi


Den amerikanske stat må igen til lommerne for at forhindre et kollaps i USA's finanssektor. Et af de absolut største og mest kendte navne i landets bankverden kan nemlig ikke selv klare sig gennem finanskrisen. Det drejer sig om bankgiganten Citigroup, som den amerikanske stat nu smider et beløb svarende til 115 milliarder danske kroner efter og til gengæld får en stor portion aktier i foretagendet.Pengene kommer efter, at der sidste måned blev givet et endnu større beløb til banken fra finansministeriet, og sammen med den seneste håndsrækning følger også et løfte om at garantere de risikable udlån, banken har svært ved at kradse ind. Garantien er på mere end 300 milliarder dollar - hvad der svarer til mere end 1780 milliarder kroner.Frygter opbremsning"På den her måde tager USA's regering de nødvendige tiltag for at styrke det finansielle system og beskytte de amerikanske skatteydere og den amerikanske økonomi," lyder det i en erklæring fra blandt andre finansministeriet.Når USA's regering skrider ind og holder hånden under Citigroup, sker det for at sikre, at kreditstrømmen fra banken til private og erhvervsdrivende ikke stopper, så de må indstille forbruget eller dreje nøglen om og dermed bremse økonomien.Og hvis man vil bruge statsmidler til at redde private banker, er tiden også inde til at komme Citigroup til undsætning. Sidste uge dykkede Citigroup-aktien med 60 procent, og fredag faldt bankens markedsværdi ifølge tv-stationen BBC til 20,5 milliarder dollar. I 2006 var den på 270 milliarder dollar. Samtidig har banken meddelt, at den skal fyre 52.000 ansatte. Det tal kommer oven i en tidligere fyringsplan, som omfatter 23.000 medarbejdere.Optimisme, ikke tillidSparekniven rammer verden over, idet banken er til stede i mere end 100 lande. Også i Danmark, hvor man under navnet Citibank har haft aktiviteter siden 1919. Her er der imidlertid blot 40 ansatte i en organisation, som Citigroup allerede betragter som slank og effektiv."Som vores direktør for Citi Denmark sagde for nylig, er potentialet for store afskedigelser meget begrænset i Danmark. Halvdelen af de cirka 50.000 afskedigelser skal komme ved afhændelse af vores outsourcede aktiviteter i Indien og i vores privatkundesektor Tyskland," siger PR-ansvarlig hos Citigroup, Jonathan Woodier, til Ritzau.Citigroups aktier steg mere end 50 procent, da børsen åbnede i New York mandag oven på nyheden om milliardhjælpen, og flere investorer har skruet lidt op for optimismen. Dog med rynkede bryn."Det er alt sammen meget godt, men det forhold, at centralbanken skal redde en af verdens største banker, er ikke ligefrem en tillidserklæring," siger Rory Robertson, der er strateg hos det australske finanshus, Macquarie, til AP.Præsident George W. Bush sagde mandag, at der kan være flere redningspakker på vej til store finanshuse som Citigroup. Bush sagde også, at han har drøftet Citigroup-sagen med den nyvalgte præsident, Barack Obama.Ritzau
