Rønn smider ustraffede irakiske asylsøgere hjem med tvang
For første gang udsendes to ustraffede irakiske asylansøgere mod deres vilje, og uden at der er opnået en generel aftale mellem Danmark og Irak


 Rigspolitiet forbereder nu for første gang tvangshjemsendelse af afviste irakiske asylansøgere, der ikke har begået noget ulovligt i Danmark. 
Tvangshjemsendelsen, der ifølge Rigspolitiet skal foretages "snarest", sker, selv om der ifølge Integrationsministeriet stadig ikke er opnået nogen generel aftale mellem danske og irakiske myndigheder om at tage imod flygtninge, der udvises ved tvang. 
Mens Dansk Flygtningehjælp erklærer sig tryg ved tvangsudsendelsen, taler flygtningeforeningen Asylret og Amensty International om en uansvarlig beslutning. Dansk Folkeparti og Socialdemokraterne siger god for hjemsendelsen, mens De Radikale og Enhedslisten protester.
Ifølge Informations oplysninger drejer sagen sig om to irakere, hvoraf den ene er en mand fra den nordirakiske by Sulaimaniya, der som asylansøger har opholdt sig i Danmark de seneste fire år. Han blev anholdt i torsdags, da han mødte op på asylcentret i Avnstrup for at modtage sine lommepenge, og sidder nu fængslet i Sandholm-lejren i venten på et fly til byen Erbil i irakisk Kurdistan.
Skærpet praksis
De to anholdte irakere er begge ustraffede, og dermed udgør hjemsendelsen en skærpelse af de danske myndigheders praksis. Sidste år tvangshjemsendte man fire kriminelle irakere, men hidtil har ustraffede asylsøgere kunnet blive, fordi Integrationsministeriet ikke har kunnet få de irakiske myndigheder med på en aftale om at tage imod personer, der udsendes mod deres vilje.
"Vi arbejder fortsat på at få en samlet aftale med regeringen i Irak," sagde ministeren i går i en kort kommentar til sagen.
Så sent som for en måned siden afviste regeringen i irakisk Kurdistan, at man vil indgå en aftale.
"Vi tager ikke imod flygtninge, som sendes hjem med tvang," sagde regeringens talsmand Khaled Salih til Information.
200 i kø
Integrationsministeriet oplyser, at de irakiske myndigheder har fået forelagt den konkrete personsag og har sagt ja til at tage imod de to irakere, selv om en generel aftale mangler.
Udvisningerne kan dermed blive de første i en lang række. Omkring 200 afviste irakere står til at blive sendt hjem med tvang.
"Vi arbejder løbende. De står i aktuel udsendelsesposition, og vores opgave er at få sendt dem ud. Vi arbejder jo ikke med alle på én gang, men starter stille og roligt med at forelægge de mest oplagte først," siger politiinspektør Christen Østergaard i Rigspolitiets udlændingeafdeling til Ritzau.
Amnesty kritik
Amnesty langer hårdt ud efter regeringens nye hårde linje. 
"Regeringen har desværre valgt at være foregangsland i at bryde med FN's anbefalinger og tager igen et skridt i den forkerte retning. Det er uansvarligt at tvangshjemsende irakere til nogen steder i Irak. Sikkerhedsforholdene er stadigvæk langt fra så gode, at man med fornuft og god samvittighed kan begynde at returnere afviste asylansøgere til det land," siger pressechef Ole Hoff-Lund.
Også flygtningeforeningen Asylret er oprørt.
"Vi har hverken fra integrationsministeren eller Rigspolitiet set nogen dokumentation for, at der er opnået en aftale om at tage imod de pågældende irakere," siger Said Parvin, talsmand for Asylret.
Ifølge Parvin fik de irakiske myndigheder blot en fax fra de danske kolleger, da man sidste år udviste straffede irakere.
Hos Dansk Flygtningehjælp er man mindre urolig over tvangshjemsendelsen.
"Irakere fra Central- og Sydirak bør have flygtningestatus og beskyttelse, men hvis man kommer fra de fredeligere kurdiske områder i nord, så er sagen anderledes. Området er generelt ikke farligt at vende hjem til, så længe man ikke har et udestående med myndighederne. Derfor tror jeg heller ikke, FN's Flygtningehøjkommissariat vil have nogen særlige kommentarer til den danske beslutning," siger Dansk Flygtningehjælps generalsekretær Andreas Kamm.
OK siger S og DF
På Christiansborg er både Socialdemokraterne og Dansk Folkeparti godt tilfredse med den strammere linje fra regeringen.
"Når der er tale om afviste asylansøgere, så skal de selvfølgelig sendes hjem, når de kan. Jeg går ud fra, at alle de internationale konventioner er overholdt, så jeg ser ikke noget problem i, at der ikke er nogen aftale, hvis tingene ellers er fulgt som de skal," siger Henrik Dam Kristensen (S).
"Det er glædeligt. Det er en god nyhed, som vi bestemt hilser velkommen i Dansk Folkeparti," siger partiets medlem af Folketingets integrationsudvalg Martin Henriksen.
De Radikales ordfører Morten Østergaard vil have en forklaring fra Birthe Rønn Hornbech
"Jeg er meget overrasket over, at man nu hjemsender dem, uden at der er lavet en aftale med irakerne, når alle partier hidtil har været enige om, at det var forudsætningen for at sende dem hjem igen. Derfor må integrationsministeren garantere, at de afviste asylansøgere ikke blot sendes ud i intetheden og til uforsvarlige forhold," siger Morten Østergaard. 
Uansvarlige
Enhedslistens fungerende gruppeformand Per Clausen kalder de forestående udvisninger komplet uansvarlige.
"Enhedslisten opfordrer alle til at protestere mod regeringens handlinger. Vi vil kræve en forklaring i Folketinget, men der er brug for brede folkelige protester mod disse udvisninger. De er umenneskelige og bør stoppes," siger han.


