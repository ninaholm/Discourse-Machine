Snaps og afghanske fanger presser Fogh
Druk for skatteydernes penge, udlevering af fanger trods bekymring, og en diplomat taget i spritkørsel. Problemerne stod i kø på Foghs pressemøde i går
Anders Fogh Rasmussen måtte forholde sig til en række problematiske sager på sit pressemøde i går.


 20 snaps og fem øl. Så meget ville statsminister Anders Fogh Rasmussen (V) ikke være i stand til at drikke - heller ikke i fællesskab med en kollega. Det gjorde han klart på sit pressemøde i går. 
Finansminister Lars Løkke Rasmussen (V) og udenrigsordfører Søren Pind (V) er tilsyneladende mere hærdede. I hvert fald formåede de to ifølge Ekstra Bladet at indtage netop 20 snaps og fem fadøl under en frokost på skatteydernes regning i 2004. Og det er irriterende for statsministeren, når hans partimedlemmer lader skatteyderne betale i stedet for selv at hive tegnebogen op af lommen. 
"Folkevalgte politikere skal være særdeles omhyggelige i omgangen med borgernes penge," lød det fra Fogh, der efterfølgende blev spurgt, om han mente, niveauet var rimeligt. 
"Jeg har aldrig selv oplevet det. Og jeg er af den klare opfattelse, at hvis man skal gennemføre arbejdsmøder, så er de bedst tjent med en særdeles moderat indtagelse af drikkevarer," sagde han.
Samtidig understregede Anders Fogh Rasmussen vigtigheden af at være påpasselig, når man har et ansvarsfuldt erhverv. 
Fogh har dog ikke i sinde at kalde de to politikere op på sit kontor. Frokosten var nemlig arrangeret af Søren Pind, der dengang var borgmester i København, så ansvaret ligger hos Københavns Kommune og revisionen, pointerede Anders Fogh Rasmussen. 
Statsministeren afviste ikke, at afsløringen kunne ligne et forsøg på at begå karaktermord på finansministeren: 
"Der er ingen tvivl om, at der er kredse, der har en vældig interesse i at køre kampagner mod Lars Løkke Rasmussen." 
Tvetydig besked fra Fogh 
Men det var ikke kun finansministeren, der var i skudlinjen på pressemødet. Anders Fogh Rasmussen selv fik hug for at have talt med to tunger om de 31 afghanske fanger, som danske specialstyrker udleverede til amerikanske soldater i 2002. Efterfølgende blev fangerne angiveligt mishandlet. Fogh gav dengang udtryk for, at der ikke var grund til bekymring, når det gjaldt USA's behandling af krigsfangerne: 
"Vi føler os overbeviste om, at amerikanerne opfylder alle de internationale konventioner," udtalte han til Politiken i 2003. 
Men kort forinden havde Danmark i fællesskab med EU sendt en protest til USA, der netop udtrykte bekymring for behandlingen af fangerne. Der var altså ikke overensstemmelse imellem det, Fogh og regeringen sagde til den danske befolkning, og det, de gav udtryk for i protesten til USA. 
Fogh lagde på pressemødet ikke skjul på, at Danmark var med i protesten:
"Vi var selv med til at formulere den (protesten, red.). Det handlede om internationale konventioner, og om hvordan fangerne skulle opfattes. Det havde EU et syn på, og det var vi selvfølgelig en del af." 
- Men du har selv sagt, at du var overbevist om, at USA overholdt konventionerne. Hvordan stemmer det overens med jeres protest?
"Jo, men det stemmer meget fint overens, fordi den EU-henvendelse drejede sig om fortolkningen af konventionen. Amerikanerne forsikrede, at de behandlede fangerne humant." 
Flere promiller
Også Danmarks ambassadør i Washington havde lavet ballade. I 2007 kørte han spritkørsel efter en lidt for våd aften i byen. Det måtte Fogh kommentere som øverste ansvarlige. Og det var da også 'stærkt beklageligt,' undskyldte han: "Vi har en klar forventning om, at danske diplomater overholder de love og regler, der gælder i de lande, de opholder sig i." 


