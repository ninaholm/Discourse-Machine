Næse for skattesagslæk er uden belæg
Regeringen og dens støttepartier vil give Troels Lund Poulsen (V) en næse – blandt andet for lækagen i den såkaldte skattesag. Men skattesags-kommissionen har ikke fundet belæg for, at lækagen fører tilbage til den daværende skatteminister. Et usædvanligt efterspil, mener juraprofessor
 Det undrer professor i forvaltningsret, at daværende skatteminister Troels Lund Poulsen nu står til at få en næse for blandt andet lækagen af Helle Thornings-Schmidts skattepapirer til BT, fordi kommissionen ikke har afgjort, hvem der stod bag lækagen. De andre begrundelser for næsen er mere forståelige, ifølge professor Michael Gøtze.


 Når regeringspartierne, SF og EL blandt andet begrunder deres ønske om at tildele tidligere skatteminister Troels Lund Poulsen (V) en »stor næse« med lækagen af personlige skatteoplysninger om Helle Thorning-Schmidt (S) og hendes mand, sker det uden belæg. Skattesagskommissionen konkluderede i november, at det ikke var muligt at finde frem til, hvem der stod bag lækket af statsministerparrets skatteoplysninger.
På den baggrund må skattesagens efterspil siges at være usædvanligt, mener professor i forvaltningsret på Københavns Universitet, Michael Gøtze. Han har fulgt skattesagen tæt og hæfter sig ved, at der er stor afstand mellem den politiske vurdering, der ligger til grund for næsen, og den juridiske beretning, som Skattesagskommissionen fremlagde i november – særlig hvad angår lækagen til BT af daværende oppositionsleder Helle Thorning-Schmidt og hendes mands skatteoplysninger.
»Når man læser kommissionens redegørelse, er der ikke noget belæg – i kommissionens øjne – for, at Troels Lund Poulsen har været involveret i lækagesagen, som regeringen og dens støttepartier kritiserer ham for at være medansvarlig for. Det er usædvanligt, at spændet mellem en kommissions beretning og politikeres vurdering er så stor,« siger Michael Gøtze.
Han understreger samtidig, at »det er en del af konstruktionen« og dermed også en del af de nuværende spilleregler, at politikerne får det sidste ord og kommer med kritik, også selv om den ligger langt fra skattekommissionens redegørelse.
Flere kritisable forhold
Ud over selve lækagen mener regeringen og den støttepartier, at to andre forhold berettiger en næse til den daværende skatteminister: At der blev givet fejlagtige oplysninger til Ombudsmanden, og at der uberettiget blev videregivet personfølsomme oplysninger om Stephen Kinnocks påståede homoseksualitet.
Selv om kommissionen ikke drager Troels Lund Poulsen til ansvar for lækagesagen, mener skatteordfører Lisbeth Bech Poulsen (SF), at han som daværende minister er ansvarlig for, at der er sket et læk.
»Vi får desværre nok aldrig at vide, hvem der har lækket de papirer. Men vi kan konstatere, at Troels Lund Poulsen som daværende minister havde øverste ansvar for sagen og dermed også for lækagen. Derfor er lækagesagen også en del af vores samlede kritik, som også går på, at Troels Lund Poulsen har brudt sin tavshedspligt, og at Skatteministeriet har vildledt Folketinget.«
– Men hvordan kan I vide, at lækagen kommen fra Skatteministeriet?
»Det kan vi heller ikke. Næsen bliver givet på baggrund af flere ting, lækagen er en af dem. Men selv om vi ikke kan vide, om det er Troels Lund Poulsen, der står bag lækket, kan vi konstatere, at han var ansvarlig for det ministerium, som lækket kom fra.«
– Men i princippet kunne lækagen vel også være opstået andre steder, eksempelvis ved vi, at Ombudsmanden også har haft adgang til dokumenterne?
»Vi giver næsen bag baggrund af en række kritisable forhold, der er sket i Troels Lund Poulsens ministerium, heriblandt lækket. Vi mener, at det er på sin plads at kritisere ham for det.
Partierne skulle i går have stemt om, hvorvidt Troels Lund Poulsen skal have en næse for sin rolle i skattesagen. Men beslutningen blev udskudt til næste uge, fordi de borgerlige partier havde en række spørgsmål til rød bloks kritikpunkter, som de krævede svar på inden afstemningen.

