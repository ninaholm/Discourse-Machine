Briter anbefaler genetiske undersøgelser før graviditet
Genetiske undersøgelser vil give par og enkeltpersoner viden om, hvorvidt de er bærere af genetiske sygdomme som cystisk fibrose
Den britiske regerings rådgivere ser ingen problemer i et nationalt screeningsprogram for gravide par, der ønsker at vide, om de er bærere af genetisk betingede sygdomme, der kan videregives til deres børn. Men kritikere advarer om, at et sådant screeningsprogram kan føre til racehygiejne.


 Den britiske regerings rådgivere anbefaler et nationalt screeningsprogram for gravide par, der ønsker at vide, om de har genetiske dispositioner, som kan videregives til deres børn. Der er ingen specifikke etiske, juridiske eller sociale principper, som gør dette uacceptabelt, hedder det i en rapport fra Human Genetics Commission.
Ifølge rapporten bør  screeningsprogrammer være tilgængelige for alle, der kan nyde godt af det, men enkeltpersoner eller par bør aldrig »føle sig forpligtet, presset eller tvunget« til at underkaste sig sådanne tests før undfangelsen og skal modtage »uhildet rådgivning«.
Men kritikere advarer om, at rapporten kan bane vejen for racehygiejne.
Storbritanniens nationale screeningsudvalg, som rådgiver om, hvorvidt det offentlige sundhedsvæsen bør tilbyde undersøgelser for en række sygdomme  også under graviditeten  havde bedt kommissionen udtale sig om spørgsmålet, inden man traf beslutningen om at anbefale folk at lade sig teste inden undfangelsen. Børn risikerer at udvikle sygdomme som cystisk fibrose og seglcelle- anæmi, hvis begge forældre er bærere af de genetisk betingede sygdomme. På nuværende tidspunkt kan kun folk med en kendt risiko for arvelige sygdomme blive testet.
Frances Flinter, som er formand for den arbejdsgruppe, der udarbejdede rapporten, siger:
»For øjeblikket bliver der kun taget en test, hvis en person ved, at vedkommende kan være bærer af en genetisk sygdom, eller hvis personen bor i en by, der har startet et lokalt screeningsprogram. Det betyder, at mange enkeltpersoner eller par ikke opdager, at de er bærere af en genetisk sygdom, før de bliver gravide. En test inden i stedet for under graviditeten vil sikre patienterne flere valgmuligheder, og personer, der ønsker at få børn, får adgang til oplysninger, der kan hjælpe dem til at træffe den rette beslutning.«
I en udtalelse fra det britiske sundhedsministerium lyder det:
»Genetisk screening kan være et effektivt diagnosticeringsredskab, når man skal vurdere, om en person har risiko for at udvikle sygdomme som cystisk fibrose. Men samtidig er der en række overvejelser, som overskrider rammerne for denne betænkning, og som har betydning for, hvorvidt man bør oprette specifikke scree- ningsprogrammer.«
Kommissionens rapport anbefaler, at hvis der tilbydes prænatal screening for en bestemt genetisk sygdom, bør der også tilbydes en test inden undfangelsen af et barn, når det er teknisk muligt. En velgørenhedsorganisation for patienter med cystisk fibrose, The Cystic Fibrosis Trust, udtaler:
»Folk, der ønsker det, bør have mulighed for at vælge at lade sig teste.«
Fare for racehygiejne
Men David King, som er leder for borgerrettighedsorganisationen Human Genetics Alert, udtaler:
»Denne umådelig farlige rapport anbefaler den hurtigste vej til en form for race- hygiejne, som ikke adskiller sig væsentligt fra, hvad man så i begyndelsen af det 20. århundrede: En generel kortlægning af hele befolkningen for at luge alle med 'dårlige gener' ud,« siger David King og tilføjer:
»Det vil uundgåeligt føre til, at unge mennesker bliver stigmatiserede og betragtet som ubrugelige ægtefæller, og at handicappede vil føle sig mere truede.«

© Guardian & Information Oversat af Mads Frese

