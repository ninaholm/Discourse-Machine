Niveaudeling i folkeskolen kan være på vej tilbage
VK afviser ikke rejseholdets anbefalinger om at indføre særlige faglinjer fra 7. klasse. Forskere kalder det et voldsomt skift. Linjerne i praksis vil genindføre niveaudeling og gøre op med enheds-skolen, og det cementerer den sociale ulighed. Realskolen ind ad bagdøren, mener oppositionen


 Vil du på samfundslinjen, designlinjen eller byggelinjen?
Det er et spørgsmål, som 7. klasselever fremover skal tage stilling til, hvis det står til rejseholdets 360 graders eftersyns anbefalinger, som blev præsenteret tidligere på sommeren.
Eleverne fra 7., 8. og 9. klasse i landets folkeskoler skal vælge linjespor, som vil lede dem hen imod et senere valg af ungdomsuddannelse.
Ifølge anbefalingen skal ikke alene den specificerede linjefagsundervisning, men også den almene undervisning foregå i linjeklasserne.
Dét forslag mener forskerne ikke er en god idé. Selv om rejseholdets rapport lover, at linjeklasserne ikke medfører niveauforskelle i de almene fag, mener skoleforskere Niels Egelund og Per Fibæk Laursen, at det i praksis vil føre til en niveaudeling i Folkeskolen.
En niveaudeling, der gradvist er blevet afviklet gennem hele århundredet, og som blev fuldstændigt afskaffet i 1993.
»Man skal jo ikke være noget geni for at regne ud, at de mindre boglige vælger byggelinien, og de bogligt stærke vælger samfundslinjen. Alt andet er en illusion,« siger Niels Egelund, der er centerleder på Center for Strategisk Uddannelsesforskning og Kompetenceudvikling på DPU, Danmarks Pædagogiske Universitetsskole.
Gentager social ulighed
Også forsker Per Fibæk Laursen er bekymret for forslagets konsekvenser for de svageste elever:
»Man får et skolesystem, der reproducerer den sociale ulighed. Hvis linjeinddelingen bliver en realitet, så vil det i praksis fungere som en niveauinddeling. Forskningen viser, både dansk og udenlandsk, at niveaudeling sænker de mindst boglige elevers niveau, og forringer deres muligheder fremover,« siger Per Fibæk Laursen, der er professor på Center for Grundskoleforskning på DPU. Alligevel kan rejseholdets anbefalinger blive en realitet. Venstres uddannelsesordfører, Anne-Mette Winther Christiansen, tager ikke afstand fra forslaget:
»Vi er åbne for alt lige i øjeblikket, og vi har læst og lyttet meget intenst på rejseholdets anbefalinger,« siger hun, der dog ikke vil bakke op om anbefalingen, før det er blevet drøftet igennem med ministeren. Til gengæld understreger Anne-Mette Winther Christiansen, at Venstre længe har efterlyst mere holddannelse på tværs af klasser.
»Venstre bakker op om holddannelse og har længe ønsket, at der ikke var begrænsninger på, hvor mange timer man kunne holddanne,« siger hun.
Regeringspartneren, De Konservative, er positive over for forslaget:
»Det forslag, som rejseholdet kommer med her, kunne udmærket være noget, vi kunne arbejde videre med. Det er overordnet en god idé, at der kommer mere variation i folkeskolen. Og sigtet om at åbne de unge menneskers øjne for, at der er andet end gymnasievejen, er et godt tiltag,« siger Rasmus Jarlov, der er uddannelsesordfører for De Konservative.
Han mener ikke, der er noget i vejen med niveauinddeling i Folkeskolen, og at den tværtimod vil styrke eleverne.
»Jeg så gerne, vi fik udfordret de dygtige elever noget mere i folkeskolen,« siger han og pointerer, at rejseholdets anbefalinger er et udkast, som der skal arbejdes videre med.
Niveaudeling ad omveje
Det undrer ikke SF's Pernille Vigsø Bagge, at rejseholdet anbefaler en linjedeling, der ifølge forskerne kan genindføre niveaudelingen:
»Det lader til, at man af alle mulige omveje forsøger at genindføre niveaudeling i folkeskolen. Det er skammeligt, fordi alle undersøgelser peger på, at det går ud over de svageste, og ikke højner niveauet for de mest boglige,« siger hun og fortsætter,
»Rejseholdet er politisk udvalgt af statsministeren. Det må man ikke glemme. Deres anbefalinger er hverken udtryk for forskning eller evidensbaseret metode, det er udtryk for, hvad man lige går og synes. Og Venstre er forsigtige med at afvise forslaget nu, fordi nogle af deres forligsparter er meget interesserede i niveaudeling,« siger Pernille Vigsø Bagge fra SF.
Ligesom SF mener Socialdemokraternes uddannelsesordfører, Christine Antorini, at anbefalingen er helt hen i vejret, og strider imod al forskning:
»Det betyder i realiteten, at vi vender tilbage til realskolen. Regeringen har hele tiden flirtet med niveaudelingen. De Konservative bringer det ustandseligt på bane, og Venstre har lurepasset på det,« siger Christine Antorini.
Enhedskolens død
Såfremt linjeinddelingen indføres og medfører en niveaudeling i Folkeskolen, er det enhedsskolens død, mener både oppositionen, Niels Egelund og Per Fibæk Laursen.
Igennem en inddeling fravrister man eleverne den valgfrihed ved endt folkeskolegang, som ellers kendetegner den danske folkeskole.
»Det er et opgør med enhedsskolen. Der er klart mange sympatiske takter i det i og med, at eleverne i højere grad kan vælge efter deres interesser. Men i praksis kommer det til at minde om de tidligere almene og boglige linjer,« siger Niels Egelund og pointerer, at linjeinddelingen kan ende med, at eleverne bliver fanget i et valg resten af deres uddannelsestid. Et valg de træffer allerede i 7. klasse.
Også forsker Per Fibæk Laursen ser anbefalingen som kursændring i dansk skolepolitik:
»Det er et stort paradigmeskift. Den dominerende tendens i dansk skolepolitik, er enhedsskolen, hvor alle får samme undervisning til og med 9. klasse, og dermed har samme muligheder bagefter. Man skal passe meget på, at man ikke kommer til at gentage tidligere tiders sociale sortering i skolen. Jeg er bange for, at mulighederne i praksis ikke ville blive lige, selv om man formelt siger, at de er det, « siger Per Fibæk Laursen fra DPU
Det har desværre ikke været muligt at få en kommentar fra undervisningsminister Tina Nedergaard (V), der er på sommerferie


