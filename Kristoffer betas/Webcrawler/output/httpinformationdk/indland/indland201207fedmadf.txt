Fed mad er fedt, men fedme er ufedt
I dag skal man være så godt et menneske, at man kan hengive sig hedonistisk til livet og samtidig forblive tynd. Det afspejles på tv, hvor Price og Blomsterberg ikke ligefrem sparer på kalorierne, for selv om fedme er ufedt, er fed mad in-mad
Fedt i gryden, men ikke på kroppen – hvordan hænger det sammen, når tv-kokke som brødrene Price prædiker om smør i mad, men deres publikum samtidig ser ned på fede mennesker?


 En hel pakke smør syder og bobler i en gryde. Foran komfuret pisker James Price citron, sennep og rigelige mængder mayonnaise sammen i en skål, og bagefter hælder han olie i.
»Jo mere olie man knalder i, jo tykkere bliver mayonnaisen,« siger han til sin bror.
Ind gennem de store vinduer står solen, og den kaster lys på de blanke paneler, der danner rammen om de tos tv-køkken. Det hele er lækkert, forfinet og fyldt med mad. Fed mad.
Tidligere på ugen kunne Information berette, at danske avisers omtale af fedme er totalt ensidig. De overvægtige beskrives stort set altid som dumme, lød det. Fattige, svage og bosat i Udkantsdanmark. Men selv om den overvægtige dansker ikke fremstilles positivt i medierne, og selv om helse er vor tids kongstanke, så stopfodres vi med tv-programmer om mad, hvor sundheden langtfra er i top.
Ifølge en opgørelse, Søndagsavisen har foretaget, beskæftiger tv sig i dag otte gange så meget med madlavning som for fem år siden. I 2007 var det ugentlige timetal for mad-programmer fem, i dag er det 38 timer.
I primetime tirsdag aften viste DR2 for eksempel dokumentaren Kagernes konge, som handler om en fransk konditor, der deltager i en stor konkurrence om at lave de bedste kager.
Og to af de mest populære madprogrammer i Danmark er Spise med Price og Mette Blomsterbergs Det søde liv. Brødrene Price laver fed mad med smør, og Blomsterberg lever sødt med sukker og kager.
»Idealet er at være slank og samtidig være livsnyder,« siger sociolog og professor ved Fødevareøkonomisk Institut, Københavns Universitet Lotte Holm.
»I hvert fald er det et middel- og overklasseideal, at man helst skal være kreativ i forhold til madlavning. Det at lave mad er konkret sansemættet arbejde uden abstraktion, men rettet mod øjeblikkelig glæde, og det kan være en reaktion på vores arbejdsliv, hvor abstrakte størrelser, computerskærme og papir fylder,« siger hun og understreger, at det slanke og hedonistiske ideal for mange er en slags demonstration af kontrol over sig selv, sin krop og sin karriere. Særligt når det netop er dyr, lækker og fed mad, man indtager.
Lidt, men godt
Livsstilsekspert og direktør i Drømmefabrikken Helle Lundsgaard kalder det et »pudsigt modsætningsforhold«, at den kreative overklasse dyrker den fede mad, men det handler om at kunne vise, at man netop kan håndtere det.
»De fleste i den kreative overklasse er slanke, og for dem er det nødvendigt at vise, at man har selvkontrol. Man ønsker at vise, at man har styr på livet og sin karriere ved at leve sundt, løbe i fritiden, men også spise overskudsagtigt,« siger hun.
Og hun bakkes op af sociolog Birthe Linddal.
»Det er et stort paradoks, men det er en tendens i tiden. Mens for mange kalorier specielt er et problem blandt de socialt dårligst stillede, tillader de ressourcestærke med styr på sundheden den lille synd og den gode smag,« siger hun og forklarer, at light-produkter var populære for ti år siden, men at udviklingen er vendt, og at tendensen i dag peger på rene råvarer, som gerne må være usunde.
»Lidt, men godt,« siger hun.
»Det er moderne for den kul-turelle middel- og overklasse at signalere overskud og rigtige prio-riteter gennem maden, også selv om den ikke altid er kaloriefattig.«
Livsstilseksperten Helle Lunds-gaard mener ikke, at de ’usunde’ madprogrammer er et nyt fænomen, men hun påpeger, at det kan undre, at programmer, hvor man steger i rigeligt smør og laver søde desserter, er blevet så udbredte, samtidig med at der er en tendens til, at man skal spare på fedtet og være slank.
»Det er et tegn på, at vi vil det hele. Og skal vi synde, kan vi lige så godt gøre det med stil,« siger hun.
Hun understreger dog, at ’rene produkter’ er in, og at vi hellere vil have en god historie om varens autentiske oprindelse, end vi vil have store mængder tvivlsomme lightprodukter.Men ifølge Birthe Linddal handler det også om, at vi er ved at være trætte af sundhed-sundhed-sundhed.
»Hvis tv-kokkene laver koldskål, er det gerne fyldt med fløde, for der skal være plads til forkælelse,« siger hun.
»Selvdisciplinen skiller i høj grad fårene fra bukkene, og hvis man vil signalere, at man har succes i livet, må man nødvendigvis også holde den slanke linje og samtidig spise lækkert og fedt indimellem. Det handler om en eller anden form for selvdisciplin, hvor man vælger til og fra, men holder fast i sin diskurs i livet.«
Fristende
»I madkulturen er der for øjeblikket ny fokus på nydelse og sanselighed,« siger Bi Skaarup, madhistoriker og præsident for Det Danske Gastronomiske Akademi.
»Vi har været igennem det med, at vi skal spise sundt. Nu skal vi lære at nyde maden og lære at nyde god mad,« siger hun og påpeger, at nydelsen hænger sammen med manges kamp for at være veltrænede og se godt ud, og der er prestige i både fed mad og veltrænethed.
Det er professor Lotte Holm enig i. Hun hævder dog, at det er pinligt at være slank, hvis det altså det indebærer, at man ikke under sig selv noget som helst.
»Idealet er, at man skal nyde livet, have det godt med sin mad, men for alt i verden ikke være fanatisk. Så hvis man kan jonglere med fede sovser og samtidig være slank ... dét er idealet.«
Men hvilken betydning har det for de, der rent faktisk kæmper mod overvægten, at middel- og overklassen dyrker den fede og usunde mad for at demonstrere kontrol over kroppen? Næppe den helt store, mener Helle Lundsgaard.
»For dem, der ikke er så disciplinerede, at et syndigt måltid afføder tilsvarende kalorieforbrænding i form af motion, kan det være et problem hele tiden at blive udsat for fristende madprogrammer på tv,« siger hun.
»Men det opvejes til en vis grad af et tilsvarende antal slankeprogrammer.«

