Ledelsen opfordrede til mobbeanklager
Institutleder opfordrede selv musikprofessor Linda Koldau til at rejse mobningsanklager mod tre kolleger, inden der var forsøgt at mægle mellem parterne. Anklagerne blev senere brugt som bevis på, at Koldau alene var skyld i samarbejdsproblemerne


 Det var på opfordring fra institutleder Niels Lehmann, at den omstridte musikprofessor Linda Koldau sidste sommer rejste officielle mobningsanklager mod tre kolleger på Musikvidenskab på Aarhus Universitet, viser institutlederens egen redegørelse til ombudsmanden. Ledelsen har senere, i den skriftlige advarsel til Koldau, brugt mobbeanklagerne som bevis på de samarbejdsproblemer, hun har forvoldt på afdelingen.
Institutleder Niels Lehmann ønsker ikke at kommentere sagen, med henvisning til at det er en personalesag. Men i sin redegørelse til ombudsmanden beklager han, at han ikke har nået at tale med Koldau specifikt om mobningsspørgsmålet. I stedet spørger han i en mail Koldau, om hun ønsker at rejse en egentlig mobningsanklage.
»Af hendes svar fremgår det, at hun ikke har blik for den situation, den anklagede kommer til at befinde sig i, idet hun anholder min anvendelse af ordet ’anklage’,« skriver Niels Lehmann i sin redegørelse.
Linda Koldau opfattede anklagerne som en del af en udredning omkring mobning og bekræfter, at hun ikke kendte til de alvorlige konsekvenser af den slags klageprocesser fra Tyskland.
»Det er jo utrolig dårlig ledelse, at institutlederen allerede dengang var opmærksom på, at jeg ikke forstod konsekvenserne af anklagerne, men bare lænede sig tilbage og lod konflikten eskalere,« siger hun og tilføjer, at mobningssagen har voldt alle involverede stor skade.
Leif Søndergaard, der er medlem af hovedbestyrelsen i Dansk Magisterforening og fællestillidsrepræsentant på Københavns Universitet, undrer sig over forløbet.
»Det ser ikke godt ud, hvis ledelsen først opfordrer hende til at klage, og bagefter klandrer hende for at fremsætte anklagerne, når det viser sig, at det ikke kan bevises, at der har fundet mobning sted,« siger Leif Søndergaard.
Begyndte med en mail
Linda Koldau gør allerede i efteråret 2010 institutleder Niels Lehmann opmærksom på, at hun føler sig talt ned til og udelukket af et par kolleger. I januar 2011 anklager hun første gang en kollega for mobning. Årsagen er, at en kollega som svar på Koldaus sygemelding til et læremøde rundsender en mail til hele lærergruppen, hvor han betvivler, at hun virkelig har influenza. Efter institutlederen har talt med de anklagede, konstaterer han, at der ikke er tale om mobning, står der i redegørelsen.
Først efter mediedebatten i sommeren 2011 tager Niels Lehman spørgsmålet om mobning op med Linda Koldau og spørger, om hun ønsker at rejse en sag. Kol-dau svarer, at der udover den omtalte mail, også har været to andre sager, hvor hun har følt sig ekskluderet, og hvor en kollega har udtrykt en nedsættende holdning til hendes tilgang til musikvidenskab. Herefter sætter institutlederen gang i konsulentudredningen af de tre mobningsanklager.
En mobningsanklage kræver som minimum af ledelsen, at man snakker med alle parter, siger lektor i psykologi Annie Høgh, Københavns Universitet, der forsker i mobning på arbejdspladsen.
»Hvis en leder kun hører dem, der bliver anklaget for mobning, kan det virke som, at man tager parti for dem. Så svigter man sit ledelsesansvar,« siger Annie Høgh.
Det samme siger Leif Søndergaard: »Den ansvarsfulde ledelse ville med det samme sige, hvad er det, der gør, at du har følt dig mobbet, og så få hjælp til mediering mellem parterne. Det virker meget nonchalant bare at sige: Klag du bare,« siger Leif Søndergaard.
Annie Høgh vil ikke anbefale mediering, hvis der er tale om rigtig mobning. Men det kan anbefales til en konflikt under optrapning, inden den udvikler sig til mobning, siger hun
Men ledelsen har ikke forsøgt sig med mediering i Koldau-sagen. Ifølge institutleder Niels Lehmann skyldes det mobningsanklagerne: »De tre mobbeanklager lagde alvorlige hindringer i vejen for straks at forsøge at mediere mellem LMK og de øvrige kolleger.«
Den eksterne konsulent fandt i december mobningsanklagerne fra Koldau grundløse. Dog konkluderer konsulenten, at den omtalte mail, der satte gang i anklagerne, var skrevet i en »respektløs sproglig tone«. Konsulentens udredning betød, at Koldau i januar fik en advarsel, hvori hun blev bedt om skriftligt at undskylde over for dem, hun har følt sig mobbet af, hvis hun vil undgå fyring. Linda Koldau har nu selv sagt op.

