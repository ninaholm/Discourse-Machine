Tendensen er vendt: Nu vokser antallet af offentligt ansatte
Efter et stort fald de seneste tre år er antallet af offentligt ansatte vokset det seneste halve år. Det er et klart brud med den hidtidige udvikling, siger økonomiprofessor. Tendensen er entydigt, at der bliver flere offentligt ansatte, siger Margrethe Vestager


 
	Det har været omdrejningspunktet for den økonomiske debat det seneste år, om Venstres nulvækst giver færre offentligt ansatte eller ej. Antallet af offentligt ansatte er blevet et nøgleparameter i den politiske debat.

	Nu viser tal fra Danmarks Statistik, at antallet af offentligt ansatte de seneste seks måneder er steget med 5.600 personer. Det sker efter, at antallet af offentligt ansatte fra 2010 til 2013 faldt med mere end 25.000 personer.

	»Det er et klart brud med den hidtidige udvikling,« siger Bo Sandemann Rasmussen, der er økonomiprofessor på Aarhus Universitet. Han understreger, at man skal passe på med at tolke for hårdt på tallene, men siger samtidig:

	»Det er klart, at faldet er ophørt, og der er tegn på, at der kan være en svag stigning i 2013.«

	Også økonomi- og indenrigsminister Margrethe Vestager hæfter sig ved, at faldet i antallet af ansatte i den offentlige sektor er vendt til en stigning.

	»Tendensen er entydigt, at der bliver flere offentligt beskæftigede i forhold til det fald, vi har set,« siger hun.

– Er det bunden i antallet af offentligt ansatte, vi ser?

	»Det er svært at sige, hvordan statistikken vil udvikle sig. Men det, vi ser foran os, er, at der frem mod 2020 vil være en svag vækst i antallet af offentligt ansatte,« siger Margrethe Vestager og henviser til, at regeringen i sin 2020-plan lægger op til at ansætte cirka 9.000 flere offentligt ansatte i perioden fra 2014 til 2020.

	En stille revolution

	Det markante fald fra 2010 til 2013 er sket efter, at antallet af offentligt ansatte voksede endnu voldsommere i årene op til 2010.

	»Historisk er den offentlige beskæftigelse steget og steget og nåede sit toppunkt i 00’erne,« siger Bo Sandemann Rasmussen. Fra 2008 til 2010 steg antallet af ansatte med 40.000 personer.

	Han siger, at faldet frem til begyndelsen af i år »er en opbremsning af en udvikling, som politikerne fornemmede ikke kunne fortsætte«. Derudover har EU-henstillingen om at spare og strammere krav til, at kommunerne overholder deres budgetter, også slået igennem på den offentlige beskæftigelse, mener han.

	Mads Lundby Hansen, der er chef-økonom i tænketanken CEPOS, kalder det markante fald i antallet af offentlige ansatte, der fandt sted fra 2010 frem til begyndelsen af i år, for »en stille revolution«.

	»Man har reduceret den kommunale medarbejderstab med cirka 4,5 pct. i perioden, uden at der har været store demonstrationer eller mange mediehistorier om nedskæringer,« siger han. »Det er bemærkelsesværdigt, at vi gennem en treårig periode har set en nedgang i den offentlige beskæftigelse uden, at der er nogen, der har bemærket det.«

	Han mener, at kommunerne har fundet ud af, at de kan køre længere på literen.

	»Jeg tror, at alle fra Finansministeriet til ledelsen i kommunerne er blevet overrasket over, så nemt og smertefrit det har været at rationalisere, omprioritere og øge produktiviteten.«

	’Stedfortræderdiskussion’

	Venstres kommunalordfører, Jacob Jensen, forklarer, at han ikke synes, det mest interessante er at hæfte sig ved antallet af offentligt ansatte.

	»For os er det ikke noget mål i sig selv, at der skal være flere eller færre offentligt ansatte. Der skal være det antal ansatte, som det giver mening for at løse de opgaver, der skal løses,« siger Jacob Jensen.

	»Vi har som målsætning, at flere offentlige opgaver skal i konkurrence. Det kan betyde, at private vil overtage nogle af velfærdsopgaverne, og det vil alt andet lige betyde, at der vil være færre offentligt ansatte.«

	Derfor vil Jacob Jensen heller ikke udstikke nogen garantier for, hvordan man skal forvente antallet af offentligt ansatte vil udvikle sig under en Venstre-regering.

	Også økonomi- og indenrigsministeren mener, at diskussionen bør handle om mere end antallet af offentligt ansatte.

	»Det bliver meget hurtigt en meget overordnet betragtning. Offentlige medarbejdere laver mange, mange forskellige ting, fordi den offentlige sektor løser mange opgaver i Danmark,« siger Margrethe Vestager.

	»Derfor synes jeg, at vi nogle gange får en diskussion, som ikke er særlig interessant, hvis vi bare diskuterer det på et helt overordnet niveau og siger, at det altid er godt, hvis der er flere, eller det altid er godt, hvis der er færre. Det kommer an på, hvad de laver.«

– Men I har vel selv gjort jer skyldige i, at vi diskuterer det, når I har brugt så meget tid på at tale om sammenhængen mellem nulvækst og antallet af offentligt ansatte?

	»Jo, men den politiske debat bliver jo nogle gange lidt mærkelig,« siger Margrethe Vestager.

	Hun kalder diskussionen om nulvækst og offentligt ansatte en »stedfortræderdiskussion« for en sværere og mere kompleks diskussion om, hvordan vi får »mere velfærd for de penge, der er afsat til det.«

	 

	 

