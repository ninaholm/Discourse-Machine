Enhedslisten udrenser revolutionen
’Et fremtidigt socialistisk samfund hverken kan eller skal beskrives i detaljer, men skal udvikles og formes af de mennesker, som lever i det,’ hedder det i forslaget til Enhedslistens nye principprogram


 
	Når Enhedslisten i bededagsferien holder årsmøde i Øksnehallen i København, vil partiet både kunne fejre sit 25-års jubilæum og samtidig vedtage et nyt principprogram, der symbolsk fjerner en række marxistiske fraser fra partiets fortid.

	Et principprogram, som har været undervejs siden valgkampen i 2011, hvor Enhedslistens populære politiske ordfører, Johanne Schmidt-Nielsen, pludselig måtte svare på spørgsmål om, hvorvidt hun da virkelig mente alt det, der står i det 32 sider og 15.519 ord lange program fra 2003.

LÆS: Johannes politiske kompas

	Selv om Johanne Schmidt-Nielsen straks bebudede en gennemskrivning af principprogrammets »støvede« sprog, så har dette først måtte gennem årsmødevedtagelser, skrivegrupper og senest, i marts, en principprogramkonference, før partiet nu er endt med to forslag, der skal stemmes om: Hovedbestyrelsens og det såkaldte »enkle« – på to A4-sider!

	Det er særligt punkt otte i det nuværende principprogram – »på vej mod en socialistisk samfundsomvæltning« – som flere i partiet har fundet forældet. Her tales nemlig om »revolutionens nødvendighed«, opbygningen af »demokratiske folkemagtsorganer« og »frem for alt opløsning af politiet og militæret, der gang på gang har vist sig som kapitalmagtens sidste, alt for effektive, allierede«.

	I hovedbestyrelsens forslag nævnes ordet »revolution« kun en enkelt gang, mod 29 i det nuværende principprogram, ligesom det indiskutabelt slås fast, at samfundsforandringer kræver flertal ved folketingsvalg og folkeafstemninger (hvilket allerede blev slået fast med en vedtagelse på det seneste årsmøde).

	I stedet for at diskutere om folk må beholde deres egen tandbørste efter revolutionen, afstår Enhedslisten nu fra detaljeret at beskrive, hvordan samfundet skal se ud efter denne – eller hvad partiet foretrækker at kalde »grundlæggende forandringer«. På den måde skal principprogrammet bedre beskrive den politiske virkelighed i Danmark anno 2014.

	»Et fremtidigt socialistisk samfund hverken kan eller skal beskrives i detaljer, men skal udvikles og formes af de mennesker, som lever i det. For Enhedslisten er socialisme ikke en færdig opskrift på et samfund, men en række grundlæggende principper for, hvordan det enkelte menneske kan blive mere frit og få langt større indflydelse på sit liv,« hedder det i hovedbestyrelsens programforslag.

	Det garanterer hverken, at hovedbestyrelsens programforslag vedtages – eller vedtages uændret. Langtfra. Både til hovedbestyrelsens programforslag og »Det enkle« er stillet en række ændringsforslag, som kommer til afstemning lørdag.

	Vanen tro, fristes man til at sige, er der da også kun afsat 40 minutter i programmet, ved årsmødets start fredag, til at fejre partiets sølvbryllup.

	Hvilket selvfølgelig er 40 minutter mere end i 1999, hvor Enhedslisten sidst havde jubilæum.

	Da Liste Ø det år mødtes i Rødovre, dukkede Danmarks Radio (DR) op med en lagkage og spurgte, om der ikke var noget partiet havde glemt?

	De daværende to folketingsmedlemmer Søren Søndergaard og Keld Albrechtsen måtte pligtskyldigt knappe et par bajere op og skåle på tiårs jubilæet for tv-kameraet. Hvilket efterfølgende medførte vrede breve fra et medlem i Grenå, formanden for Danmarks Afholdsforening Henning Sørensen. Hvad lignede det? Stå og drikke i fjernsynet!

LÆS: Interview med Enhedslistens medstifter Keld Albrechtsen

