FN-agentur angriber Udlændingestyrelsen i Eritreasag
Udlændingestyrelsen bruger oplysninger om Eritrea ’selektivt’ , mener FN’s flygtningehøjkommissariat
Justitsminister Mette Frederiksen gav i går Udlændingestyrelsen 24 timer til at levere en ny redegørelse.


 FN’s højkommissariat for flygtninge (UNHCR) slutter sig nu til menneskeretsorganisationers og internationale eksperters kritik af en omstridt rapport fra den danske Udlændingestyrelse om situationen i den østafrikanske et-partistat Eritrea.
I et hidtil ukendt brev, som Justitsminister Mette Frederiksen mandag oversendte til Folketinget, beskylder UNHCR således Udlændingestyrelsen for at bruge oplysninger »selektivt«.
FN-agenturet hævder endvidere, at Udlændingestyrelsen i nogle tilfælde refererer kilder for oplysninger, som »ikke kan spores tilbage til disse samtalepartneres udtalelser« i de mødereferater, der er vedlagt som bilag til rapporten.
Eksempelvis refererer Udlændingestyrelsen i sin rapport Eritrea-eksperten Gaim Kibreab for, at det nu er muligt for eritreere, der har unddraget sig værnepligt eller er deserteret og har forladt landet ulovligt, at vende tilbage mod at betale en to-procents strafskat og underskriver et undskyldningsbrev. Men Kibreabs tilføjelse om, at det kun gælder personer, der har opnået statsborgerskab i deres nye land, er udeladt af rapportens hoveddel og fremgår kun af et bilag med referat af Udlændingestyrelsens møde med eksperten.
UNHCR påpeger også, at Udlændingestyrelsen i rapportens hoveddel har valgt at udelade oplysninger, som fremkom under de danske myndigheders besøg i UNHCR’s afdelinger i nabolandet Etiopien.
»I stedet bygger rapporten på spekulative udtalelser fra en anden samtalepartner,« skriver FN-agenturet.
Ifølge Trine Christensen, vicegeneralsekretær for Amnesty International i Danmark, er UNHCR’s udmelding opsigtsvækkende.
»Det er absolut ikke hverdagskost, at flygtningehøjkommissariatet går ud med sådan en kritik. Det er helt ekstraordinært,« siger Trine Christensen, der kalder kritikken »alvorlig«.
»UNHCR er ikke hvem som helst. Og på flere punkter flugter deres pointer med dem, vi og andre allerede har fremført. Det bestyrker os i vores overbevisning om, at noget er helt galt med den her rapport,« siger hun.
Ubesvarede spørgsmål
Udlændingestyrelsens rapport har vakt opsigt både herhjemme og i udlandet, fordi den tegner et langt mindre kritisk billede af Eritrea end rapporter fra FN og menneskeretsorganisationer.
På baggrund af rapporten konkluderede Udlændingestyrelsen oprindeligt, at eritreiske asylansøgere kunne sendes tilbage til deres hjemland, uden at det ville få så alvorlige konsekvenser, som den øvrige litteratur på området beskrev. Siden trak den ene af rapportens blot to navngivne kilder, Eritrea-eksperten professor Gaim Kibreab, sig fra rapporten, da han følte sig »misbrugt« og »forrådt«.
En af embedsmændene, der var med på Udlændingestyrelsens rejse til Eritrea, den nu sygemeldte chefkonsulent Jens Weise Olesen, har dertil kaldt rapporten »makværk« og forklaret, at han oplevede et pres for at nå frem til et resultat, der ville give mulighed for at sende flere eritreiske asylansøgere hjem.
Efter den massive kritik har Udlændingestyrelsen ændret sin konklusion, så »de oplysninger i rapporten, som der er rejst tvivl om, ikke vil indgå i sagsbehandlingen af asylsager fra Eritrea«.
Justitsminister Mette Frederiksen offentliggjorde mandag en redegørelse fra Udlændingestyrelsen om forløbet, der førte frem til rapporten. Ministeren er imidlertid ikke tilfreds med Udlændingestyrelsens redegørelse, fordi der »stadig står ubesvarede spørgsmål tilbage«, siger hun til TV2 News. Udlændingestyrelsen har derfor fået 24 timer til at levere en ny redegørelse.
Udlændingestyrelsen oplyser i en mail til Information, at den ikke kan kommentere UNHCR’s kritik, fordi den er ved at besvare disse spørgsmål vedrørende sagen over for ministeren.
Information har uden held forsøgt at få en uddybende kommentar fra UNHCR.

