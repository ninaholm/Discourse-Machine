Minister i samråd om ACTA
Enhedslistens EU-ordfører har kaldt handels- og investeringsminister Pia Olsen-Dyhr i samråd om den omstridte ACTA-aftale


 Over alt på nettet summer kritikken af den såkaldte ACTA-aftale, som Danmark og 21 andre EU-lande i torsdags underskrev. Nu kalder Enhedslistens EU-ordfører Nikolaj Villumsen handelsminister Pia Olsen-Dyhr i samråd i Europaudvalget for at få en forklaring på, hvorfor Danmark har tilsluttet sig den omstridte aftale.
»Hele forløbet omkring ACTA-forhandlingerne er en farce. Det har været en udemokratisk og lukket proces, hvor globale fora som FN og WTO samt NGOer er blevet holdt helt udenfor,« siger Nikolaj Villumsen, der mener, den megen hemmelighedskræmmeri har gjort det svært at gennemskue, hvad indholdet i aftalen er.
ACTA kan oversættes til »handelsaftale for bekæmpelse af forfalskning« og går kort fortalt ud på at beskytte produkter mod ulovlig kopiering og dermed sikre, at arbejdspladser ikke ryger til andre kontinenter. Men ifølge kritikere indebærer den samtidig en krænkelse af privatlivet og ytringsfriheden for millioner af internetbrugere.
Kritik fra egne rækker
Det er en kritik, som har fået den danske EU-parlamentariker, Britta Thomsen til at kræve fuld åbenhed før parlamentet skal tage stilling til aftalen. 
»Vi kan ikke forsvare at jappe en så vigtig aftale igennem. Det handler om EU-borgernes helt fundamentale rettigheder som ytringsfrihed på nettet og privatlivets fred. Det er meget vigtigt, at få undersøgt til bunds, om borgerne er sikret med denne aftale. Det er vores pligt som parlamentarikere,« skriver det socialdemoraktiske EU-parlamentsmedlem Britta Thomsen i en pressemeddelelse.
EU-parlamentet skal tage stilling til aftalen senere i år, men allerede nu har flere parlamentarikere erklæret, at de har til hensigt at stemme i mod. Heriblandt er også Pia Olsen-Dyrhs egne partifæller i SF Emilie Thurunen og Margrethe Auken.
På samrådet vil Enhedslisten kræve ministerens garanti for, at danske internetbrugere ikke risikerer, at deres navn og adresse kan udleveres til private virksomheder uden en dommerkendelse. Desuden ønsker partiet en forklaring på, hvorfor aftalen er blevet forhandlet i hemmelighed uden om parlamentariske fora.
Enhedslistens udmelding kommer samtidig med, at en demonstration mod ACTA er blevet annonceret i København d. 25. februar. Flere end 5.000 har allerede tilmeldt sig protesten på Facebook.

