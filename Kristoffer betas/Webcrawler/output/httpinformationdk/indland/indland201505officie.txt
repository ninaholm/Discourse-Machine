Officielt: Thorning udskriver valg til 18. juni
Statsminister Helle Thorning-Schmidt har på et pressemøde i Statsministeriet udskrevet folketingsvalg
 Statsminister Helle Thorning-Schmidt holdt pressemøde i Statsministeriet onsdag formiddag


 Danskerne skal torsdag den 18. juni stemme om, hvem der skal lede landet de næste fire år.
Det står klart, efter at statsminister Helle Thorning-Schmidt (S) på et pressemøde i Spejlsalen i Statsministeriet har udskrevet folketingsvalg.
»Jeg har fra dag ét haft et mål. At bringe Danmark ud af krisen med solidariteten og ordentligheden i behold. Det er lykkes. Virksomhederne har gang i ordrerne, og mest vigtigt er 30.000 er kommet i arbejde. Danmark er tilbage på sporet. Vi er ude af krisen, siger Thorning.«
Flere meningsmålinger har på det seneste ellers peget på, at regeringen og dens to støttepartier i SF og Enhedslisten er langt fra at kunne mønstre et flertal og dermed sikre regeringen en ny periode ved magten.
Læs også: En sand valggyser
I den seneste meningsmåling, som Voxmeter har foretaget for Ritzau, og som blev offentliggjort mandag, står rød blok til at få 79 mandater.
Det betyder, at der er 96 mandater bag oppositionen og Venstres formand og udfordrer til statsministerposten, Lars Løkke Rasmussen.
Valgudskrivelsen kommer efter en hæsblæsende tirsdag i dansk politik, hvor Helle Thorning-Schmidt på baggrund af fremrykkede tal for vækst og beskæftigelse erklærede den økonomiske krise for overstået.
Samtidig fremlagde regeringen en velfærdsplan for i alt 39 milliarder kroner, der rækker ind i den kommende valgperiode.
Læs også: Intet systemskifte forude
Ved indgangen til valget er der flere spørgsmål, som partierne bag statsministerkandidaterne mangler at svare klart på.
For Socialdemokraternes vedkommende drejer det sig især om dagpengespørgsmålet, hvor Helle Thorning-Schmidt igen og igen har understreget, at man vil afvente den dagpengekommission, der kommer med forslag til et nyt dagpengesystem til efteråret.
Også behovet for reformer på den anden side af 2020 mangler at blive konkretiseret.
Det samme gælder for Venstre, men her har interessen for at få svar især samlet sig om partiets plan om at indføre et nyt kontanthjælpsloft samt om, hvorvidt Venstre ønsker regionerne nedlagt.
Thornings strategi i valgkampen vil være bygget op omkring to centrale budskaber: Regeringen har løst opgaven og bragt Danmark ud af krisen, og Venstres nulvækst vil koste på centrale velfærdsområder som sundhed.
Netop nulvæksten splitter blå blok, fordi DF ønsker en vækst i det offentlige forbrug, som er endnu højere, end regeringen lægger op til.
Løkke ventes til gengæld at slå på, at der skal strammes op på udlændingepolitikken, og at det bedre skal kunne betale sig at arbejde. Det sidste skal sikres via skattelettelser til de laveste indkomster.
Især på udlændingepolitikken er der stor enighed i blå blok. Her er rød blok splittet. Blandt andet går De Radikale til valg på at afskaffe 24-års-reglen.
De budskaber vil danskerne formentlig blive præsenteret for gentagne gange i valgkampen.

