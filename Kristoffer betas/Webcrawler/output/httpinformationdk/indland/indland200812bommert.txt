Bommerten: Hun er menneske
Ifølge Informations læsere er Birthe Rønn Hornbech offer for mobning fra chef og kolleger
Informations læsere finder bommerten i, at Birthe Rønn Hornbech troede, hun kunne bevare sin hæderlighed i Foghs regering.

Alle nævner 'bommert' i samme åndedrag, som de nævner integrationsminister Birthe Rønn Hornbech (V). Men er det hende, der begår bommerterne, eller er hun offer for dem? Det bad Information i fredags sine læsere hjælpe med svar på. Over et halvt hundrede har sendt bidrag. Den overvejende stemning er sympati for ministeren. Udtrykt af Inge G. Larsen:"Birthe Rønn Hornbechs 'bommert' er den, at hun tør vise, at hun er menneske først, spinpolitiker næst, hvilket fænomen er en stor mangelvare på Christiansborg."Thomas Elmstedt supplerer: "Bommerten lå i hendes hæderlighed. Hun troede, hun kunne bevare den i Foghs regering."Christen Christiansen skriver: "Hun troede, hun kunne tilføre Fogh-regeringen en smule anstændighed. Tvært om har hun mistet sit image som den ensomme Venstre-kvinde, der kæmpede for en demokratisk retstilstand."Steffen Bjerre finder mindelser om H.C. Andersens Snedronningen: "Birthe er ikke på trolde-holdet. Snarere bonde-fanget. Af personer, der hverken kender til bonde-anger eller skam i livet."Småsnusket bandeHans Thomassen konstaterer: "Hun gav Venstre et skær af troværdighed, men da hun selv blev medlem af den utroværdige og småsnuskede bande, gik den ikke længere."Lillie Andersen fæstner sig ved, at Rønn Hornbech lader sig ydmyge af statsministeren og velfærdsminister Karen Jespersen:"Hvis det var i en skolegård, ville alle råbe op om mobning, når Fogh udtaler sig på den måde, men her holder alle med mobberen!"Ellen Birgitte Rasmussen mener, at der er grund til at være "lidt konspirations-paranoid": "Fogh får gennemført sin fremmedfjendske flygtninge- og indvandrerpolitik, samtidig med at han får lukket munden på én af VKO's argeste insider-kritikere."Berit Damgaard fastslår om Rønn Hornbechs bommert:"Hun troede, at der er grænser for, hvor inhumant man kan handle i en retsstat, og at hun ved at blive minister fik kontrol over, hvilke beslutninger, der blev truffet i hendes eget ministerium."Og Berit Damgaard slutter således: "Mangler I en hovedpræmie i denne konkurrence, så kunne det evt. være et møde med Birthe Rønn Hornbech selv. Den præmie vil jeg da gerne vinde."Informations læsere synes langt menneskevenligere end medlemmerne af den siddende regering. Afrapporteringen af Birthe-bommert-bidrag fortsætter fredag.
