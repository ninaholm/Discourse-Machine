Aalborg Universitet kritiserer uni-evaluering
Rektor og bestyrelsesformand på AAU er stærkt utilfredse med den måde, evalueringen af universitetsloven er tilrettelagt på. Der var blandt andet ikke tid til at have en ordentlig debat, før universitetet skulle aflevere sit svar


 Videnskabsministeriet får en hård medfart i det svar, som Aalborg Universitet (AAU) har sendt til ministeriet i forbindelse med evalueringen af universitetsloven. Processen har været dårligt organiseret og frem for alt forhastet. 
Blandt andet var der ikke tid til at inddrage de ansatte ordentligt i forbindelse med evalueringen af universiteternes frihedsgrader - som er et af de områder, som loven fra 2003 er kritiseret meget for:
"Vi modtog 240 sider fra ministeriet fredag før påske, og så fik vi et par uger til at komme med et samlet svar," siger rektor Finn Kjærsdam, som ikke mener, at det på nogen måde er realistisk:
"Ministeriet anbefalede tilmed, at vi skulle involvere alle medarbejdere gennem de råd og nævn, der er på universitetet. Men de har typisk møde en gang om måneden, så det var helt urealistisk. Der har i hvert fald ikke været en ordentlig debat om det. Faktisk har der stort set ikke været nogen debat," siger Finn Kjærsdam, der sammen med bestyrelsesformand Frank Jensen også kritiserer selve undersøgelsen for at være dårligt organiseret:
"Der var alt for mange aktiviteter oveni hinanden. Ført var der et konsulentfirma med spørgeskemaer. Dernæst kom der en undersøgelse, som Finansministeriet havde sat i gang - med tilsvarende spørgsmål. Endelig kom selve høringen - og i den sidste del af høringen skulle vi spørge alle medarbejdere. Så medarbejderne har været involveret fire gang. Det har resulteret i, at folk er blevet sure på os, fordi de tror, at det er os, der ikke har organiseret det ordentligt," siger Finn Kjærsdam. 
Videnskabsminister Helge Sander (V) mener ikke, at ministeriet har gjort noget forkert:
"De fleste af universiteterne har gennemført en meget professionel proces, hvor medarbejdere og studerende er blevet inddraget. Jeg kan derfor ikke forstå AAU's kritik," siger Helge Sander. 
Til kritikken om den manglende tid i evalueringen af frihedsgrader svarer han:
"I et brev i januar til universiteterne blev det varslet, at Universitets- og Bygningsstyrelsen ville udsende et temapapir om dette spørgsmål. Papiret blev sendt til universiteterne den 3. april med svarfrist den 25. maj 2009," siger ministeren og tilføjer:
"Universiteternes redegørelser er kun én af flere kilder til at belyse spørgsmålet om frihedsgrader. Jeg mener derfor, at det er en udmærket proces, der er i gang."
Ingen danskere
Aalborg Universitet er ikke ene om at kritisere evalueringen af universitetsloven. Blandt andet kritiserer Copenhagen Business School ministeren for at have sammensat det evalueringspanel, der skal komme med den endelige rapport om universitetsloven på en måde, så den udelukkende består af udlændinge, og at det havde været en fordel, hvis der havde været "mindst én med kendskab til den danske universitetsverden", som rektor Finn Junge-Jensen formulerer det i svaret til ministeriet. 
Finn Kjærsdam fra Aalborg Universitet er enig:
"Det er jo en lov, der skal fungere i Danmark, og derfor er det naturligvis vigtigt, at man kender de danske forhold. Ellers risikerer vi at få kommentarer, som ikke passer til den måde, vi gør det her i landet," siger han. 
Helge Sander mener ikke, at det er noget problem:
"Jeg er helt uenig med kritikken af evalueringspanelet. Det er afgørende i Folketingets beslutning om evalueringen, at evalueringen er uafhængig - af både Videnskabsministeriet og af universiteterne. Jeg mener ikke, at det er muligt at finde en dansker, der ved tilstrækkeligt om den danske universitetsverden og samtidig kan betegnes som uafhængig. Desuden er det et meget kompetent panel, der er blevet nedsat med en række medlemmer, der kender både det danske universitetssystem og har solide internationale erfaringer," siger Helge Sander.


