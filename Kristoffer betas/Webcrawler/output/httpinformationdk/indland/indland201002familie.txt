Familien Andersen ville have solenergi - men grøn kommune sagde 'Hus forbi'
De er for grimme, siger Lyngby-Taarbæk Kommune til husejer om de solfangere, han ville sætte op, så kommunen havde bedre chancer for at indfri sine klimaløfter
Trods Lyngby-Taarbæk Kommunes status som klimakommune må en husejer ikke få solfangere på sit hus, fordi de ifølge kommunen ikke passer ind i husets arkitektur.


 Ude i Lyngby-Taarbæk kommune, nord for København, går man op i det med klimaet. Lyngby-Taarbæk har været officiel klimakommune siden januar 2008, hvor man underskrev en aftale med Danmarks Naturfredningsforening om, at kommunen hvert år skal reducere sine klimabelastende CO2-udledninger med to procent.
Det første år - 2008 - fokuserede man på kommunens egen virksomhed og kom flot i mål.
»I de kommende år håber vi, at denne effekt vil smitte af på både borgerne og virksomhedernes miljøadfærd - så vi kan sætte nye CO2-mål, der også omfatter kommunen som geografisk enhed - og ikke mindst nå dem!« skrev daværende borgmester, den konservative Rolf Aagaard-Svendsen, i kommunens grønne regnskab for 2008. I øvrigt helt i tråd med Det Konservative Folkepartis klimapolitik om, at andelen af vedvarende energi skal øges markant.
Ude på Ringerbakken 47 i Virum vil Niels Andersen, hans hustru og to hjemmeboende børn rigtig gerne være med. De købte i august sidste år et halvt dobbelthus fra 1954, som energi- og klimamæssigt lader meget tilbage at ønske.
»Vi vil gerne have et hus, som er meget, meget energirigtigt. Vi skifter i øjeblikket alle vinduer, køber nyt tag, installerer ny hoveddør, isolerer hele vejen rundt, herunder laver hulmursisolering. Og så ville vi i forbindelse med udskiftning af oliefyret med naturgas have solvarme. For vi synes, at man i forhold til klimaudfordringen må starte med sig selv,« fortæller Niels Andersen.
Han har med fagfolks hjælp beregnet, at en solfanger på 4,4 kvadratmeter placeret på tagets sydvendte side ud mod Ringerbakken kan producere varmt vand svarende til 50-75 procent af familiens årlige behov.
»Solfangeren skulle være en integreret Velux-løsning, der sammen med et nyt ovenlysvindue ville fremtræde som en meget diskret installation i tagfladen. Men det bliver ikke til noget. Kommunens byplanudvalg har meddelt os, at vi ikke må,« siger Niels Andersen.
Afvist
Den 15. december 2009 - mens Danmark var i hele verdens fokus som vært for FN's klimatopmøde - holdt klimakommunen Lyngby-Taarbæks byplanudvalg møde og behandlede som pkt. 13 på dagsordenen en ansøgning fra familien på Ringerbakken om installation af solvarme, foruden etablering af en kvist og en lille altan ud mod haven.
Sammen med ansøgningen lå i sagsakterne en e-mail fra den lokale grundejerforening med besked om, at »vi ikke har indvendinger mod, at der opsættes solfangere på taget af husene.«
Alligevel sagde byplanudvalget efter tre måneders betænkningstid blankt nej til det klimavenlige varmesystem.
»Kvisten godkendt. Solfangeranlægget ikke godkendt, da udvalget ønsker at fastholde det bygningsarkitektoniske udtryk ud mod vejen,« lyder den lakoniske formulering i udvalgets mødereferat.
»Det er en absurd beslutning, truffet midt under klimatopmødet,« siger en skuffet Niels Andersen, som før byplanudvalgets møde selv havde været hos den kommunale forvaltning for at forklare og begrunde solfangerprojektet.
»Kommunen har selv lovet at lave energibesparelser og CO2-reduktioner. Det er jo svært, hvis man forhindrer borgerne i at bidrage. Det handler om mange bække små, så vi skal alle løfte. Solfangeren var det bedste bidrag, vi kunne yde,« påpeger han.
Deklaration af 1952
Baggrunden for det kommunale afslag er ifølge referatet »en deklaration af 06.03.1952 (bevarende), hvori det bl.a. fremgår, at facaderne ikke må ændres.« Altså en tinglyst bestemmelse fra dengang husene blev opført - og fra tiden længe før klimakrise og solfangere - som siger, at bebyggelsens helhedspræg og bygningernes arkitektoniske karakter skal sikres.
Lene Kaspersen, der var udvalgsformand frem til kommunalvalget og nu er menigt medlem af byplanudvalget, bekræfter afslaget. Hun påpeger, at Lyngby- Taarbæks ambition om at være en grøn kommune også handler om det æstetiske.
»Vi har nogle områder med bevaringsværdige bygninger, og hvis man bor i et af dem, må man altså vente, til der kommer solfangere, der kan indpasses, så det kommer til at ligne taget,« siger hun.
Det lever de tilgængelige Velux-solfangere ifølge Lene Kaspersen ikke op til.
»Solfangeren ødelægger bygningen i forhold til den bevaringsværdi, den har.«
- I er jo klimakommune og opfordrer borgerne til at være med til at gøre noget for klimaet. Her er så en borger, der gerne vil, men han får at vide, at han ikke må?
»Hvis han er så utilfreds, så kan han genfremsende ansøgningen. Der er kommet nyt byplanudvalg. Det kan være, de har andre holdninger,« siger Lene Kaspersen.
- For Niels Andersen er det for sent. Han har måttet disponere i den ombygningsproces, familien står midt i.
»Ja, men der er truffet en beslutning, og det er af et enigt udvalg lige fra Venstre til SF,« svarer Lene Kaspersen.
- Og det må så betyde, at samtlige dobbelthuse i grundejerforeningen er afskåret fra at installere solfangere ud mod vejen og dermed afskåret fra at hjælpe kommunen med klimaindsatsen?
»Det kan du sige, men det kan være, at der om nogle år kommer nogle solfangere, som ikke er nær så grimme. Jeg synes, de er grimme, dem der er i øjeblikket. Men man kan også lave varme fra jorden, så der er andre muligheder for at være miljøvenlig,« påpeger Lene Kaspersen.
På Ringerbakken ryster mange ifølge Niels Andersen på hovedet af kommunens beslutning. Også hos naboen.
»Vi står i dag i en situation med behov for at skære ned på forbruget af fossil energi, og det er der ikke taget højde for i gamle servitutter fra 1952. Man er nødt til at inddrage nye løsninger og se på tingene med nye øjne, og jeg er ikke bange for, at folk, der har en ejerbolig her, begynder at bygge alle mulige grimme ting. Min nye nabo har jo >også valgt en løsning, der >flugter >med ovenlysvinduernes udseende,« siger Nils Enrum i Ringerbakken 45.
Brandærgerligt
I Dansk Solvarmeforening kender næstformand Jeppe Falck godt problemstillingen.
»Det er noget, vi hører om: At der især med henvisning til æstetiske hensyn siges nej til ejere af boliger og ejendomme, der gerne vil installere solvarme. Men der er ikke noget overblik over, hvor udbredt denne barriere er,« siger han.
Direktør for Velux Danmark, Jesper Salskov Jensen, siger, at man »møder problemet ind imellem, men ikke så meget som tidligere.«
»I starten var solfangere nogle ret store apparater, men i dag er det integrerede løsninger i taget, hvor vore solfangere ligner Velux-ovenlysvinduer og kan være sammenbyggede med dem.«
Ifølge Jesper Salskov Jensen oplever Velux, at kommuner, der har sagt 'nej' til solfangere på huse med gamle bevarings-servitutter, skifter til at sige 'ja', når de får demonstreret, hvor diskret moderne solfangere kan indpasses.
På Ringerbakken ville familien Andersen gerne have gjort sit, men nu er løbet kørt for deres vedkommende.
»Det er brandærgerligt. Det eneste, vi kan ønske os nu, er, at de næste, der vil etablere en solfanger her i kvarteret, får lov,« siger Niels Andersen.


