Hjort: Hverken hoved eller hale i SF's meldinger
S-SF har svært ved at forklare, om de vil lade overførselsindkomsterne stige i takt med, at lønningerne stiger, hvis der arbejdes 12 minutter mere. Forslaget er forvirrende og 'uigennemtænkt', mener finansminister Claus Hjort Frederiksen (V)
'Det må da være et almindeligt krav, at man kan få at vide, hvad de egentlig går ind for,' siger finansminister Claus Hjort Frederiksen (V) om S og SF's meldinger.


 SF's finansordfører, Ole Sohn, afviste lørdag, at S-SF vil suspendere den automatiske regulering af overførselsindkomsterne, som i princippet burde stige, hvis folk skal arbejde 12 minutter mere om dagen. Men ifølge Socialdemokraterne er det korrekt, at en bonustime om ugen ikke skal resultere i yderligere stigende overførselsindkomster.
»Vi vil ikke lave en ekstraordinær forhøjelse af overførslerne, hvis det ender med, at den gennemsnitlige arbejdstid måtte blive hævet,« fastholder politisk ordfører hos Socialdemokraterne, Henrik Sass Larsen.
Hvis overførselsind- komsterne stiger i takt med den øgede arbejdstid, vil regnestykket bag S-SF's økonomiudspil, 'Fair Løsning', heller ikke hænge sammen, forklarer overvismand Hans Jørgen Whitta-Jacobsen.
»Hvis du hæver den aftalte arbejdstid, skulle ind- komstoverførslerne sådan set gå med op. Men det skal afkobles, hvis der skal opnås de effekter, som de siger, at de får. Ellers bliver gevinsten mindre,« siger han og anslår, at der vil mangle i omegnen af fem-seks milliarder med mindre, der suspenderes fra den automatiske regulering.
Han bekræfter også, at den ændring isoleret set skaber større ulighed mellem personer inden- og udenfor arbejdsmarkedet: »Det er klart, at dem, der er på overførsler, kommer længere bagud i indkomst end dem, der er i arbejde. Men de sidste skal altså også arbejde, hvilket jo trækker ned i deres velfærd,« siger han.
Måske lovændring
Logikken afviste Ole Sohn i et notat på Facebook, hvor han konstaterede, at »intet er mere forkert. Reguleringen vil naturligvis fortsætte fuldstændigt uændret efter gældende lov som i dag«.
Samme budskab gentog han til nyhedsbureauret Ritzau.
Men S-SF's plan er ikke på linje med den eksisterende praksis, mener Finansministeriet. Hvis de vil undgå milliardudgiften, som ikke figurerer i deres udspil, er de nødt til at ændre reguleringen, og det kan kræve en lovændring.
»Ifølge den gældende beregningsbekendtgørelse for opgørelsen af satsreguleringsprocenten vil en generel, aftalt forøgelse af den ugentlige normalarbejdstid resultere i en tilsvarende forøgelse af satserne for overførselsindkomster. Ønsker man ikke, at den stigning i arbejdstiden skal slå ud i en højere sats-reguleringsprocent og dermed højere overførselsindkomster, skal der træffes en aktiv beslutning herom, og umiddelbart er det vurderingen, at det vil kræve en lovændring,« siger kontorchef i Finansministeriet, Martin Nygaard Jørgensen.
SF's meldinger er forvirrende, mener finansminister Claus Hjort Frederiksen (V):
»Hidtil har det været sådan, at når man sætter den aftalte arbejdstid op med en time, som de har sagt, at de vil, så vil det automatisk påvirke satsreguleringen. Men det er jo hverken til at finde hoved eller hale i, hvad SF mener,« siger han og ser de strittende budskaber som en regulær tendens hos SF.
»Det må da være et almindeligt krav, at man kan få at vide, hvad de egentlig går ind for. Vil de rulle dagpengene tilbage, eller vil de ikke? Vil de regulere overførselsindkomsterne med satsreguleringsprocenten i forhold til det aftalte forhøjede timetal, eller vil de ikke? Det er nogle enkelte svar, vi skal have. Men det her viser mig, at deres forslag er uigennemtænkte,« siger han.
Udredning
Ole Sohn har ikke ønsket at udtale sig til Information i sagen. Vi har derfor bedt Henrik Sass Larsen, som Sohn erklærer sig enig med, om at udrede:
»Hvis arbejdstiden ændres, skal Finansministeriet tage stilling til, om der skal udarbejdes et nyt grundlag eller udgangspunkt for reguleringen. Vi siger, at sats-reguleringen vil være der som nu, men vi vil ikke lave en ekstraordinær forhøjelse af overførselsindkomsterne, hvis det ender med, at den gennemsnitlige arbejdstid vil blive hævet.«
- Det er en ændring af praksis, fordi en forhøjelse af arbejdstiden fra 37-38 timer om ugen i dag ville medføre en tilsvarende stigning i overførslerne?
»Nej, for loven tager højde for, at man skal tage særskilt stilling til en ændring i arbejdstiden.«
- Og det har I så taget stilling til, så I modregner ændringen i arbejdstiden?
»Nej, vi tager bare det udgangspunkt, der er nu. Det er lidt teknisk. (...) Den helt almindelige regulering har vi tænkt os at køre igennem. Ingen vil blive frataget en femøre, og tværtimod vil vi afskaffe kontanthjælpsloftet, starthjælp og en række andre ting, som gør, at ingen vil få udhulet deres realløn. Tværtimod.«
- Men I vil suspendere fra den øgede arbejdstids ekstragevinst? Altså de penge skal gå til genopretning og ikke til overførselskontoen. Vil det ikke isoleret set øge forskellen mellem dem, der er på overførselsindkomster og dem, der er i beskæftigelse?
»Jo, hvis man kun ser på det snit. Korrekt. Men det er fordi, vi beder om et bidrag til at lave økonomisk genopretning og ikke til at lave udligning af indkomstforskelle.«
- I vil tage udgangspunkt i det lønniveau, som er i dag- Er det så en fastfrysning?
»Nej, vi vil regulere fra år til år.«
- Så I vil regulere ud fra en fastfrosset sats?
»Ja, vi kompenserer ikke for et øget timetal.«

