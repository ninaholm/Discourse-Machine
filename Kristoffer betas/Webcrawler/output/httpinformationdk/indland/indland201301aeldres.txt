Ældre Sagen vil have klare regler for enlige
Kommunernes usikkerhed om, hvornår man er reelt enlig, rammer ikke kun enlige mødre, der fratages sociale ydelser. Det kan også være et problem for enlige pensionister
Mange enlige pensionister er i tvivl om, hvor mange gange de må overnatte hos en ven, før der er tale om socialt bedrageri, fortæller Ældre Sagen, som derfor efterlyser klare regler.


 Hvor mange gange på en måned må en enlig pensionist overnatte hos en ven? Hvor mange gange på en måned må de to enlige pensionister købe ind sammen? Hvor mange gange om ugen må de spise mad sammen, før kontrolgruppen i deres kommune beskylder dem for socialt bedrageri?
»Regelsættet om enlige er så forvirrende, at ingen rigtigt kan finde ud af det,« mener Bjarne Hastrup, Ældre Sagens direktør.
Han har netop skrevet et brev til socialminister Karen Hækkerup (S), hvor han henviser til, at en række kommuner for nylig i Information efterlyste klare retningslinjer for netop denne problematik.
Samme ønske om klare regler har Ældre Sagen.
»Rundtomkring i landet sidder de ældre og danner sig deres egne hjemmestrikkede regler for, hvad de må og navnlig ikke må. De ender med at blive skræmte, og det er en uværdig retstilstand,« mener Bjarne Hastrup, der oplyser, at Ældre Sagens rådgivning hver uge får henvendelser om dette spørgsmål fra pensionister.
Han henviser til en aktuel sag, hvor to enlige pensionister kom i klemme: Efter en anonym anmeldelse besluttede kontrolgruppen i Skanderborg Kommune i december 2011, at to ældre skulle politianmeldes for socialt bedrageri og desuden refundere udbetalte reelt enligtillæg og boligydelse flere år tilbage.
I kontrolgruppens »helhedsvurdering« indgik et mindre elforbrug hos den ene, at de to ældre spiste og sov sammen med mellemrum, at de hjalp hinanden med støvsugning, at de besøgte hinandens børnebørn og sammen havde deltaget i enkelte familiefester – samt at den ene meget gerne ville være kæreste.
Ifølge Bjarne Hastrup endte det sociale nævn efter klage fra Ældre Sagen med at pålægge Skanderborg Kommune at genoptage udbetalingerne, hvorefter sagen blev endelig henlagt i december 2012.
Faxe Kommune er en af de kommuner, der ønsker klarere regler på området. Koordinator Henrik D. Jørgensen fra kommunens kontrolgruppen bekræfter, at man også undersøger pensionisters forhold.
»Vi har da lige haft et par sager om enlige pensionister inde til nærmere undersøgelse, men generelt har vi ikke helt så mange enlige-sager med de ældre,« oplyser han.
»Selvfølgelig er det ikke meningen, at ældre ikke kan mødes over en kop kaffe, men i bund og grund skal vi foretage den samme vurdering: Lever de sammen, eller lever de ikke sammen,« tilføjer Henrik D. Jørgensen.
Civilsamfund svækkes
Ifølge Bjarne Hastrup er kommuner ofte for emsige:
»Vi lever i en tid, hvor civilsamfundet – naboer, venner, familie eller frivillige – får en større rolle at spille i velfærdssamfundet, altså at man yder omsorg. Det kan være at besøge eller gå ture med en ældre, bl.a. for at udskyde tidspunktet for plejehjem eller hospital. Det må samfundet naturligvis støtte af alle kræfter, men hvorfor går man så rundt omkring i kommunerne emsigt efter enlige pensionister, når de yder omsorg for hinanden,« spørger han og understreger, at det sparer en hjemmehjælper, når en ven hjælper en syg pensionist med indkøb eller madlavning. Og det sparer en indlæggelse, hvis en ven overnatter hos en pensionist, der har noget med hjertet.Ældre Sagen har derfor udarbejdet et forslag til enkle regler: Hvis en pensionist betaler alle de faste udgifter, dvs. husleje, el, vand. varme, i sin egen bolig, så er pensionisten reelt enlig.
»Der må selvfølgelig ikke være tale om en proforma-bolig, men når man betaler de fulde udgifter til sin egen bolig, er der jo ikke noget at opnå eller snyde sig til ved at være kærester. Og så er reglen så enkel, at alle kan forstå det,« siger Bjarne Hastrup.
Karen Hækkerup har tidligere afvist at forenkle reglerne af hensyn til risikoen for snyd. Det er »meget vanskeligt at opstille helt faste og objektive kriterier for vurderingen af, om en person er enlig eller samlevende, da sådanne faste rammer let kan omgås eller få utilsigtede virkninger,« som ministeren i marts skrev til Ældre Sagen.
I et praksisnotat fra sidste år skriver Ankestyrelsen, at »der er en række hovedregler med tilhørende undtagelser på området«, og »der synes ikke umiddelbart at være forskel på begreberne« i sager om enlige pensionister og enlige, der får børnetilskud.
»Det notat er selvmodsigende,« mener Bjarne Hastrup og henviser til, at på den ene side kan gifte pensionister betragtes som samlevende, selv om de bor hver for sig, og på den anden side kan pensionister, der bor hver for sig, men er »kærester, har fælles økonomi, er sammen om måltider og overnatter sammen«, betragtes som samlevende.
»Uklare regler skaber uklar retstilstand, og uklar retstilstand skaber flere og flere bekymrede enlige,« mener Bjarne Hastrup.
»De fleste ældre har aldrig før været ude for, at en myndighed beskylder dem for noget strafbart, så de bliver temmelig forskrækkede, når det sker. Mange føler sig helt slået ud. Og når selv kommunerne er i vildrede, så understreger det blot behovet for klare regler.«
I forhold til rådighedsbegrebet på arbejdsmarkedet er der objektive og bestemte regler, der skal efterleves: Man skal således søge job, man skal lægge sit cv op, man skal modtage rådgivning og aktivering.
»Så hvorfor kan vi ikke få noget tilsvarende for enlige? Alle kan være enige om, at man ikke skal snyde, og at man ikke må overtræde reglerne, men når man ikke kender reglerne, fordi de er upræcise, så ender de enlige pensionister på herrens mark.«
Ifølge Danmarks Statistik er 430.000 af Danmarks 988.000 folkepensionister registreret som enlige.
 

