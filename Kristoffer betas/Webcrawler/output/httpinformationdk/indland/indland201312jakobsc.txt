Jakob Scharf forlader PET
PET-chef har meddelt justitsminister Morten Bødskov (S), at han trækker sig som efterretningstjenestens chef.



 
	Chefen for Politiets Efterretningstjeneste (PET), Jakob Scharf, forlader sin stilling ved årets udgang, oplyser han selv i en pressemeddelelse.

	- Jeg har i dag meddelt Justitsministeriet, at jeg ønsker at forlade stillingen som chef for PET ved årets udgang, skriver Jakob Scharf.

	Scharf har i syv år stået i spidsen for PET.

	Hans beslutning om at trække sig fra chefposten kommer efter den seneste tids medieomtale af dårligt arbejdsmiljø i efterretningstjenesten.

	Arbejdsmiljøproblemer fik i september politiforeningen i PET til at opsige samarbejdet med ledelsen, og de ansatte trådte ud af samarbejdsudvalget.

	- Som chef for PET er det mit ansvar, at vi får håndteret disse interne udfordringer, og det, mener jeg også, er muligt, men det er både vanskeligere og kræver længere tid, når det foregår under stor mediebevågenhed og politisk interesse, siger han.

	Jakob Scharf peger på, at medieomtalen hæmmer hans muligheder for at lede organisationen, og at dele af medieomtalen skaber tvivl og mistillid til ledelsen af PET og til hans egen person.

	- Af hensyn til PET har jeg derfor besluttet, at det rigtigste ville være, at jeg træder til side og i stedet overlader det til en ny chef for PET at gennemføre de ændringer og forandringer, som er nødvendige, siger Jakob Scharf.

	Meddelelsen om hans afgang kommer den dag, hvor det var ventet, at Scharf ville aflevere en redegørelse til justitsministeren om retsudvalgets og Pia Kjærsgaards (DF) besøg på Christiania.

	Fem tillidsfolk i PET har klaget over, at PET-chefen havde bedt sine folk om at lægge et Christiania-besøg for Folketingets retsudvalg på en dag, hvor Pia Kjærsgaard ikke havde mulighed for at deltage.

	Angiveligt havde Scharf opfordret sine folk til at kigge i politikerens kalender.

	PET-chefen har afvist at have gjort noget galt, men justitsminister Morten Bødskov (S) har bedt ham komme med en redegørelse om sagen.

	Den afgående PET-chef vil i løbet af de næste uger drøfte sit fremtidige arbejde med Justitsministeriet.

