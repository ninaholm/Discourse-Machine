Skattekommissionen afviser kritik af SU-forslag
Universiteterne frygter konsekvenserne af et SU-forslag, men et medlem af Skattekommissionen kalder frygten ubegrundet: De studerende lader sig slet ikke afskrække af gæld, og protesterne er rene automatholdninger, lyder det


 Hvis der kun er fire års SU, vil det få færre til at vælge de lange videregående uddannelser. Det frygter i hvert fald både rektorer og studerende på landets universiteter. 
Jens Oddershede, som er rektor på Syddansk Universitet og formand for Danske Universiteter, kalder forslaget en diskrimination af de lange videregående uddannelser:
"Jeg har en klar forventning om, at det her vil betyde, at vi får væsentligt flere studerende, som vil vælge de mellemlange videregående uddannelser i stedet for de lange," vurderer han.
Men Helena Skyt Nielsen, der er medlem af Skattekommissionen og forsker i uddannelsesøkonomi, afviser, at en reducering af SU-perioden vil afskrække de studerende fra at tage en lang videregående uddannelse. 
"Der er ikke basis for at tro, at relativt små ændringer har nogen betydning for, hvordan folk vælger, eller hvordan de videre klarer sig," siger hun og henviser til forskning om de studerendes adfærd.
Jens Oddershede fastholder dog, at forslaget vil favorisere de kortere uddannelser og frygter også, at det vil sænke Danmarks vidensniveau. 
Men måske aller værst vil det medføre en social skævvridning af uddannelsessystemet, mener han:
"I Danmark er vi i forvejen ikke ret gode til at bryde den sociale arv sammenlignet med andre lande, og det her vil blot gøre det værre," siger Jens Oddershede.
Spørgsmålet om ulighed er også et argument, som blandt andre SF har fremsat i debatten. 
Mere lighed
Men også anken om social arv afviser Helena Skyt Nielsen:
"Der er heller ingen tegn på, at dem med en anden økonomisk baggrund vil vælge anderledes. Niveauet for uddannelsesstøtte er så højt i Danmark, at man ikke behøver gældsætte sig ret meget, og ellers vil man kompensere ved at tage erhvervsarbejde ved siden af studierne," forklarer hun.
Helena Skyt Nielsen understreger, at skattekommissionens forslag om skære su'en på de lange videregående uddannelser ned til fire år er en vigtigt del af kommissionens udspil, selv om det kun tegner sig for omkring 750 millioner kroner af den samlede gevinst:
"Hvis det her pilles ud, ja så skal man jo finde pengene et andet sted," siger hun og tilføjer, at reformen også vil være mindre social, fordi SU'en i dag et fordelingsmæssigt redskab, som i dag tilgodeser dem, der ifølge hende vil få mest ud af skattereformen på sigt.
De studerende har alligevel protesteret, siden forslaget så dagens lys sidste mandag. Facebookgrupper har samlet mere end 100.000 medlemmer, universitetsstuderende har holdt stormøder, og den samlede elev- og studenterbevægelse har annonceret landsdækkende demonstrationer, hvis regeringen bringer SU'en til forhandling med deres udspil.
Men modstanden er blot udtryk for, at det endnu ikke er gået op for de studerende, hvilket samfundslag de tilhører, mener Helena Skyt:
"Det er en automatreaktion. Deres identitet har ikke tilpasset sig til, at de er en del af det velstående Danmark." 
Protesterne fastholdes uanset, hvad Skattekommissionen måtte mene, fortæller Laura Toftegaard Pedersen, der er levevilkårsordfører og næstformand i Danske Studerendes Fællesråd. 
"Vi får meldinger fra studerende fra hele landet, der siger, at de ikke vil kunne gennemføre deres uddannelse med kun fire års SU," siger hun og afviser flere af kommissionens beregninger.
De studerende vil demonstrere 26. februar, med mindre folketingets partier garanterer den nuværende SU. 

