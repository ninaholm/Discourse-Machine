Nationalister stiller op ved kommunal- og regionsvalg
Kan det yderste højre få valgt sit første byrådsmedlem siden Anden Verdenskrig? Kommunalekspert mener, at historien taler imod det


 Når danskerne går til kommunal- og regionsrådsvalg til november, bliver det flere steder muligt at sætte krydset ved Danskernes Parti.
Det såkaldte nationalistiske parti, som er en udbrydergruppe fra Danmarks Nationalsocialistiske Bevægelse (DNSB), stiller nemlig op i fire regioner og fire kommuner.
»Vores ambition er klart at opnå valg i mindst én kommune eller region. Men man kan også få succes uden at opnå valg – hvis man får en masse stemmer rundt omkring i landet. Så man kan ikke sætte et procenttal på, hvad der er succeskriteriet,« siger partiets formand, Daniel Carlsen. Sammen med en række hovedsagelig yngre og jyske medlemmer forlod den 23-årige Daniel Carlsen således i 2011 DNSB og stiftede Danskernes Parti.
Det skete dels i protest mod, hvad udbryderne beskrev som DNSB’s manglende ambitioner og aktivitetsniveau efter den mangeårige formand Jonni Hansens pludselige stop af »personlige årsager«. Og dels i et forsøg på at »træde ud af 30’ernes skygge«, som Daniel Carlsen har forklaret.
Siden har Daniel Carlsen overtaget netop Jonni Hansens tidligere rolle som Danmarks mest kendte nazist eller nationalist.
Partiformanden er kendt fra flere portrætter i aviserne, interview til tv-stationer, ligesom forældrene i DR’s Aftenshowet har fortalt om hans politiske tilbøjeligheder.
Inspiration fra Sverige
Ved kommunal- og regionsrådsvalgene den 19. november er Daniel Carlsen selv partiets spidskandidat i Region Midtjylland (og en endnu ikke navngivet kommune i regionen), ligesom han får følgeskab af partifæller i Fredericia Kommune og Region Syddanmark samt Hjørring Kommune og Region Nordjylland. Endelig er den tidligere initiativtager til Borgerlisten Stop Indvandringen og studievært på Radio Holger, Kaj Vilhelmsen, partiets spidskandidat i Københavns Kommune og Region Hovedstaden.
Selv om DNSB tidligere tre gange forgæves har stillet op i Greve, hvor Jonni Hansen bor, så håber Danskernes Parti at kopiere dets svenske søsterparti Svenskarnas parti (det tidligere Nationalsocialistiske Front).
Ved parlaments- og kommunalvalgene i 2010 fik Svenskarnas parti valgt et medlem af byrådet i Grästorp, nordøst for Göteborg, hvilket var første gang siden Anden Verdenskrig, at en nazist blev valgt ind i et svensk byråd.
Da Borgerlisten Stop Indvandringen i 1989 ligeledes stillede op i fire kommuner – Aalborg, Odense, Frederiksberg og København – fik listen henholdvis 1836, 1409, 425 og 2198 stemmer i de respektive byer. Og i Aalborg var Borgerlisten Stop Indvandringen kun få hundrede stemmer fra at få et mandat.
Roger Buch, der er forskningschef ved Danmarks medie- og journalist-højskole og ekspert i kommunal-politik, mener dog, at Dansker-nes Parti får det sværere ved valget i 2013:
»Man skal huske, at emnet ikke blot fylder mindre i dag end for fem, 10 eller 15 år siden – uden selvfølgelig helt at være forsvundet. Kommunal- og regionsreformen har gjort det vanskeligere for alle små partier at komme ind på grund af valgmatematikken. Der er ganske enkelt færre mandater at fordele og flere vælgere i hver kommune og region. Så mit bedste gæt er, at Danskernes Parti ikke får held med det,« siger Roger Buch.
 

