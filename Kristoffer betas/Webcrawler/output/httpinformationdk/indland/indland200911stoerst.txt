Det største finanslovsdrama i regeringens levetid
Finanslovsdramaet mellem regeringen og DF er mere højspændt end nogensinde før i VK-regeringens levetid. Det kommende kommunalvalg er en stor del af forklaringen


 Vi er stadig ikke i nærheden af de dramatiske »kludetæppeforlig«, som daværende finansminister Mogens Lykketoft (S) med nerverne på højkant forhandlede igennem med partier på begge sider af folketingssalen i Poul Nyrup Rasmussens (S) regeringstid. Men med striden om placeringen af et nyt sygehus i Midtjylland som kernepunkt har forhandlingerne om dette års finanslov udviklet sig til at blive de mest højspændte siden regeringsskiftet i 2001.
For første gang i VK-regeringens levetid måtte statsminister Lars Løkke Rasmussen (V) tirsdag indkalde til mæglingsmøde for at sætte skub i sonderingerne mellem støttepartiet og finansministeren. Og i går gik DF-toppen ud og dementerede en historie på Jyllands-Postens hjemmeside om, at man havde opgivet kravene om at flytte det nye sygehus fra Gødstrup til Aulum mod lovning om en ny motorvej mellem Holstebro og Herning. Den slags ballade for åbent tæppe er ikke set tidligere. Sygehuskravet blev lanceret af DF's finansordfører Kristian Thulesen-Dahl i søndags, da alle stadig troede på, at finanslovsforhandlingerne ville være business as usual: Forhandlinger, der trak lidt ud, men endte i forlig med synlige indrømmelser på støttepartiets mærkesager, præsenteret i den bedste sendetid i TV-nyhederne søndag aften.
Scene for DF-valgkamp
Men Dansk Folkeparti har stået langt hårdere på sit krav end forventet - vel vidende, at statsminister Lars Løkke Rasmussen ellers i sin åbningstale i Folketinget i starten af oktober netop nævnte det nye sygehus i Gødstrup.
Kravet kommer efter, at Kristian Thulesen-Dahl i slutningen af oktober som led i kommunalvalgkampen bl.a. besøgte Holstebro, hvor man forgæves har kæmpet mod placeringen af det nye sygehus i Gødstrup. Og netop kommunal- og regionsrådsvalget på tirsdag er forklaringen på, at DF i år kører forhandlingerne helt til kanten, vurderer politisk kommentator Niels Krause-Kjær.
»Det, vi ser i øjeblikket, er en helt fantastisk scene for DF's lokale valgkamp, og det har de udnyttet til det ypperste. Dansk Folkeparti får lov til at vise alle borgerne i Vestjylland, at de kæmper deres kamp lige op til valget,« siger han.
Støttepartiets forsøg på at kortslutte en proces, der ellers igennem langvarige regionale forhandlinger og ekspertundersøgelser var nået frem til Gødstrup som det rette sted for det nye »supersygehus« har udløst rasende reaktioner - blandt andet fra formanden for Danske Regioner Bent Hansen, der kalder det for et angreb på lokaldemokratiet.
Men selv om Dansk Folkeparti var med til at lægge stemmer til kommunalreformen, er den manglende respekt for regionalDanmark helt i forlængelse af partiets politik, mener Krause-Kjær.
»De har aldrig lagt skjul på, at de ingen aktier har i regionerne, som de helst så nedlagt«.
Skæbnefællesskab
Dramaet er mere højspændt i år end tidligere - men det er stadig vand imod, hvad man så under SR-regeringen, da »der virkelig var noget på spil«, mener Krause-Kjær.
»Det er det, der er så selvmodsigende ved dette drama. Dansk Folkeparti har bevæget sig længere ud på isflagen, end de plejer. Men ingen er i tvivl om, at det ender med et forlig til sidst,« siger han.
Arbejdsfællesskab
Men finanslovsforhandlingerne i år markerer alligevel en ny udvikling i forholdet mellem regeringen og støttepartiet.
»Man kan sige, at det, som Claus Hjort Frederiksen (V)  for nogle år siden betegnede som et værdifællesskab mellem DF og regeringen, i dag mere har karakter af et  arbejdsfællesskab. Og lige så meget et skæbnefællesskab,« siger Niels Krause-Kjær.
Selv om der i går var en række sonderinger mellem Finansministeriet og DF, måtte finansminister Claus Hjort Frederiksen tilbringe eftermiddagen i går i folketingssalen.
Ved redaktionens slutning var forhandlingerne om finansloven for 2010 stadig i gang.

