'At undvære bilen er som at få benene savet af'
Forslag om at gøre den københavnske Nørrebrogade bilfri giver panikreaktioner hos en række politikere. Trods bekymring for miljøet klamrer flertallet af danskerne sig stadig til bilerne. Bilen er uovertruffent fleksibel, fastholder FDM. Drømmen om den friktionsfri rejse er stærkere end nogensinde, mener sociolog


"Det kan godt være, jeg har en lille bil - men den er foran din!"Sådan lyder teksten på et af de mærker, en bilejer kan klæbe på bageste kofanger. Hvis vedkommende altså har lyst til at skilte med sin murrende mindreværdsfølelse. At sådanne og beslægtede følelser overhovedet forbindes med besiddelse og brug af private køretøjer, kan ifølge de sagkyndige forklare, hvorfor danskernes biler øjensynligt er mere hellige end køerne i Indien. Forsøg på at slagte bilerne er på forhånd et dødsdømt politisk projekt, ligesom mange bilister - næsten som tvangsmæssig adfærd - stritter imod indgreb over for køreglæden, hvad enten der er tale om hastighedsbegrænsning eller bilfri zoner.Senest har offentligheden kunnet opleve paniske reaktioner fra borgerlige politikere over for planen om at gøre den københavnske Nørrebrogade til en stor cykelsti.Panik før spærretidVenstre-borgmester i København Pia Allerslev fastslår: "Man kan ikke sige, at vi vil have en levende og pulserende by - en metropol - og så samtidig fjerne biltrafikken", og den konservative borgmester, Mogens Lønborg, taler dunder om dommedag ved at kalde planen "en dyster utopi". Han nærer på skrømt forhåbning om, at der blot er tale om en dårlig nytårsspøg.Formand for Nørrebro Handelsforening Johnny Beyer mener, at omsætningen i givet fald "utvivlsomt vil falde, og butikker vil lukke."Han vælger vist at glemme, at da gågaden Strøget i sin tid skulle etableres, mødtes den af tilsvarende protester og pessimistiske forudsigelser. I dag er der næppe nogen butiksejere på Strøget, der gerne ser bilerne myldre rundt om Storkespringvandet igen.At bilerne trænges i og omkring København, prøver ingen at benægte. Tværtimod er blandt andet arbejdsgiverorganisationerne stærkt bekymrede over de 130.000 timer, der daglig spildes i hovedstadsområdet på at sidde i bilkø. Nogle af de hænder, der savnes så hårdt på arbejdspladserne, hviler simpelthen på rattet.Dertil kommer det snigende ubehag, som stigningen i bilejerskabet og bilkørslen påfører samfundet. For eksempel er trafikulykker den hyppigste dødsårsag i aldersgruppen 1-19 år. Og så er der miljøet.Biler producerer langt mere CO2, end sparepærer, en ny cirkulationspumpe, afskaffelse af tv'ets standby og andre småtiltag i hjemmene nogensinde kan hamle op med. Dertil kommer, at biler er elendige til at udnytte energien effektivt. Hele 81 procent af benzinen brændes af, uden at bilen rokker sig en millimeter - der dannes blot varme. Bilen fyrer med andre ord godt op for gråspurvene. 17 procent af benzinforbruget går til at flytte selve køretøjet. Og blot to procent af benzinen bruges til at transportere mennesket bag rattet. Det er et tungt regnskab, som naturen vånder sig under.Benzin i blodetDet var under højkonjunkturen i 1960'erne, at danskerne fik benzin i blodet. 'De gode tider' blev bedre, når de trillede på gummihjul. Alle skulle have foden under eget bord og på egen speeder. Den karismatiske socialdemokrat og senere centrumdemokrat Erhard Jakobsen inkarnerede parcelhus- og bilejeren, og han opnåede det ene kanonvalg efter det andet. Erhard Jakobsen elskede amerikanske flydere med flotte halefinner, men mindre kunne for danskerne bestemt også gøre det. Når blot bilen var ens egen.Bilejerskabet steg dramatisk, og landet indrettedes efter bilismen, idet arbejdspladserne kom til at ligge længere og længere væk fra boligerne, og mange butikscentre placeredes på pløjemarker fjernt fra alting. Bilen var blevet en nødvendighed i hverdagen, men mere end det. Et symbol på velstanden og den vestlige verdens personlige frihed var den.Det er den stadig. Men noget ekstra og vigtigt er i årenes løb kommet til, mener sociolog Mette Jensen, der er seniorforsker ved Danmarks Miljøundersøgelser, Aarhus Universitet. Hun har gennem mange år beskæftiget sig med bilismen som kulturelt fænomen."Der er kommet lighedstegn mellem mobilitet og modernitet. Uden travlhed og stress er der intet moderne liv, og bilen er en af travlhedens vigtigste redskaber. Uden den mener man ikke at kunne køre videre i det moderne spor. Det lyder selvmodsigende, at det faktisk stærkt mekaniske apparat, som bilen trods nogle elektroniske forbedringer er, kan henregnes til mobilitetsteknologierne på linje med internet og mobiltelefoner. Men sådan forholder det sig," siger Mette Jensen.Manisk mobilitetHun påpeger, at udbredelsen af digital kommunikation ikke formindsker behovet for trafikalt at forbinde sig og fysisk kommunikere. Tværtimod fører mobiltelefonitis til mere, nærmest manisk bilkørsel, som hun sammenligner med narkomani. Der er et nogenlunde uændret antal husstande, som ikke har råd til eller brug for bil. Derimod får flere og flere husstande to eller tre biler, og disse biler kører længere end tidligere. En kroppens uro synes at brede sig. Man skal ud, være til stede, videre, altid videre."Mobilitet er blevet en kvalitet i sig selv. Lægges den hindringer i vejen, er det utåleligt, ja opleves som et meget personligt og forkrøblende overgreb. 'At skulle undvære bilen er som at få savet benene af,' sagde en bilforhandler for nogle år siden til mig," fortæller Mette Jensen.Hun gør opmærksom på, at der samtidig er sket en voldsom stigning i rejselysten og tilsvarende sænkning af tærsklen til omverdenen."For to generationer siden tog man kun til New York for at udvandre. For en generations siden var rejsen derover en enkeltstående oplevelse for livet. I dag kan folk finde på at tage på forlænget weekend til New York for at shoppe og se en bestemt udstilling. Tilsvarende har oplevelsen af bilkørsel ændret sig. Med den accelererende mobilitet følger drømmen om den friktionsløse rejse."Jo, selv korte gåafstande kan den vaneafhængige bilist finde på at køre.Men det får man ikke uden videre bilisternes førstemand, Thomas Møller Thomsen, der er administrerende direktør for FDM, til at indrømme."Samfundet ville gå i stå uden biler. Vi har indrettet os sådan i fordelingen af boliger og arbejdspladser, at bilerne er strengt nødvendige for den enkelte i hverdagen," siger han og minder om, at vejene står for 80 procent af al persontransport i Danmark. Han fastholder endda, at bilisterne betaler ganske rigeligt herfor, idet anlæggelse og vedligeholdelse af vejene årligt koster under 10 milliarder kroner, mens bilisterne via særlige skatter og afgifter bidrager med omkring 50 milliarder kroner til fællesskabet.Med naturen som gidselAt samfundet skulle lide af 'manisk bilisme' er ikke noget, en FDM-direktør skriver under på."Bilens store fordel er, at den er så fleksibelt et transportmiddel. Bilen giver øget livskvalitet for den enkelte i og med, at den betyder større frihed. Den gør den enkelte i stand til at indrette sin tilværelse efter egne behov. Begrænsninger i det frie valg af transportmidler vil gøre tingene mere konforme ved for eksempel at tvinge bestemte former for bosættelse igennem," siger Thomas Møller Thomsen og understreger samtidig, at valgfriheden forudsætter, at der også findes et velfungerende kollektivt transportsystem.Spørgsmålet, som klimaforandringerne stiller, er imidlertid, om den fulde valgfrihed også i fremtiden vil være bæredygtig. Det er en del bilister begyndt at tvivle på, mener Mette Jensen."I forhold til for 10 år siden er mange flere bilister, også blandt de mere lidenskabelige af slagsen, blevet bekymrede over miljøpåvirkningen. Nogle håber på tvivlsomme teknologiske løsninger såsom biobrændsel, men de fleste ved udmærket godt, at det er vaner, der med vanskelighed skal ændres, og svære beslutninger, der skal tages, hvis det skal batte noget," siger Mette Jensen.At droppe eller begrænse bilkørslen er imidlertid ikke noget, den enkelte kan overskue."Folk henviser til, at det må være politikerne, der træffer sådanne beslutninger - samtidig med at folk forbeholder sig ret til at protestere vildt, hvis bilismen beskæres," siger Mette Jensen.Heri er formanden for Rådet for Bæredygtig Trafik, Kjeld A. Larsen, enig."Det hænger på politikerne, og her hjælper ingen halvhjertede indsatser. Der sker først noget, hvis ledende politikere sætter hele deres politiske liv ind på omlægning af trafikken," siger Kjeld A. Larsen.Som eksempel fremhæver han Strasbourg, hvor striden for nogle år siden stod mellem metro og flere biler på den ene side, og færre biler samt letbaner med sporvogne på den anden. En kvindelig borgmesterkandidat gik til valg på letbaner og bilbegrænsning - og vandt. I dag har byen 53 kilometer stærkt populær letbane og 20 procent mindre biltrafik.Kjeld A. Larsen tillader sig nu at være en smule optimistisk, især på Københavns vegne."For blot nogle år siden var det utænkeligt, at der fra ledende politisk hold blev talt om bilfri brogader og letbanering i Storkøbenhavn," siger han.
