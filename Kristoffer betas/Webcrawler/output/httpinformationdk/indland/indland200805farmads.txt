Far og Mads Lebech er skuffede
Strejkeret. Kommunernes Landsforening synes, det er skuffende, irriterende, generende, ja en belastning for alle parter, at pædagogerne nu er gået i strejke. Offentligt ansatte har åbenbart bare at være på deres pind
Faglig konflikt. Når pædagogerne også strejker, er det lovligt, men -beklageligt- og ud fra en offentlig logik -generende- Men måske er det sundt for offentligheden at prøve, hvordan det er, når pædagogerne ikke er der.


 Det var skuffende. Meget skuffende. Og det ville være til stor gene i samfundet, konstaterede KL's chefforhandler, Mads Lebech. Ikke mindst for forældrene, der fra på fredag skal finde andre pasningsmuligheder til deres unger, tilføjede Lebech uden at skjule sin skuffelse over de uvorne pædagoger. Nu skulle han nemlig til forhandlingsbordet igen. Alt sammen fordi et stærkt flertal af pædagogerne organiseret i BUPL i ugens løb forkastede formand Henning Pedersens anbefalinger og stemte nej til en 'historisk' lønstigning på 12,8 procent over tre år. 
Et besværligt og irriterende nej, for "alle var trætte af situationen", som Lebech sagde til Jyllands-Posten. Sundhedspersonale, pasningspersonale, ja, offentligt personale i det hele taget, de har åbenbart bare at være der. Ellers er de til stor 'gene', et forstyrrende element, som man er træt af. 
Det begyndte ellers så godt, da sundhedskartellets medlemmer begyndte at strejke den 16. april. 
Danskernes opbakning til de strejkende var høj. Ifølge en meningsmåling fra Zapera for metroXpress bakkede 48 procent af befolkningen op, mens 43 procent var imod. Også selv om både medier og politikere har gjort sit til at forpurre den gode stemning. Statsminister Anders Fogh Rasmussen kaldte på sit ugentlige pressemøde konflikten for 'beklagelig', da der fra salen blev spurgt om, hvor længe syge danskere skulle blive ved med at vente på operationer, og hvor længe folk skulle have problemer med at få deres børn passet. Ja, den var beklagelig, men lovlig. Desværre, kunne statsministeren lige så vel have tilføjet. 
"Slut med bad og tøjvask for de ældre," lød det i medierne. "Sind-formand bekymret for de psykisk ustabile," lød der i en anden artikel, der blev fulgt af "Strejkende tjener mere end vi tror", "Piger med anoreksi sendes hjem", "Ældre Sagen: Strejken svækker helbredet". Ja, endda kan "strejkerne koste de studerende sommerferie". Det skortede heller ikke på ofre, da tv-kanalernes nyhedsudsendelser viste billeder af ældre, der græd, fordi de for 14. dag i træk måtte sidde i morgenkåbe, fordi hjemmehjælperens nødberedskab ikke måtte hjælpe dem på med strømpebukserne. Som arbejdsmarkedsforsker Henning Jørgensen, professor ved Aalborg Universitet, sagde i Information, så giver tårer i den bedste sendetid og gentagne historier om storkonfliktens konsekvenser politikerne det alibi, de leder efter for at gribe ind i strejken. 
Jeg melder mig ud
Pædagogerne ved da også godt, at de risikerer at blive upopulære som følge af arbejdsnedlæggelserne, som en af pædagogerne sagde i Ekstra Bladet. En risiko, der er reel nok. Som Nyhedsavisen stort proklamerede på sin forside i onsdags, vil "122.000 børn stå uden pasning i ugevis". Hvis kommunerne lockouter, kan tallet blive så højt som 560.000, stod der på netavisen. 
Alt for mange, til at arbejdsnedlæggelsen kan passere ubemærket hen.
Men pædagogerne synes, det er risikoen værd. I godt og vel en måned har de måttet se til fra sidelinjen for pænt at arbejde videre på blå stue, mens sygeplejersker, sosu-assistenter og ergoterapeuter er gået på gaden og har råbt "hop hop hop, lønnen den skal op". 
Utilfredsheden har været forvist til debatforummet på BUPL's hjemmeside, hvor det fyger med kommentarer som: "Jeg er dybt rystet. Det bliver et klart nej fra min side. Og jeg vil tro, at min arbejdsplads melder sig kollektivt ud af BUPL. Det er bare ikke seriøst." 
Det er da også forståeligt nok, at pædagogerne nu siger nej til, hvad BUPL-formand Henning Pedersen har forhandlet hjem til sine medlemmer. For det omvendte ville være at sige ja til et tilbud, andre har takket nej til. Også selv om tilbuddet muligvis har været godt nok. 
Men så handler de offentligt ansattes strejke næppe heller om løn. Det har forskerne påpeget, lige siden det hele begyndte den 16. april. 
Anerkendelse
I virkeligheden beder de bare om anerkendelse for deres arbejde. Anerkendelse for, at de får velfærdssamfundet til at køre, så forældre kan gå på arbejde i stedet for at bruge deres krudt på at skifte ble på deres børn og hjælpe deres forældre på med strømpebukserne. Anerkendelse for, at de opdrager vores børn og passer vores gamle, tager hånd om os, når vi bliver syge, lærer os at læse, skrive og regne som den rygrad, der holder velfærdssamfundet sammen. 
Og det er netop den anerkendelse, Mads Lebech ikke giver dem, når han siger, at det er 'generende', når de udnytter den ret, alle på det danske arbejdsmarked har. Når han understreger, at de bare har at være der; på blå stue, på hospitalsgangen og på plejehjemmet. Og at de skal være der uden at genere nogen. Måske er det meget godt for Mads Lebech - og for alle os andre - at finde ud af, hvordan det er, når de ikke er der. 

