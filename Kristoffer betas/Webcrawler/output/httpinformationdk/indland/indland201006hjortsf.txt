Hjort: SF taler med to tunger i EU-diskussion
Finansminister Claus Hjort Frederiksen (V) langer ud efter SF's nølende holdning til nye EU-sanktioner. Også DF kræver et klart svar på, om SF er for eller imod, at EU skal kunne straffe Danmark


 Både finansminister Claus Hjort Frederiksen (V) og Dansk Folkepartis finansordfører Kristian Thulesen-Dahl kræver nu et klart svar fra SF på, om man principielt er for eller imod, at Danmark fremover skal kunne straffes for økonomisk uansvarlighed af EU-kommissionen.
»Som vi har set så mange gange før, så taler SF med to tunger. De taler som om, de er varme tilhængere af EU. Men lige så snart, det handler om det konkrete, så skorter det lidt på beslutsomheden,« siger Claus Hjort Frederiksen.
Op til EU-topmødet i sidste uge gav SF sammen med Socialdemokraterne statsminister Lars Løkke Rasmussen (V) grønt lys til at principgodkende nye og strammere regler, der betyder, at Danmark for første gang bliver omfattet af de samme kontrol- og sanktionsregler, som kun euro-landene er omfattet af i dag. Men som beskrevet i Information i går har beslutningen udløst splittelse i SF's folketingsgruppe, hvor sundhedsordfører Jonas Dahl nu kræver en folkeafstemning om sagen, og flere andre gruppemedlemmer også erklærer sig højlydt imod.  Og nu vil gruppeformand Ole Sohn ikke tage yderligere stilling til sagen, før han ser det endelige forslag til nye regler, der forventes færdige til efteråret.
Grumset som algevand
Men Claus Hjort Frederiksen efterlyser et klarere svar fra SF allerede nu.
»Det ville gøre tingene meget nemmere. Hvis vi skal være fulde og hele medlemmer og på længere sigt komme af med vores forbehold, så må SF jo til at bestemme sig,« siger han - og betegner SF som »tvetydige, dobbelttungede og ubeslutsomme«.
Også de erklærede EU-modstandere i Dansk Folkeparti langer finansordfører Kristian Thulesen Dahl voldsomt ud efter SF's vaklende holdning. »SF's holdning i denne sag er mere grumset end algevand på en usædvanlig varm sommerdag«, siger Thulesen Dahl.
Ligesom de skeptiske SF-politikere ser han de nye regler som et »forsøg på at luske euroen ind ad bagdøren uden at spørge danskerne«, fordi Danmark vil blive behandlet efter de samme regler som et euro-land.
>»Dette er endnu et eksempel på, at det er vigtigere for SF at kunne indgå i en regering med Socialdemokratiet end at stå ved egne holdninger,« siger Thulesen Dahl.
De nye regler skal nu udmøntes konkret af en 'task force' af EU-finansministre under ledelse af EU-præsident Herman Van Rompuy og forventes færdige op til et EU-topmøde til oktober.
I weekenden fastslog to eksperter til Information, at regeringen godt kan sige ja til selv en øget EU-kontrol og nye sanktionsmuligheder uden at det strider mod forbehold eller grundloven. Alligevel fastholder  gruppeformand Ole Sohn sin afvisning af at tage stilling til spørgsmålet.
Rekordmodstand
- Men, Ole Sohn, det er jo blandt andet på bordet, om Danmark for første gang skal være omfattet af sanktioner eller ej. Skylder SF ikke vælgerne en klar melding i denne sag?
»Jo - når der ligger en anbefaling fra task forcen, og Folketinget skal give mandat til finansministeren, så kommer vi med et klart bud. Indtil videre er det ret hypotetisk, hvad der ligger.«
- Når nu alle de andre partier i Folketinget godt kan sige, hvad de mener, hvorfor kan SF så ikke?
»Det er, fordi vi gerne vil se, hvad det er, vi skal tage stilling til. Men det skal være inden for den aftale, der ligger om det danske euro-forbehold. Og det kan vi ikke sige noget om, før vi ser resultatet,« siger Ole Sohn.
En meningsmåling, som Danske Bank har fået gennemført, viste i går, at et rekordstort flertal på 55 pct. af danskerne i dag siger nej til euroen. Så stor en modstand har der ikke været siden folkeafstemningen i 2000.


