Bilernes ræsen i byerne koster liv
Antallet af dræbte cyklister steg fra 31 til 53 fra 2006 til 2007, og 2008 tegner til at blive et endnu mere blodigt år for cyklisterne. En af forklaringerne er, at bilerne er begyndt at køre hurtigere, og den stærkere fart rammer de bløde trafikanter hårdt
2008 ser ud til at blive et ekstremt blodigt år for cyklisterne på de danske veje. Alene i første halvår er 38 cyklister blevet dræbt i trafikken, bl.a. her på H.C. Ørstedsvej i København, hvor to cyklister i januar blev dræbt af en flugtbilist.


 Det er blevet farligere at cykle. Fra 2006 til 2007 er antallet af dræbte cyklister steget med 70 procent. Det viser en ny opgørelse fra Rådet for Større Færdselssikkerhed. 
Mens 31 cyklister blev dræbt i trafikken i 2006, omkom 53 i 2007. I første halvår af 2008 er 38 cyklister trafikdræbt. Fortsætter udviklingen, vil dødstallet for 2008 sætte en ny sørgelig rekord.
Direktør for Dansk Cyklistforbund, Jens Loft Rasmussen, er rystet:
"Det går den forkerte vej for cyklisternes sikkerhed. Vi må tilbage på sporet og holde fast i målet, der er fastsat i Færdselssikkerhedskommissionens nationale handlingsplan, som kræver 40 procents reduktion i trafikdræbte og skadede inden 2012. Det vil for cyklisternes vedkommende sige mindre end 25 dræbte om året. Der er desværre langt igen til det tal, som i sig selv er skræmmende," siger han.
Det er overvejende person- og lastbiler, der dræber cyklisterne, mens for eksempel soloulykker kun fylder lidt i statistikken.
Vejdirektoratet, Rådet for Større Færdselssikkerhed og Dansk Cyklistforbund vurderer i enighed, at mange bilister i byerne ikke overholder hastighedsgrænserne, og høj fart medfører alvorligere skader på cyklisterne. 
Ræs siden 2006
Ifølge Vejdirektoratets hastighedsbarometer, der på målepunkter landet over registrerer bilisternes hastigheder, var bilernes gennemsnitshastighed i de store byer i januar 2006 49.8 km/t. I januar 2007 var den steget til 51 km/t, og i år er den kommet op på 51.2 km/t . Det giver i perioden en samlet stigning på næsten tre pct. i de store byer.
Andre steder er hastigheden sat yderligere i vejret. I provinsbyerne er hastigheden i samme periode således steget næsten fire procent og på de jyske landeveje op mod fem pct. 
Det lader ikke til, at milde vintre er forklaringen på den stigende hastighed, for også sommermånederne viser højere fart. Således steg hastigheden på de jyske landeveje med 2.4 pct. fra juni 2006 til juni i år.
Pia Olsen Dyhr, der er trafikordfører for SF, finder de stigende hastigheder chokerende.
"Al snak fra regeringspartierne om at sætte hastighedsgrænserne op på landevejene må ophøre. Vi ved, at højere hastighed dræber. Hvad vil der så ikke ske, når cyklister skal krydse en landevej, og bilerne pludselig har stærkt forøget bremselængde? Det er hul i hovedet at sætte farten op, også fordi bilisterne næsten ingen samlet køretid sparer ved højere hastigheder," siger Pia Olsen Dyhr.
Vision om 30 km/t i byer
Socialdemokraterne vil tvinge bilerne ned på 30-40 km/t i byerne på de strækninger, hvor der ikke er cykelsti. Forslaget er del af en trafikpakke fremlagt sidste måned med henblik på at gøre livet lettere og øge sikkerheden for cyklisterne. 
Socialdemokraternes forslag ligger på linje med Færdselssikkerhedskommissionens handlingsplan fra maj 2007, som opfordrer regeringen til at undersøge virkningen af en fartgrænse på 30 km/t i bykerner. 
Begrundelsen fra Færdselssikkerhedskommissionen er, at bløde trafikanter, der bliver ramt af en bil med 30 km/t, har en risiko på fem ud af 100 for at blive dræbt. Er farten derimod 50 km/t, er risikoen for at blive dræbt 40 ud af 100, altså otte gange så stor.
Venstre vil helst opdrage 
Forelagt oplysningen om det stigende antal trafikdræbte cyklister, siger Venstres trafikordfører, Kristian Pihl Lorentzen:
"Det hele må starte i den enkelte familie, hvor forældrene må gøre mere for at fortælle deres børn om farerne ved at cykle og nødvendigheden af at være opmærksom, ikke høre musik undervejs og så videre."
- Bilisternes hastighed skal ikke ned?
"Politiet må blive bedre til at håndhæve hastighedsgrænserne. Desuden har Venstre et forslag om differentierede hastighedsgrænser, hvor kommunerne i samarbejde med politiet kan se på, om der er nogle steder, hvor hastigheden skal sættes ned, for eksempel på skoleveje. Men forslaget går begge veje. Vi ønsker således samtidig hastigheden sat op på landeveje, hvor det er forsvarligt," siger Kristian Pihl Lorentzen.
Pia Olsen Dyhr fra SF afviser pure, at der kan "handles med hastigheden", som hun udtrykker det.
"Det er komplet uforsvarligt at sige ja til fornuftige hastighedsgrænser i København mod til gengæld at give folk lov til at gå amok i Jylland," siger Pia Olsen Dyhr, som undrer sig over, at regeringen gerne taler om hårde straffe til voldsforbrydere, men når det kommer til trafikdrab, har en tendens "til at holde sig for øjnene". 
Cyklistvenlig lov ønskes
Pia Olsen Dyhr har indkaldt justits- og trafikministrene til samråd den 4. september for at høre, hvorledes regeringen har tænkt sig at gennemføre de lovmæssige forbedringer for cyklisterne, som Folketingets Trafikudvalg i juni har bedt regeringen forberede inden årets udgang.
Et enigt trafikudvalg har pålagt regeringen at gøre færdselsloven "mere cyklistvenlig", og blandt udvalgets forslag er lavere hastighedsgrænser i tættere bebygget område uden adskillelse mellem biler og cyklister. 
Hos Rådet for Større Færdselssikkerhed og Vejdirektoratet har man ikke kun fokus på for høj hastighed på bilerne. Man anfører således, at stigningen i antallet af dræbte cyklister også kan hænge sammen med milde vintre, der giver et stigende antal cyklister på vejene, hvilket alt andet lige medfører flere dræbte cyklister. Det mener Cyklistforbundets direktør dog ikke kan være hele forklaringen:
"Godt vejr lokker flere ud, ja, men samtidig falder det samlede antal danske cyklister, hvilket er en udvikling, der har stået på de seneste 15 år. Bilernes for høje hastighed forekommer at være en væsentlig faktor for ulykker, hvilket også fremgår af Havarikommissionens nye rapport. Desuden tyder det på, at der er ved at ske en aldersforskydning, således at der kommer relativt flere ældre personer på cyklerne. Til det bør byer, veje og trafikadfærd tilpasses," siger Jens Loft Rasmussen.

