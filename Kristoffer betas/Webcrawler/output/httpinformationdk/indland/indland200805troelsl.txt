Troels Lund: 'Nej til Ærø-møller'
Miljøministeren afviser kommunalt ønske og prioriterer landskab frem for energi og klima


 Miljøminister Troels Lund Poulsen (V) vil ikke hjælpe Ærø Kommune til at gøre den sydfynske ø 100 pct. selvforsynende med vedvarende energi ved hjælp af tre nye møller. I et brev sendt til Vindmølleindustrien og Danmarks Vindmølleforening meddeler ministeren, at de landskabelige hensyn ved Bregninge, hvor møllerne ønskes rejst, vejer tungest. 
Tilsvarende siger ministeren i et svar til De Radikales energiordfører Johannes Poulsen:
"Jeg er enig i Miljøcenter Odenses veto mod planforslagene for vindmøller ved Bregninge på Ærø og har derfor ikke fundet anledning til at genoverveje sagen."
Dermed slutter formentlig en enig kommunalbestyrelses kamp for at sikre flere vindmøller i Danmark ved hjælp af udskiftning af tre ældre møller ved Bregninge med tre, der skulle være større og mere effektive.
Bregninge var i 2005 blevet udpeget af Fyns Amt som del af et område på Ærø, hvor der burde ske 'vindmøllesanering', dvs. erstatning af gamle møller med nye og bedre. Kommunalbestyrelsen var særdeles positiv, fordi nye møller ved Bregninge kunne sikre, at Ærø indfriede den lokale ambition om at blive grøn ø med 100 pct. selvforsyning med vedvarende energi. Andre placeringsmuligheder på den lille ø, der i forvejen har flere møller, kunne næppe findes, og derfor indsendte kommunen en ansøgning med ledsagende VVM-redegørelse om pladsen ved Bregninge.
Denne placering ligger i et landskabeligt og geologisk beskyttelsesområde samt tæt på udsigtspunktet Voderup Klint, og derfor besluttede Miljøcenter Odense i december 2007 at nedlægge veto mod planen. Miljøcenteret er efter strukturreformen og amternes nedlæggelse Miljøministeriets regionale myndighed i sager som denne.
Appel afvist
De nye møller skulle stå i samme område som de gamle, omend nogle hundrede meter nærmere udsigtspunktet og en smule tættere på kystlinjen. 
Derfor afsendte kommunalbestyrelsen midt i april en anmodning til miljøminister Troels Lund Poulsen om et møde, hvor sagen kunne drøftes og afvisningen revurderes. Også Danmarks Vindmølleforening og Vindmølleindustrien appellerede til ministeren med henvisning til, at forgængeren og kollegaen, nuværende klima- og energiminister Conne Hedegaard (K), har lagt stærkt pres på de danske kommuner for at få dem til at udpege vindmølleplaceringer.
I Troels Lund Poulsens svar kommer landskabet imidlertid før energiforsyning og klimahensyn.
"Det er prisværdigt, at Ærø Kommune har en målsætning om at blive 100 pct. selvforsynende med vedvarende energi, men det ændrer ikke ved, at opstilling af vindmøller skal afvejes i forhold til de øvrige statslige interesser, herunder de landskabelige interesser," skriver miljøministeren. 
Og hans afvejning er identisk med Miljøcenter Odenses: Det vil være særdeles problematisk at opstille de tre møller ved Bregninge.
"Vindmøller yder i dag det væsentligste bidrag til vedvarende el-produktion i Danmark. Der findes dog mange andre former for vedvarende energi, og Ærø Kommune arbejder allerede med forskellige initiativer for at nå deres målsætning. Det arbejde håber jeg kommunen vil fortsætte," lyder ministerens afsluttende opmuntring.


