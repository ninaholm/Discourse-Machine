Universiteter får økonomiske smæk for ulovlige afgifter
Universiteterne har ulovligt taget betaling fra godt 200 danske og udenlandske Erasmus Mundus-studerende. Nu skal pengene betales tilbage. Universiteterne hævder, at de i årevis har forsøgt at få klare svar fra Videnskabsministeriet om opkrævning af deltagerafgifter
Enhedslisten vil kræve, at Videnskabsministeriet og ikke universiteterne betaler gebyrerne tilbage til de godt 200 studerende, syv danske og ca 200 udlændinge, som uretmæssigt har måttet betale for deres deltagelse i Erasmus Mundus-programmerne.Billedet er fra Århus Universitet.


 Universiteterne skal betale penge tilbage til op mod 200 studerende, som ulovligt er blevet afkrævet betaling i forbindelse med deres studier under Erasmus Mundus, et internationalt udvekslingsprogram. 
Universiteterne har i årevis gjort Videnskabsministeriet opmærksom på, hvordan de tolkede reglerne - uden at blive irettesat. Først da folketingsmedlem fra Enhedslisten Per Clausen i august 2007 tog spørgsmålet om brugerbetaling på Erasmus Mundus op i Folketinget, satte Universitets- og Bygningsstyrelsen (UBST) en undersøgelse i gang. 
Den undersøgelse er nu resulteret i en næse til universiteterne: "Universitets- og Bygningsstyrelsen finder det ikke tilfredsstillende, at universiteterne ikke har haft klarhed over, hvilken type uddannelsessamarbejde et Erasmus Mundus-samarbejde er i henhold til dansk lovgivning," lyder det i en udtalelse, hvor UBST pålægger universiteterne at betale de ulovlige gebyrer tilbage til de studerende. 
Om det kun gælder de syv danske studerende eller også de op mod 200 studerende fra EU/EØS og tredjelande, der har studeret under Erasmus Mundus på danske universiteter, er fortsat uklart.
Tildelt en næse 
Københavns og Århus Universitet tegner sig for næsten halvdelen af de Erasmus Mundus-studerende i Danmark og har opkrævet deltagerbetaling fra henholdsvis mindst 58 og 41 studerende gennem et såkaldt konsortium. 
Hanne Harmsen, vicedirektør for uddannelse på Københavns Universitet, siger om UBST's svar til universiteterne:
"Det er ikke sjovt for os at få en næse, for er det os, der ikke har kunnet læse reglerne eller hvad? Og det er heller ikke sjovt for Danmark at have nogle regler, der ikke harmonerer internationalt. Men nu ser det ud til, at alvoren er gået op for alle." 
Juristerne på Københavns Universitet er nu i gang med at fortolke udtalelsen fra UBST, for at finde ud af præcis hvad konsekvenserne er.
"Der har været en fortløbende dialog med Videnskabsministeriet og UBST, men det er først nu, at der er kommet et svar. Vi havde håbet på noget lidt mere gennemskueligt, end det vi har fået, som alle universiteterne sidder og prøver at fortolke nu," siger Hanne Harmsen.
Penge tilbage
Efter direktør i UBST, Jens Peter Jacobsens vurdering er universiteterne erstatningspligtige i forhold til den brugerafgift, visse danske studerende har betalt på udenlandske universiteter. Det gælder, uanset om der er betalt penge til de konsortier af universiteter, der driver uddannelserne eller direkte til universitetet. Når det gælder de udenlandske studerende, som der langt flere af på Erasmus Mundus, så har de danske universiteter også handlet i strid med loven, hvis der er opkrævet deltagerbetaling, samtidig med at de har fået tilskud fra staten. 
Og udenlandske statsborgere på Erasmus Mundus- programmet står på listen over studerende, der udløser taxameterpenge, påpeger Jens Peter Jacobsen: 
"Der er ikke tale om, at universiteterne bevidst har snydt nogen. Det mest interessante er, hvordan vi får løst det problem, at danske studerende ikke skal betale for deres uddannelse, samtidig med at universiteterne samarbejder med udenlandske universiteter, der opkræver deltagerbetaling," siger Jens Peter Jacobsen.
Det er op til den enkelte studerende at gøre opmærksom på, om de har betalt gebyr og klage til UBST, hvis universitetet ikke af egen drift betaler gebyret tilbage. Hvad angår de udenlandske studerende, er det op til universiteterne at vurdere, om de også skal have deres penge tilbage. 
Uddannelsesdirektør Hanne Harmsen udtaler: »Vi vil gå langt i vores håndtering af sagen i forhold til at sikre, at vi behandler de studerende korrekt. Potentielt set vill det kunne komme til at betyde tilbagebetaling til alle.«
Ministeriets svigt
Helge Sander fastholdt i januar over for Folketinget, at Videnskabsministeriet ikke har godkendt universiteternes hidtidige praksis. Men ministeriet har undladt at gribe ind over for den praksis, som universiteterne eksplicit har gjort opmærksom på. I en to år gammel redegørelse til Videnskabsministeriet fra de danske Erasmus Mundus Managers (EMM) fremgik det klart, at universiteterne opkrævede betaling fra de studerende til et såkaldt konsortium, som fordelte pengene mellem centrale sekretariatsudgifter og de enkelte universiteter. 
"Vi mener ikke, at den skitserede praksis på nogen måde er i strid med gældende dansk lovgivning," skrev EMM til Videnskabsministeriet og gjorde det samtidig klart, at "forståelse og accept" af konsortie-modellen var afgørende for, at de danske universiteter kunne deltage i Erasmus Mundus, som er delvist finansieret af EU-midler som en eliteuddannelse på tværs af landegrænser. 
Først da Enhedslisten rejste spørgsmålet i Folketinget, blev der handlet fra ministeriets side. 
Den manglende klarhed om reglerne har fået Enhedslisten til at kræve, at Videnskabsministeriet og ikke universiteterne betaler gebyrerne tilbage.
"Institutionerne har jo informeret ministeriet om, at de opkrævede brugerbetaling. Det er ministeriets manglende overholdelse af tilsynspligten, der har ført til godkendelse af brugerbetaling gennem flere år. Det er en skandale, at ministeriet først handler efter et halvt års pres fra Enhedslisten," siger partiets uddannelsesordfører, Johanne Schmidt-Nielsen.


