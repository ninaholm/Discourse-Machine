De grønne er ligeglade med dagpenge-millioner
50 mio. kroner ekstra over de kommende år vækker ikke stor begejstring hos grønne organisationer og tænketanken Concito. Pengene stammer fra regeringens og Enhedslistens aftale om en ny arbejdsmarkedsydelse til de udfaldstruede dagpengemodtagere. Men millionerne kan forsvinde lige så hurtigt, som de kom, lyder kritikken fra organisationerne
I mandagens aftale mellem regeringen og Enhedslisten er der afsat ekstra 50 millioner til grøn omstilling, og Enhedslisten ser gerne, at de penge bliver brugt til konkrete projekter som f.eks. støtteordninger til grøn byfornyelse, så man kan give tilskud til energirenovering af boliger.


 
	Når Enhedslistens gruppeformand og miljøordfører Per Clausen i dag tropper op i Finansministeriet sammen med resten af partiets toppolitikere for at mødes med finansminister Bjarne Corydon (S), er det for at fordele 50 millioner kroner mere end ventet. Men selv om de ekstra midler er øremærket til ’grøn omstilling’, er en række af de grønne organisationer lunkne over udsigten til flere penge.

	»Uanset hvad, så er det jo småpenge i det store spil. Både i forhold til indsatsen over for dagpengemodtagerne og i forhold til energistrategien og den grønne omstilling. Det betyder ikke alverden,« siger Thomas Færgeman, direktør i den grønne tænketank Concito.

	Som et led i pinsens aftale mellem regeringen og Enhedslisten om en ny arbejdsmarkedsydelse, der blandt andet skal sikre de udfaldstruede dagpengemodtagere forsørgelse, er partierne blevet enige om at droppe 150 millioner kroner til grøn omstilling i 2014. I stedet er der sat 100 millioner kroner af i både 2015 og 2016 til samme formål. Altså 50 millioner kroner mere end først planlagt.

	Men heller ikke hos Dansk Energi er direktør Lars Aagaard synderligt begejstret over udsigten til de ekstra 50 millioner til den grønne omstilling.

	»Vi havde ikke rigtig regnet med dem alligevel, fordi vi ikke kunne se, hvordan de skulle udmøntes, og det kan vi stadig ikke. ’Grøn’ kan jo betyde alt mellem himmel og jord, så det er da fint, at der står midler ude i fremtiden, men før vi præcist ved, hvad de skal bruges til, betyder de ikke så meget,« siger Lars Aagaard.

	Hos Det Økologiske Råd forsøger sekretariatsleder Christian Ege at se det positive i, at der sammenlagt over de kommende tre år er flere penge til grønne initiativer.

	»Havde vi haft frit valg på alle hylder, var vi da gerne startet noget før – allerede i 2014 – men nu har man altså skullet strikke et kludetæppe sammen til at finansiere indsatsen over for dagpengemodtagerne. Men når det nu skal være, er det fint, at der er 50 millioner kroner mere. Vi har god brug for pengene, og det er investeringer, som kommer ind igen, hvis Danmark bliver bedre på det grønne områder og står stærkere på den front på eksportmarkedet,« siger Christian Ege.

	Thomas Færgeman fra Concito uddyber:

	»Det er altid farligt, når man begynder at skubbe penge foran sig. Nu gør man det først i forhold til et par finanslove og senere et folketingsvalg. Vi var temmelig sikre på pengene i 2014, men nu er det jo tvivlsomt, om vi – muligvis med en ny regering – får pengene i 2015 og 2016. Spørgsmålet er, om det holder. Det kan tiden kun vise,« siger Thomas Færgeman

	Ifølge Enhedslistens Per Clausen var forslaget fra regeringen om at omstrukturere den grønne omstillingspulje kun »spiselig« for Enhedslisten, hvis der kom flere midler.

	»Når man overhovedet diskuterer den grønne omstillingspulje i forbindelse med den nye arbejdsmarkedsydelse, er det, fordi regeringen spurgte, om der kunne tages nogle penge der. Det kan der ikke, men vi kan godt omdisponere beløbet. Og nu vil vi gerne have sat konkrete projekter på midlerne, så der er flere år til at etablere nogle gode, brugbare initiativer,« siger Per Clausen.

	At klimaprojekterne kan få mulighed for at strække sig over flere år, har været afgørende for Enhedslisten i forhandlingerne.

	»Vi lægger op til, at vi laver en aftale om, at der skal laves tre eller fire års aftaler, hvor vi kører nogle projekter i gang. Et oplagt projekt kunne være at etablere en støtteordning til grøn byfornyelse, så man kan give tilskud til private lejeboligers energirenoveringer. Det er et af de områder, hvor der sker absolut mindst, og derfor vil vi prioritere det,« siger Per Clausen.

	Mens de 50 millioner kroner ikke vækker den store begejstring hos de grønne organisationer, er der derimod stor tilfredshed med at gøre de enkelte projekter længerevarende.

	»Det er meget fornuftigt at begynde at se energiprojekter som nogle, der varer over flere år. Der er mange gode projekter, som dårligt nok kan nå at blive sat i værk på de korte bevillinger. Der er et længere sigte med midlerne brugbart,« siger Thomas Færgeman, direktør i Concito, mens Lars Aagaard, direktør i Dansk Energi, uddyber:

	»Vi vil meget gerne have noget, der er langsigtet, og at politikerne bliver enige om en økonomisk ramme, som rækker flere år ud i fremtiden. Det skyldes, at det tager tid at udvikle gode projekter. Med mindre politikerne vil have, at vi bare lige skyder fra hoften, fordi der i et enkelt år er en pose penge, så tager det altså tid at udvikle gode projekter, som flytter noget. Politiet og Forsvaret skal have lange bevillinger, men det virker til, at klimakampen skal foregå fra finanslov til finanslov. Klimaprojekter er ikke egnet til konjunkturpolitik,« siger Lars Aagaard.

