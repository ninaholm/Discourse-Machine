Justitsministeren suspenderer den omstridte hiv-lov
Hiv-smittede, der har haft ubeskyttet sex, skal ikke længere i fængsel. Justitsminister Lars Barfoed sætter hiv-loven i bero - organisationer opfordrer til, at loven helt afskaffes


 Det skal være slut med at retsforfølge hiv-smittede, der har haft ubeskyttet sex uden at oplyse deres partner om sygdommen. Efter Information har beskrevet, at sygdommen stort set ikke længere smitter, hvis hiv-patienten er velbehandlet, har justitsminister Lars Barfoed (K) nu sat loven i bero. Det fremgår af et svar til Enhedslistens Per Clausen, hvori ministeriet henviser til, at »der er sket særdeles markante forbedringer af mulighederne for at behandle personer, som er smittet med hiv/aids.«
En tværministeriel gruppe skal afdække, hvilke initiativer der bør tages i lyset af den stærkt formindskede smitterisiko og den behandling, der desuden bevirker, at hiv-smittede ikke længere har kortere levetid.
Initiativet vækker tilfredshed hos direktør for AIDS-Fondet Henriette Laursen.
»Jeg håber, at det er begyndelsen til enden på den lov, som er stigmatiserende og skadelig for forebyggelsen. Når folk risikerer at blive straffet, lader de sig ikke teste. Derfor får de hverken rådgivning eller den behandling, der mindsker smitterisikoen betydeligt,« >siger hun.
V: Ingen kommentarer
Jurister og læger har længe kritiseret, at hiv har haft særstatus, som den eneste sygdom i Danmark med sin egen lov. Ifølge Per Clausen burde regeringen have reageret for længst: »Man har siddet på hænderne i forhold til en lov, som er dybt diskriminerende,« >siger han.
Også Dansk Folkepartis sundhedsordfører, Liselott Blixt, mener, at tiden er inde:
»Med den viden, vi har om den ringe smittefare, er loven måske ikke så tidssvarende.«
Venstre har så sent som for tre måneder siden helt afvist at ændre loven. I november sidste år slog retsordfører Kim Andersen fast: »Vi har ikke nogen planer om at ændre på retstilstanden.«
Kim Andersen er med egne ord ikke opdateret på udviklingen i sagen, hvor justitsministeren nu alligevel lægger op til en revision eller fuldstændig afskaffelse af loven.
»Det har jeg ingen kommentarer til,« lød det fra Venstres retsordfører i går. Arbejdsgruppen skal være færdig i løbet af et par måneder.
Sekretariatschef i STOP AIDS Klaus Legau roser Lars Barfoed for lydhørhed over for sagkundskaben.
»Men vi har en klar forventning om, at arbejdet fører til den nødvendige revision - nemlig en afskaffelse af loven,« siger han.

Side 12-13: 'Hiv-loven blev både skabt og aflivet af folkedybet'

