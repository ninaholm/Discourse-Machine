’Jeg vil være formand for hele SF’
29-årige Astrid Krag meddelte i går, at hun ønsker at efterfølge Villy Søvndal som formand for SF. Hendes projekt handler om lige muligheder, grøn omstilling og jobskabelse. Hun mener, at der er brug for en ’frisk start’ for SF, siger hun til Information


 Hvorfor stiller du op som formand?
»Jeg stiller op som formand for SF, fordi der er for mange danskere, der mangler et arbejde, der er for mange unge mennesker, der mangler en uddannelse, og vi bliver nødt til at tage klima- og miljøproblemerne alvorligt. Hvis det skal ske, kræver det et stærkt SF, og det vil jeg gerne stå i spidsen for. Og så tror jeg også, at SF har brug for en frisk start. Hvis jeg bliver valgt som formand, vil jeg være formand for hele partiet, og jeg glæder mig rigtig meget til den proces, vi står over for nu.«
Du siger en ’frisk start’. Hvorfor?
»Jeg tror alle ved, at det sidste år ikke kun har været sjovt for SF. Det er der mange forskellige forklaringer på, men for mig er der nok to hovedoverskrifter: Det ene handler om skuffede forventninger – det andet handler om et SF, der har været mere optaget af sit eget indre liv end danskernes problemer. Så den friske start handler også i høj grad om at få fokus på det politiske projekt.«
Ifølge Astrid Krag handler ’det politiske projekt’ om tre overordnede ting for SF:
»Vi skal have et stærkt velfærdssamfund, der ikke bare sikrer, at folk formelt har de samme rettigheder, men også reelt får de samme muligheder for at leve det liv, de selv drømmer om. Og for det andet skal vi have sat turbo på den grønne omstilling. Både fordi vi skylder vores børn ikke at efterlade en ramponeret natur til dem, men også fordi, det er svaret på, hvad vi skal leve af i fremtiden, og hvordan vi får skabt nogle af de arbejdspladser, der er forsvundet under krisen. For det tredje handler projektet om en bæredygtig økonomi med nye job i stedet for nye bobler. Vi kan ikke leve af boligbobler eller af, at vi bundter værdipapir og sælger dem til hinanden.«
Nogle vil måske mene, at de tre mærkesager lugter rigtig meget af en formandskandidat, der forsøger at skræve over mange holdninger i et splittet parti?
»Det synes jeg ikke. Jeg synes, det er et stærkt og samlet projekt. Det er jo et projekt, som alle SF’ere kan se sig selv i.«
Hvad vil du sige til de kritikere, der er bange for, at SF er ved at blive totalt overtaget af tidligere SFU’ere. Er der plads til folk, der er over 35 år i SF med dig som formand?
»Nu har jeg været SF’er, siden jeg var 15 år. Jeg holder rigtig meget af det her parti, og hvis man samlede konspirationsteorierne i pressen, kunne man sikkert lave en vaskeægte blockbuster. Men jeg kender SF, og jeg ved, at alle SF’ere er optaget af, hvordan vi får givet alle mennesker lige muligheder og får gang i den grønne omstilling. Alle SF’ere er optaget af at skabe job og arbejdspladser. Jeg stiller op til formand for SF, fordi jeg ønsker, det skal være et samlet SF.«
Villy Søvndal har jo i den grad levet op til sit løfte om generationsskifte. Hvad vil du sige til dem, der føler sig udenfor?
»Heldigvis er vi et stort og stærkt parti med mange SF’ere i hele landet. Nogle af dem har flere grå hår i toppen end andre, og det er en af styrkerne i vores parti, at vi er mange forskellige mennesker med forskellige aldre og baggrunde.«
DF-vælgere er blevet snydt
Du bliver beskyldt for at hænge meget sammen med Thor Möger Pedersen. Er han din overfrakke?
»Haha. Jeg er hverken nogens marionetdukke eller har nogen overfrakke. Jeg tror, at folk, der kender mig, vil bekræfte, at jeg godt selv kan bestemme, hvor skabet skal stå. Og det er klart, at jeg stiller op som formand, fordi jeg gerne vil være formand for SF og tegne projektet.«
Men er sandheden ikke, at der nu kommer en trojka af dig, Thor Möger Pedersen og Jesper Petersen, der ved, hvor skabet skal stå?
»Nej, sådan er det ikke. Det er et samlet SF. Jeg mener, vi har brug for en frisk start og har et kæmpe potentiale, og jeg mener, vi skal gå videre sammen. De perioder i SF’s historie, hvor vi har stået allerstærkest, er de perioder, hvor vi har haft højt til loftet og en stor debatkultur, men samtidig fælles fodslag.«
Nu henviser du til SF’s historie. Der er jo mange, der har været en del af den historie i mange flere år end dig. Hvordan vil du kompensere for din unge alder?
»Jeg ved godt, jeg er 29 år. Det kommer ikke bag på mig. Men da Villy Søvndal stillede op til formand, var det et problem, at han var en gammel mand. Nu stiller jeg op, og nu er det et problem, at jeg er en ung kvinde. Virkeligheden er nok, at det handler om et politisk projekt, og det er det, vi skal stå sammen om.«
I 2010 advarede du meget direkte om dæmoniseringen af Dansk Folkeparti og udtrykte forståelse for folk, der stemmer på DF. Vil du stadig forsvare Dansk Folkeparti?
»Det har aldrig været et forsvar for DF. Jeg mener, at Dansk Folkeparti er et dybt borgerligt parti, der har været med til at gennemføre dybt borgerlig politik. De har været med til at gennemføre forkert politik, stået bag overbetalingen af privathospitaler, sendt danskere i krig, sænket den kriminelle lavalder, så børn kom i fængsel. Det er et dybt højreorienteret parti.«
Men du har blandt andet her i avisen sagt, at Dansk Folkeparti rejser reelle spørgsmål, som SF også skal kunne svare på. Mener du stadig det?
»Jeg mener, at Dansk Folkeparti er et dybt borgerligt parti. Jeg mener, at der er nogle mennesker, der stemmer på Dansk Folkeparti, som er blevet snydt af Pia Kjærsgaard, der har stillet sig op og gjort sig til forsvarer for velfærdsstaten, mens hun har prioriteret grænsebomme og parabolforbud. Der mener jeg, at vælgere, der vil det danske velfærdssamfund, er blevet snydt.«

