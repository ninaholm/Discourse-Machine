Folkeskolen ramt af et 'Sputnik'-chok
Danske skolebørns præstation i læsning og matematik er ifølge regeringens udmeldinger nærmest direkte forbundet med Danmarks økonomi. Men det er en alt for simpel kobling og et direkte tilbageskridt for folkeskolen, mener forskningschef Lars-Henrik Schmidt
De mange ændringer af folkeskolen er et udtryk for, hvor politisk overbelastet folkeskolen er blevet de sidste ti år, mener Lars-Henrik Schmidt.


 Den danske offentlighed fik et chok, da de første internationale PISA-test i begyndelsen af 1990'erne viste, at danske børn ikke var så gode til at læse og regne som børn i en række andre lande. Siden da er folkeskolens fokus blevet ændret fra det alment dannende til den mere individuelle faglighed, vurderer Lars-Henrik Schmidt, der er forskningschef i det pædagogisk-filosofiske center GNOSIS ved Aarhus Universitet.
»Vi har fået et dansk Sputnik-chok. Ligesom amerikanerne fik, dengang russerne nåede at få sendt Sputnik ud i rummet først. Først da gik det op for amerikanerne, at det amerikanske uddannelsessystem måske ikke var så overlegent, og at der var store problemer med det. Vores lille danske Sputnik-chok kom, da vi fandt ud af, at danske børn ikke var de dygtigste til at læse sammenlignet med andre lande,« siger Lars-Henrik Schmidt.
At ligge i top i internationale sammenligninger af skolebørn er blevet synonymt med at klare sig godt og blive et af verdens rigeste lande, og det er her, at vores idé om folkeskolen er kørt af sporet.
»Når man hører statsministerens nytårstale, er det, som om læsepræstationer bliver direkte proportionelt med en god dansk økonomi. Men sådan ser verden altså ikke ud længere. Vores vej til viden går også igennem afkodning af mange andre symboler og sociale koder,« siger Lars-Henrik Schmidt.
Læselejre
At lære danske børn at læse er vigtigt. Problemet opstår, når politikere og eksperter forestiller sig, at læsning i sig selv åbner en port til lærdom, for det er langtfra den eneste port.
»Masser af børn får deres viden og analytiske forståelse fra computeren, så selv om de ikke kan læse, så kan det godt være, de kan forstå computerkoder. Vi glemmer ofte, at der findes ekstremt mange måder at afkode viden på. Læsning er vigtigt, men samtidig lever vi også i et samfund, der bruger meget mere tid foran skærmen end på at læse, derfor skal vi passe på med at bygge skolen op om læsning,« mener Lars-Henrik Schmidt, der trods kritikken er parat til, at »sende børn i lejre for at lære læse«.
Han ser det som et tilbageskridt, at fokus nu er så entydigt på nogle målbare faglige kompetencer.
»Læseevner og matematik kan vi måle, derfor bliver det også noget af det vigtigste, men det er her måleriet tager overhånd. Det er jo utrolig gammeldags og uhyggeligt, hvis du ser på, hvor simple de læseprøver er, så er det jo latterligt at tro, at det siger noget som helst om, hvad vores børn kan, og hvor rigt et land vi er,« siger Lars-Henrik Schmidt.
Han fortsætter:
»Det, der gør os til et rigt land, er jo også båret af elementer som samarbejde, kreativitet, selvstændighed og alt det pjat, som vi har talt så meget om i folkeskolen. Det er også gået op for flere asiatiske lande, der er ved at gå væk fra den repeterende og følgagtige skole til fordel for noget, der ligner det, vi har forsøgt at udvikle i Danmark, hvor det gælder om at udvikle livsduelige mennesker og ikke bare om at præstere,« siger Lars-Henrik Schmidt.
Præstation lig økonomi
Før var fokus på at danne eleverne til sociale, ligeværdige og demokratiske borgere, men nu er fokus på præstation, mener Lars-Henrik Schmidt.
»Bertel Haarder har som undervisningsminister været med til at indføre en forestilling om, at det er forkert, at danske børn ikke er ligeså gode som finske børn til at læse. Det er blevet uacceptabelt, at vi ikke er blandt de ti bedste, fordi det formodes at gå ud over dansk økonomi, men vi glemmer, at danske børn faktisk er ret glade for at gå i skole, og at det er udgangspunktet for at lære nyt,« siger Lars-Henrik Schmidt, der frygter, at det ensidige fokus på præstation skal få os til at glemme, hvad den danske folkeskole er god til. Han mener, der er brug for arbejdsro, for der er i dag alt for stor politisk interesse for grundskolen.
»Det er forfærdeligt for skolen og for folk, der arbejder dér, at den politiske holdning har taget over og oftest er meget stærkere end evidensbaseret viden. De mange ændringer af folkeskolen er et udtryk for, hvor politisk overbelastet folkeskolen er blevet de sidste ti år,« siger Lars-Henrik Schmidt.


