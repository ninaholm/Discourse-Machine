Løkke: Nu bliver der smalhals
Lars Løkke Rasmussen (V) varslede nulvækst i velfærden fra næste år. Først når regningen  fra krisen er betalt, vil han begynde at snakke om langsigtede reformer, bebudede han på regeringsseminaret på Havreholm Slot i går
Økonomi- og erhvervsminister Lene Espersen (K) har så sent som i søndags plæderet for at genåbne velfærdsforliget. Men i går rettede hun ind og erklærede sig enig med statsminister Lars Løkke Rasmussen (V) i, at det lige nu handler om at genoprette økonomien på kort sigt, og så må de langsigtede reformer vente.


 Det kan godt være, at mange danskere kan imødese flere penge på kontoen, når januar-lønnen bliver udbetalt, takket være skattelettelserne. Men allerede nu må de indstille sig på smalhals i den offentlige velfærd i de kommende år. Sådan lød budskabet fra statsminister Lars Løkke Rasmussen (V) på regeringsseminaret på Havreholm Slot i går.
»Det er af afgørende betydning, at vi nu får sat gang i arbejdet med at skabe balance i kassekreditten igen,« sagde han med henvisning til det underskud på statsbudgetterne, som krisen har ført med sig.
Hvor stor den præcise regning for krisen bliver, kan vi først få endeligt svar på, når regeringen i begyndelsen af februar i sit såkaldte konvergensprogram offentliggør sin redegørelse for underskuddet til EU. Men hos Arbejderbevægelsens Erhvervsråd henviser chefanalytiker Martin Madsen til regeringens egen økonomiske redegørelse fra december. Her forudså man et underskud på den såkaldte strukturelle saldo i 2011 på 21 mia. kroner.
»Her er allerede indregnet den automatiske opstramning af skattereformen, der jo er underfinansieret i starten, og et fald i de fremrykkede offentlige investeringer. Så der er lang vej til at nå en balance - også med en nulvækst i det offentlige forbrug,« siger han.
Andre økonomer, Information har talt med, forventer, at EU ville stille krav om, at Danmark skal finde cirka ni mia. kr. om året de næste tre år for at få Danmark tilbage inden for rammerne af den såkaldte vækst- og stabilitetspagt.
Nulvækst i kommunerne
Regeringen vil ikke tage nye initiativer i år, men vil starte det, som Lars Løkke Rasmussen kaldte en genopretning af økonomien allerede fra næste år.
»Det betyder i udgangspunktet, at der ikke er plads til realvækst i kommunerne i 2011,«, sagde statsministeren og varslede også stramhed i økonomien, når regeringen til august fremlægger sit finanslovforslag for næste år.
En vækst i de offentlige budgetter, der kun følger pris- og lønudviklingen, vil ifølge AE-rådet bidrage med cirka fem milliarder.
Spørger man formand for Kommunernes Landsforening, Erik Fabrin (V), skal regeringen være helt klar over, hvad dét vil medføre for den kommunale velfærd.
»Det vigtige for os, hvis vi skal administrere en nulvækst, er, at der er enighed om, hvad det indebærer. Det betyder, at det først og fremmest er regeringens ansvar at sige til befolkningen, at sådan er situationen - og der er ikke plads til velfærdsforbedringer,« siger han.
En stor knast i forhandlingerne for næste års kommuneøkonomi vil blive, om nulvækst også indebærer manglende kompensation, hvis kommunerne oplever stigende udgifter til f.eks. ældre eller specialområdet. Dét kan udløse nedskæringer andre steder.
»Vi har hvert år en kæmpediskussion med regeringen om, hvorvidt vi skal kompenseres for den demografiske udvikling. Men det må vi forhandle om,« siger Erik Fabrin.
DF-modstand
Sådanne perspektiver vækker modstand hos regeringens støtteparti.
»Vi synes ikke, at en nulvækst lyder særlig interessant. Nok ved vi, at vi skal i gang med at rette økonomien op, men det må ikke gå ud over den sociale balance,« siger Dansk Folkepartis formand, Pia Kjærsgaard, til Ritzau.
Lars Løkke Rasmussen gjorde på regeringsseminaret meget ud af at fastholde diskussionen på det helt kortsigtede: At komme af med den gæld, som krisen har tilføjet dansk økonomi med - og dermed udskyde diskussionerne om mere langsigtede reformer til senere.
»Det har ingen effekt i forhold til de udfordringer, vi står med nu og her,« sagde Lars Løkke Rasmussen om den debat om arbejdsmarkedsreformer, som de radikale og Konservative har rejst i den forløbne uge.
Men tingene kan ikke adskilles på den måde, mener Margrethe Vestager (R).
»Det er unødvendigt brutalt og hamrende uambitiøst, at man i en tid, hvor der bliver flere børn og flere, der har behov for pleje, hellere vil spare på den offentlige service end at sige til mennesker med godt helbred, at de er nødt til at blive på arbejdsmarkedet et par år ekstra,« siger hun og gentager sit krav om afskaffelse af efterlønsordningen.
Vicestatsminister Lene Espersen (K) har også markeret sig med krav om langsigtede reformer - men i går erklærede hun sig helt på linje med statsministeren. Regeringen vil dog »i løbet af året« præsentere en ny såkaldt »2020-plan«, der formentlig skal aflyse den efterhånden kuldsejlede 2015-plan for, hvordan man skaber balance i økonomien, når de store generationer går på pension.
S: Regeringen har løjet
Gårsdagens barske meldinger får Socialdemokraterne til at beskylde regeringen for at have løjet for vælgerne.
»Den hævdede, at der både var råd til skattelettelser og velfærd. Det var der ikke.  I stedet bliver det nu for eksempel pensionisterne, som kommer til at få dårligere hjemmehjælp og ældrepleje, fordi bankdirektørerne skal have en halv million kroner i skattelettelse,« siger partiets finansordfører Morten Bødskov til Ritzau.

leder på bagsiden

