Fem grunde til at vi ikke taler om kapitalisme
Kapitalismen er ligeså fundamental for den måde, vi lever på, som demokrati er det. Vi taler bare ikke om den


 »Det er meget enkelt. Samfundets velstand kan kun komme fra private virksomheder.«
Sådan sagde statsministeren i Folketingets åbningstale fornyligt, og så talte vi ikke mere om det. Demokrati er noget, vi bryster os af, kritiserer, håndhæver, udvikler og debatterer. Sådan er det ikke med kapitalisme, selv om det også er et fundamentalt system, vi har indrettet samfundet efter. Vi taler ikke om det. Slet ikke i medierne. Jo, der var vist et par pip efter finanskrisen, og metaforen 'markedet' dukker også jævnligt op som en selvforklarende formular.
Men en grundlæggende debat om kapitalismen, om forskellen på for-profit og non-profit, og hvilke af samfundets institutioner, vi gerne vi have, skal køre efter hvilke principper, det taler vi ikke om. Det er pudsigt - og også lidt farligt. For hvis ikke vi taler om kapitalismen, og hvordan vi ønsker, den skal bidrage til at skabe det, vi gerne vil have, er der en risiko for, at den udvikler sig i en uhensigtsmæssig retning. Så hvorfor denne tavshed? Her er fem forklaringer:
Kapitalisme for givet
For det første taler vi ikke om kapitalisme, fordi vi tager kapitalisme for givet. Det er lidt ligesom ytringsfrihed, efterløn og rene underbukser: Vi lægger ikke mærke til det, når vi har det. En god forklaring, men ikke fyldestgørende. De seneste par års finanskrise burde have fået vores øjne op for, at kapitalismen ikke bare er der, men er et system, der skal vedligeholdes.
En anden forklaring kunne være, at vi ikke taler om kapitalisme, fordi vi er et konsensussamfund. Har kapitalismen ikke stort set bragt velstand til alle? Godt, så lad os ikke vippe båden. Plausibelt, men ikke overbevisende. Vi ved, at ikke alle har det lige godt, og at nogen synes at få det værre. Store virksomheders kæmpe overskud drypper ikke naturligt ned over marginaliserede grupper, og selv i Danmark  vokser forskellen mellem inde og ude.
For det tredje taler vi ikke om kapitalisme, fordi vi ikke ved nok om det. En forklaring, der er i familie med det gamle begreb 'falsk bevidsthed'. Storkapitalen har bildt os ind, at vi har et 'frit' valg på et 'frit' marked, så vi ikke oplever behov for at stille kritiske spørgsmål. Den holder heller ikke i byretten. Vi ved jo godt, at når profit er det primære mål, så har det altså nogen konsekvenser for mennesker og miljø.
En fjerde forklaring kunne være, at det er, fordi danske journalister er del af den økonomiske elite. Hmm. Vel er danske journalister lønnet fornemt i forhold andre med samme uddannelsesniveau, men bare fordi man bor i et fedt rækkehus i Espergærde, kan man godt være bevidst om, hvordan verden er skruet sammen, og det bør være muligt at skrive en kritisk artikelserie om neoliberalismen, uden at skulle vise en kopi af sin selvangivelse.
Højredrejede journalister
For det femte kunne man forklare den manglende kapitalismedebat med, at journalister er højreorienterede. Men den går bare heller ikke. Dels er danske journalister nok ikke væsentligt mere højreorienterede end befolkningen. Dels er det en mærkelig antagelse om mennesker generelt og journalister specifikt, at de ikke kan skille lort fra lagkage. En læge, der stemmer på Dansk Folkeparti, kan sagtens operere blindtarmen på en pakistansk kvinde til UG med kryds og slange, og langt de fleste journalister kan også gå på arbejde og lade valgkortet blive hjemme.
Hvor står vi så? Måske er det ikke slemt endda. Hvis der ikke kan findes gode forklaringer på, at vi ikke diskuterer kapitalisme på linje med demokrati, så er der jo ingen hindringer for, at debatten kan begynde den dag i dag.


