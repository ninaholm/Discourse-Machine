Tal fra eget ministerium belaster Inger Støjberg
Annoncerne fra Inger Støjbergs Udlændingeministerium, der blev indrykket i libanesiske aviser, er misvisende, viser nye tal i svar fra ministeriet til Ombudsmanden. Kun knap hver tiende flygtning fra f.eks. Syrien får relevante oplysninger


 Integrationsminister Inger Støjbergs (V) annonce om Danmarks stramninger over for udlændinge giver et fortegnet billede af rettighederne for det store flertal af flygtninge.
Det bekræftes af nye tal, som Udlændinge- og Integrationsministeriet i går afleverede i et svar til Folketingets Ombudsmand.
Ombudsmanden har bedt om tallene, så han kan tage stilling til, om annoncen er vildledende og dermed i strid med reglerne for god forvaltning. Ombudsmandens undersøgelse blev sat i gang, efter Information omtalte problemet i en artikel 12. september.
I annoncen forklarer ministeriet på engelsk og arabisk, at folk med midlertidigt ophold først kan søge familiesammenføring efter 12 måneder i Danmark. Men som Information kunne afsløre i september, er det ikke den mest relevante information for flertallet af f.eks. syriske flygtninge i Libanon, hvor annoncen har været indrykket i mindst fire forskellige aviser.
Tværtimod får de allerfleste flygtninge hurtigt opholdstilladelse i Danmark og kan derfor straks søge om familiesammenføring.
Det bekræftes af egne tal, som ministeriet nu afleverer til Ombudsmanden: Ud af i alt 3.798 opholdstilladelser til flygtninge fra Syrien er f.eks. bare 368 givet efter paragraf 7, stk. 3, som gør, at flygtningene først kan søge opholdstilladelse efter 12 måneder, viser nye tal frem til 31. august 2015. De øvrige kan, stik imod det indtryk annoncen efterlader, straks søge familiesammenføring.
Folketingets Ombudsmand borer samtidig i antallet af afslag efter den åbenbart grundløse procedure, som også er nævnt i annoncen. Ministeriet selv opgør antallet af syrere, som har fået afslag efter denne regel til et rundt nul.
Risikoen for at få inddraget sin opholdstilladelse – endnu et element i annonceteksten, som angiveligt henvender sig til menneskesmuglerne – er også helt minimal, fremgår det af svaret fra ministeriet til Ombudsmanden. I 2015 har én libanesisk statsborger som den eneste fået inddraget sin opholdstilladelse.
Ombudsmanden åbnede sagen 18. september, Udlændinge- og Integrationsministeriet svarede ham den 2. oktober. I brevet erkendte ministeriet, at en annonce i en avis i Libanon ikke var »lige så præcis som man kunne ønske sig«. Men ministeriet kunne ikke »anses for vildledende«, skrev ministeriet til Ombudsmanden.
Det udløste så en ny byge af spørgsmål, som ministeriet svarede på i går.
Folketingets Ombudsmand, Jørgen Steen Sørensen, kan dog ikke svare på, hvornår hans undersøgelse er færdig:
»Jeg kan kun sige, at sagen har høj prioritet. Derudover kan jeg ikke sige, hvad de næste proces-skridt bliver.«
Ombudsmanden interesserer sig for sagen, fordi myndighederne er forpligtet til at sikre, at deres information er lettilgængelig og korrekt – det vil sige retvisende, ikke vildledende eller mangelfuld.

