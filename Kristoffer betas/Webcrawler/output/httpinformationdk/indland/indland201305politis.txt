Politisk flertal frygter sindelagskontrol i EU
EU-Kommissionen lægger op til, at partier skal kunne idømmes bødestraf, hvis de ikke respekterer unionens værdier. ’Det ville svare til, at Folketinget sad og idømte bøder til partier med de forkerte meninger,’ lyder det fra kritikere


EU’s forsøg på at straffe de såkaldte europæiske partier med bøder, hvis de ikke respekterer unionens »værdier«, møder nu modstand i Folketinget.Et flertal i Folketingets Europaudvalg kræver således, at europaminister Nicolai Wammen (S) garanterer, at Kommissionens forslag ikke vil føre til forfølgelse af politiske modstandere, før han får lov til at underskrive EU-Kommissionens forslag.»Betingelsen er, at Nicolai Wammen kan svare på, hvad partierne kan få bøder for. Det skal være afgrænset, så det ikke kan bruges til nogen politisk vendetta over for modstandere. Der må være klare objektive kriterier for de bøder,« siger Venstres EU-ordfører, Lykke Friis, efter at Europudvalget fredag udstyrede europaministeren med et såkaldt betinget mandat for de videre forhandlinger.Sidste år var der i alt registreret 13 europæiske partier (og 12 hertil knyttede fonde) i Europa-Parlamentet. Til sammen modtog de 31 millioner euro – eller en kvart milliard kroner – i støtte.Ifølge forslaget fra EU-Kommissionen skal disse partier fremover leve op til nogle regler om internt demokrati, åbenhed – og altså også respekt for unionens værdier – for at få del i millionerne. Europa-Parlamentet skal også have mulighed for at kontrollere de europæiske partier samt for at fratage dem støtten og idømme dem bøder.Kravene er blandt andet blevet fremsat af Europa-Parlamentets socialdemokratiske gruppe, der ifølge dens formand, østrigeren Hannes Swoboda, ser dem som et værn mod, at der gives EU-støtte til »højreorienterede og fremmedfjendske partier, som systematisk fører kampagne mod EU’s værdier og principper«.Hertil kommer, at kun politiske partier og hertil knyttede fonde, som er repræsenteret med mindst ét medlem i Europa-Parlamentet, fremover skal kunne få støtte. Det sikrer, at pengene kun går til partier med »sande europæiske ambitioner og ægte vælgerstøtte«, lyder det fra EU-Kommissionen.Liberal Alliance, Dansk Folkeparti og Enhedslistens afviser helt EU-Kommissionens forslag.»Det ville svare til, at Folketinget sad og idømte bøder til partier med de forkerte meninger. Derfor er det dybt problematisk, at Europa-Parlamentet nu vil straffe partier for deres holdninger,« siger Enhedslistens EU-ordfører, Nikolaj Villumsen.På mødet i Europaudvalget måtte europaministeren præcisere, at en formulering om, at kontrollen med de europæiske partier også gælder »de underliggende partier på nationalt niveau samt partiernes medlemmer« ikke betyder det, det lægger op til: Nemlig at de europæiske partier risikerer bøder, hvis nationale partier eller partimedlemmer udtaler sig i strid med unionens værdier.»Europaministeren har præciseret, at det ikke skal omfatte de nationale partier og politikere samt at det ikke skal bruges til sindelagskontrol. De ting er altså allerede ændret i hans mandat,« siger Lykke Friis.Nicolai Wammen understreger i en mail, at regeringen – ligesom en række andre landes regeringer – har »forbehold over for dele af forslaget«:»Når det er sagt, svarer forslaget i vidt omfang til de eksisterende regler. Det søger at styrke de europæiske partiers stilling, samtidig med at der stilles krav til regnskabsførelse m.v. og overholdelse af grundlæggende værdier som demokrati, retsstatsprincipper og respekt for mindretal«.
