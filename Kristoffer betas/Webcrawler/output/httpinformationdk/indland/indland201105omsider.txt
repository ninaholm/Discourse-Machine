Omsider er Folketinget på vej med PET-beretning
Næsten to år efter PET-Kommissionen afdækkede, hvordan Folketinget systematisk blev vildledt om omfanget af tjenestens personregistrering, kommer tinget nu med en reaktion


 Ifølge Informations oplysninger er 'Underudvalget under udvalget for forretningsordenen' i Folketinget næsten klar med en reaktion på den 16 bind lange beretning, som PET-Kommissionen udsendte den 24. juni 2009.
I månedsvis har diskussionen bølget frem og tilbage mellem opposition og regering om, hvorvidt det er muligt at nå frem til en samlet stillingtagen.
Nu ser det ud til at kunne lykkes.
I hvert fald vil underudvalget snart mødes for at tage stilling til en tekst, der i fem afsnit formulerer Folketingets stillingtagen, herunder:
• Det var kritisabelt, at PET med en hemmelig instruks i december 1968 fortsatte registreringer på grundlag af lovlig politisk virksomhed.
• Det var kritisabelt, at Wamberg-udvalget, der på Folketingets vegne skulle kontrollere registreringerne, blev forholdt adgang til omfanget af registreringerne.
• Det er afgørende, at regeringen leverer korrekte, rettidige og fyldestgørende svar til Folketinget.
• Folketinget ser med stor alvor på, at PET har overtrådt eller omgået gældende regler og retningslinjer.
• Det er skævt, at histori-kere, der har deltaget i kommissionsarbejdet, bagefter udgiver en bog, der er baseret på materiale, som andre forskere ikke kan få adgang til.
• Selv om der er afdækket kritisable forhold, er der så mange år efter ikke grund til at drage nogen til ansvar.
Wilhjelm tilfreds, men...
Information har bedt Preben Wilhjelm om at vurdere indholdet af forslaget til beretning. Både som tidligere folketingsmedlem for VS og senere som forsker har han fulgt PET's virksomhed.
Han er godt tilfreds med udkastet til beretning, såfremt det lykkes at få hele Folketinget til at bakke op. Hvis V, K og DF derimod afviser at støtte det, ser Wilhjelm hellere en skarpere beretning, selv om det så kun bliver oppositionens.
»To ting er afgørende: Var regeringserklæringen fra september 1968 retligt bindende, og gælder ministeransvarlighedsloven om at give korrekte svar også, når det drejer sig om efterretningstjenester,« siger han.
Selv var PET-Kommissionen delt om karakteren af regeringserklæringen fra 1968, der forbød PET at registrere lovlig politisk virksomhed et forbud, som PET senere massivt overtrådte.
Flertallet i kommissionen mente ikke, erklæringen var retlig bindende, og derfor var det ikke helt så slemt, når skiftende ministre henviste til den, når de blev spurgt i Folketinget.
Omvendt mente mindretallet, at erklæringen var retlig bindende, og derfor blev ministeransvarlighedsloven overtrådt, hver gang ministre, der kendte til det reelle omfang af PET-registreringen, nøjedes med at henvise til erklæringen.
Med en optælling kunne Information sidste år påvise, hvordan Folketinget på denne facon blev vildledt 27 gange fra 1968-89.
»Når Folketinget vil se med stor alvor på, at PET har overtrådt eller omgået gældende regler, så vælger jeg at læse det som en erkendelse af, at erklæringen har været retligt bindende,« lyder vurderingen fra Wilhjelm, der mener, at indholdet må være »et minimum for at få de borgerlige med«.
»Får man ikke skovlen under kommissionsflertallets udlægning, så accepterer man, at Folketinget er blevet vildledt, og så er man ved at save i selve det parlamentariske demokratis rødder,« lyder Wilhjelms konklusion.


