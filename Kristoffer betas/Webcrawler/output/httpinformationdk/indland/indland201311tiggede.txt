’Jeg tiggede og bad om at få kejsersnit’
I Danmark går vi langt for at gennemføre fødsler ad naturlig vej, og nogle gange bliver der tøvet for længe, før man sadler om og foretager kejsersnit. Det kan have alvorlige konsekvenser for kvinden og barnet
 
	Claudia Christensen og Jon Bjarnasons søn, Adrian Bjarnason, kom til verden ved et planlagt kejsersnit den 15. november kl. 9.40 på Svendborg Sygehus. Foto: Tor Birk Trads


 
	I Danmark går vi langt, for at kvinder skal lykkes med at føde vaginalt – og nogle gange går vi også for langt. Patientklagenævnet og Patientforsikringen behandler adskillige sager med kvinder, som mener, at de burde have fået et akut kejsersnit tidligere i fødselsforløbet. En af de kvinder, som langtfra er tilfreds med sit forløb, er Mette (der ikke ønsker sit efternavn i avisen), som fødte sit første barn i februar i år:

	»Efter at have været i fødsel i 24 timer, uden der rigtig var sket noget, tiggede og bad jeg om at få et kejsersnit. Jeg var fuldstændig udmattet og kunne ikke mere. Men de gav mig ikke lov. ’Når babyen har det godt, skal du da ikke have kejsersnit,’ sagde de.«

	Trods de vedvarende ønsker om et kejsersnit valgte man til sidst at lægge en hård sugekop, som barnet blev trukket ud med. På det tidspunkt havde fødslen varet i 33 timer:

	»Han blev taget med en hård kop, og det viste sig bagefter at være en meget dårlig beslutning. Min søn har det godt, heldigvis, men min krop kunne ikke klare det, og jeg har haft helt vanvittigt mange komplikationer siden,« fortæller Mette, som i dag, 10 måneder efter fødslen, stadig har problemer og jævnligt går til gynækologiske undersøgelser.

	Hvis undersøgelserne viser, at hun har taget varigt skade, vil hun også søge om erstatning.

	Det har ikke været muligt for Information at få tal på, hvor mange af de klagende, der får medhold. En gruppe fødselslæger har i en rapport analyseret 205 klager fra de to klageinstanser. En af de sager, hvor patienten får medhold i, at kejsersnittet er blevet udført for sent, giver en indikation på, hvor langt man til tider går for at lykkes med en vaginal fødsel:

	»Forsøger forløsning med stor blød kop, der springer af; herefter lille blød kop, der springer af efter to træk; herefter hård kop, der springer af efter to træk. Der ordineres sectio (kejsersnit, red.), som udføres 43 min senere (…). Barn dårligt, hjerneskadet.«

	Fødselskultur

	Som beskrevet i Information i lørdags, er det i Danmark en udbredt opfattelse, at det er bedst at føde vaginalt. Men selv om udgangspunktet er en vaginal fødsel, skal man passe på ikke at stirre sig blind, mener ledende overlæge på Nordsjællands Hospital, Peter Hornnes:

	»Man bør ikke blive hængende i den opfattelse, at det for alt i verden skal lykkes at føde vaginalt. Selv om man har stilet mod det mål i mange timer, skal vi træne hen mod at blive bedre til hele tiden at revurdere, om det nu også er den vej, barnet skal ud,« siger Peter Hornnes, som fortæller, at man netop nu er i gang med et landsdækkende projekt, som skal gøre fødslerne mere sikre, og som også har fokus på denne problemstilling. Venter man for længe, kan det gå ud over både moderen og barnet:

	»Målet med det projekt, som er i gang, er at få færre børn med tegn på iltmangel,« siger han.

	I lørdags kunne Information fortælle, at børn født ved planlagt kejsersnit får en bedre Apgar-score sammenlignet med børn, som fødes med højt placeret sugekop og ved akut kejsersnit.

	Det kan blandt andet skyldes, at fødslen har været i gang for længe – og at barnet har manglet ilt. Apgar-score er den karakter fra 1-10, som alle nyfødte får, og som beskriver deres umiddelbare tilstand.

	Overlæge på Skejby Sygehus Lone Hvidman er enig i, at den danske fødselskultur ikke må spille ind, når beslutningen om akut kejsersnit skal træffes:

	»Det er vigtigt, at vi har en dialog med den fødende, og det er vigtigt, at vi ikke har en værdikultur, der hedder, at det er bedst at føde vaginalt,« siger hun og tilføjer:

	»Det vigtigste må være, at moder og barn kommer gennem det i god behold. Derfor er det altafgørende, at et kejsersnit ikke bliver opfattet som ’der tabte vi den kamp’. Det må ikke være et nederlag,« siger Lone Hvidman.

	Svær beslutning

	Ifølge overlæge på Rigshospitalet Jens Langhoff-Roos er netop beslutningen om at sadle om og foretage et kejsersnit »noget af det vanskeligste« for en fødselslæge. For selv om det kan være katastrofalt at vente for længe, kan der også være argumenter for at prøve en ekstra gang.

	»Der er mange, som siger: ’Nu vil jeg have kejsersnit – jeg kan ikke mere’, og det lytter vi naturligvis til. Men ofte siger vi – prøv lige én gang til. Vi er måske nok lidt formynderiske der, men det er for kvindens eget bedste, og ofte takker kvinderne os for det bagefter,« siger Jens Langhoff-Roos, som understreger, at man »hele tiden prøver at blive bedre«.

	I USA foregår 33 procent af alle fødsler ved kejsersnit imod 21 procent i Danmark. Og en del af forskellen skyldes, at man er hurtigere til at foretage et akut kejsersnit og sjældnere bruger sugekop. Men den amerikanske model er heller ikke optimal, mener overlæge på Skejby Sygehus Lone Hvidman:

	»I USA har man en mere udbredt tradition for at lægge sag an i sådan nogle sager, end vi har herhjemme. Det kan give det, man kalder defensiv medicin – at man vælger en bestemt løsning, fordi man er bange for sagsanlæg, hvis noget skulle gå galt,« siger Lone Hvidman.

