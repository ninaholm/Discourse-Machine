Brian Mikkelsen talte usandt



 Justitsminister Brian Mikkelsen (K) bliver nu beskyldt for direkte at lyve på TV2-Nyhederne søndag aften. Det skriver bt.dk. I en livedebat med Enhedslistens politiske ordfører Johanne Schmidt-Nielsen forsvarer ministeren politiets masseanholdelser af demonstranter lørdag aften med, at politiet blandt andet blev angrebet med bomber.
Ifølge Københavns Politi er der bare ikke kastet nogen bomber mod politiet.
»Der blev lørdag kastet med brosten, fyrværkeri og så blev der knust ruder ved Udenrigsministeriet. Vi anholdt også en person med en krysantemumbombe og nogen kanonslag, der var pakket ned i en kuffert,« forklarer politikommissær Henrik Møller Jakobsen til bt.dk.
Johanne Schmidt-Nielsen mener, at ministeren enten bevidst taler usandt for at forsvare masseanholdelserne eller slet ikke har styr på fakta. »En justitsminister skal ikke sidde for åben skærm og lyve. Han har om nogen mulighed for at få korrekte oplysninger fra politiet,« siger hun.
Brian Mikkelsen erkender nu, at han skal passe bedre på i fremtiden med at bruge begrebet bombe. »Det er klart, at jeg godt ved, at det ikke er sådanne bomber, som bliver brugt i Afghanistan. Men fyrværkeri kan også forvolde skade, siger han. 	                   ritzau

