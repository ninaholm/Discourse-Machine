Virksomhedsvagthund kommer på finansloven
Regeringen og Enhedslisten bruger 150 millioner kroner af udviklingsbistanden på en ny måde. Det betyder blandt andet øget fokus på virksomhedernes sociale ansvar, og at DanWatch derfor kan se frem til millionstøtte


 Organisationen er kendt for sine afsløringer af danske virksomheders manglende sociale ansvar i udlandet. Og nu får medie- og researchorganisationen DanWatch så mulighed for komme på finansloven.
SRSF-regeringen og Enhedslisten har aftalt at bruge 150 millioner kroner af udviklingsbistanden på en ny måde, hvoraf de 40 millioner kroner netop skal bruges til at styrke arbejdet med virksomhedernes sociale ansvar – eller social corporate responsibity (CSR) – samt fremme den såkaldte fair trade med udviklingslandene.
Selv om DanWatch stadig skal søge om pengene på linje med andre, så nævnes organisationen specifikt i aftaleteksten, og Enhedslistens udenrigsordfører, Christian Juhl, forventer, at dens bevilling efterhånden stiger til to til tre millioner kroner årligt. DanWatch har de seneste fire år fået 1,25 millioner kroner fra Danidas Oplysningsbevilling fordelt på i alt fem projekter.
»Jeg anser DanWatch som en af de skarpeste knive, vi har i skuffen. Den har vist sig at være et enormt effektivt redskab til at afsløre, kontrollere og holde fast i, at der er nogle principper som virksomhederne skal overholde,« siger Christian Juhl.
Social ansvarlighed
Principper som Rådet for Samfundsansvar forstår som, at »virksomheden viser samfundsansvar og skaber værdi for både virksomhed og samfund ved i dialog med sine interessenter at håndtere sociale, miljømæssige og etiske udfordringer i overensstemmelse med internationalt anerkendte principper for samfundsansvar«.
Senest har dokumentarfilmen »Lyssky chokolade« afsløret, hvordan kakaoindustrien fortsat bruger børnearbejdere i Elfenbenskystens kakaoplantager, og udviklingsminister Christian Friis Bach (R) håber, at den nye aftalte kan være med til, at danske virksomheder i det mindste »presses og hjælpes« til at gøre det bedre, når det gælder social ansvarlighed.
»Samtidig er aftalens fokus på åbenhed omkring naturressourcer og skattebetalinger også en vigtig del af dette. En ting er nemlig gode arbejdspladser. Noget andet er større skatteindtægter i verdens fattige lande, som er afgørende for at de selv kan investere mere i sundhed, skoler og videregående uddannelser,« siger Christian Friis Bach.
DanWatch – som i 2007 blev stiftet af Forbrugerrådet, WWF Verdensnaturfonden, Mellemfolkeligt Samvirke, Folkekirkens Nødhjælp og Solhvervfonden – har været med til at sætte dagsordenen for etiske investeringer.
I november viste en undersøgelse, at der fra januar 2008 og til juli 2010 blev skrevet 602 artikler om etiske investeringer og om så forskellige emner som børnearbejde, privathospitaler og klima. 71 procent af medieomtalen af etiske investeringer var kritisk. Undersøgelsen viste dog også mange positive historier, som da ATP solgte ud af sine aktier i olieselskaber, der opererede i Myanmar, som på det tidspunkt var styret af en militærjunta.
DanWatchs redaktør, Peter Bengtsen, håber, at organisationen nu vil kunne planlægge endnu længere projekter end hidtil.
»Hidtil har vi kørt med røven i vandskorpen med kortsigtede projektpenge – fra donorer som DANIDA, EU og Roskilde Festival Fonden – og fra salg af historier til medier i Danmark og Europa. Det har betydet, at vi oftest kun har kunnet planlægge vores undersøgelser et halv år frem,« siger Peter Bengtsen.

