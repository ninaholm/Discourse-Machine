Tøger Seidenfaden er død
Politikens chefredaktør, Tøger Seidenfaden, er død


 Politikens ansvarshavende chefredaktør, Tøger Seidenfaden, er død, 53 år, efter længere tids kamp mod kræftsygdom. Tøger Seidenfaden var ansvarshavende chefredaktør på Politiken siden 1993.
- Både vi og Danmark har mistet en af historiens helt store chefredaktører. Tøger var et fyrtårn i dansk presse, i samfundsdebatten og på Politiken, siger Lars Munch, administrerende direktør i JP/Politikens Hus, i en pressemeddelelse.
De seneste år har Tøger Seidenfaden kæmpet mod en modermærkekræft, der er vendt tilbage flere gange trods intensive behandlinger.
- Han var en generøs debattør, der aldrig blev personlig, men altid havde øjet skarpt på substansen og debatten. Tøger var en stor humanist. Han veg aldrig fra ordentlighed, tolerance og anstændighed, siger Lars Munch.
Chefredaktøren fik konstateret modermærkekræft første gang i sommeren 2003. Ved årsskiftet 2009-2010 dukkede den op igen. Efter afsluttet behandling i begyndelsen af maj 2010 vendte han tilbage til sit arbejde, indtil han i november blev sat i medicinsk behandling igen.
Tøger Seidenfaden kom til Politikens Hus fra en stilling som direktør for TV2 og tidligere chefredaktør for Weekendavisen. Da han blev chefredaktør for Politiken, talte medierne om en såkaldt Tøger-effekt, som dækkede over en forventet stigning i salget som følge af hans tiltrædelse.
Tøger Seidenfaden var søn af tidligere chefredaktør på dagbladet Information Erik Seidenfaden.
