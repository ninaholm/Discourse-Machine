'Norges P4 er det forkerte forbillede'
Forbilledet for den nye radiokanal, der skal overtage P2's sendeflade, er det norske P4. En succesfuld radiokanal, men en rendyrket kommerciel én af slagsen, der fokuserer på musik og let underholdning. Umuligt at forestille sig dem konkurrere med DR's P1, siger norsk radioekspert
Kulturminister Per Stig Møller (K) kommer ud fra forhandlingerne om medieforliget 26. maj 2010 i Kulturministeriet. Det blev til en smal aftale med regeringen, Dansk Folkeparti og Liberal Alliance.


 Programværterne Kårstein E. Løvaas og Marius Kopperud holder spørgetime i det daglige underholdnings- og kulturprogram 'Ett-to-tre' på Norsk P4.
»Kan jeg få en stjerne på Walk of fame i Hollywood,« er der en lytter, der vil vide, og ja, det er der faktisk råd for, fortæller de to værter.
»Vi giver dig svaret efter en kort reklamepause«
P4 er Norges største kommercielle radiokanal og samtidig kulturminister Per Stig Møllers (K) og medieforligspartiernes bedste bud på en konkurrent til DR.
Rolf Brandrud er leder af radiofestivalen Radiodager i Norge og følger udviklingen i både danske og norske radioforhold på tæt hold. Han undrer sig:
»Hvis den danske kulturminister mener, at en radiokanal som P4 her i Norge kan fungere som forbillede for en radiokanal, der skal konkurrere med Danmarks Radios P1, så tager han fejl. Helt enkelt så er DRs P1 talk radio, og det er P4 i Norge bestemt ikke,«
Til Politiken sagde Per Stig Møller i fredags, at han selv er en af P1's kernelyttere, men at han er sikker på, at det sagtens kan sammensættes på en anden måde. Den nye radiokanal skal gøre netop det: »En kanal, der både har nyheder, samfundsstof - herunder socialstof, uddannelsesstof, politisk stof. Og kulturstof. Det er på mange måder et nødlidende stofområde og gledet lidt i baggrunden i DR. Men det kan være, det kan gøres spændende. Lad dog nogen prøve det!« sagde Per Stig Møller og pegede på P4 i Norge som et forbillede.
»Norge har lavet en radiokanal efter samme devise, der har 1,7 millioner lyttere om ugen. Den har nyheder, aktualitetsstof og kulturstof. En masse kloge hoveder har sagt, at sådan en kanal ikke vil fungere - men Norges P4 fungerer,« sagde han til Politiken.
Rolf Brandrud forklarer, at P4 i Norge er en 100 procent reklamefinansieret kanal.
»Og det kan man høre. De har få journalistiske programmer, som for eksempel et debatprogram klokken 17.30 men generelt er kanalen ekstremt kommerciel og spiller hovedsageligt musik. Musik af den slags som alle kan lide, altså popmusik og samtidig den musik der tiltrækker flest mulige fra den mest købestærke del af befolkningen.«
Mens interviewet med Rolf Brandrud finder sted spiller P4 Norge eksempelvis 'Beds Are Burning' med Midnight Oil efterfulgt af 'Spending My Time' med Roxette.
»Det er meget mere nærliggende at sammenligne P4 Norge med andre kommercielle kanaler som for eksempel 100 FM i Danmark. De spiller musik og bruger flest kræfter på et morgenprogram med kendte værter,« siger Rolf Brandrud.
Ifølge Politiken mener lederen af Norges P4, Kalle Lisberg, at det netop er kanalens musikprofil, der tiltaler de 1,2 millioner lyttere, som dagligt tuner ind på kanalen.
Øget konkurrence
Rolf Brandrud tvivler på, at P4 Norge ville være et godt forbillede for en dansk kanal, men han fremhæver, at det havde en positiv effekt på det norske radiomarked, at P4 blev oprettet i 1993.
»Øget konkurrence er altid godt, og der skete en opkvalificering af især NRK, men det handlede mere om, at P4 var den første landsdækkende kommercielle kanal i Norge overhovedet. Det var ikke på indholdet, P4 gav NRK konkurrence,« siger han.
Rolf Brandrud medgiver, at det er meget svært at drive kommerciel radio i Danmark. Men han mener ikke, at det udelukkende skyldes DR.
»For mig at se er problemet i Danmark, at der er så høje afgifter på de koncessionsaftaler som de kommercielle radiostationer skal indgå med staten. I Norge, og for så vidt også i Sverige, er vi mere fokuserede på, at skabe nogle rammer for kommercielle stationer, der gør konkurrencen med de statsfinansierede stationer mere ligeværdig. Det er det, der har haft stor betydning for P4's succes i Norge. Statsfinansieret konkurrence virker ikke holdbart - for kan stationen regne med, at støtten fortsætter? Så vidt jeg har forstået det, har en dansk politiker fra oppositionen (Mogens Jensen, red.) sagt, at de måske vil lukke kanalen igen, hvis de kommer til magten. Det er en meget ustabil situation,« siger Rolf Brandrud, der mener, at man sagtens kunne bruge rammerne for kommerciel radio i Norge som forbillede for at få det til at fungere i Danmark.
»Men det har jo ikke noget med hverken statsstøtte eller P4's profil at gøre,« siger han.
Den nye danske radiokanal, der får 100 millioner årligt i statsstøtte, skal altså sende nyheder, aktualitetsprogrammer og kultur- og debatprogrammer.
Samtidig skal den sende et bredt udvalg af musik. Men hvordan kravene præcist bliver til radiokanalen, skal et udvalg, nedsat af medieforligsparterne, nu definere. Udvalget skal bestå af tre-fem ikke-politiske fagfolk på området, og de skal i august komme med et oplæg til forligspartierne om kanalens programprofil.
Fast ligger det dog, at kanalen ikke skal sende reklamer, og at DR i øvrigt ikke må byde på den.
Da der er statsstøtte i kanalen skal udbuddet også drøftes med EU-kommissionen.
Kanalen går i luften næste år.

