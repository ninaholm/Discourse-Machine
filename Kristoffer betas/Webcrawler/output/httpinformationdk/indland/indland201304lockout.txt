Lockout kan styrke fagbevægelsen
Lige som efter strejken i 2008 kan fagbevægelsen profitere af den nuværende lockout af lærerne. Dengang gav det samlet en øget medlemsfremgang til fagbevægelsen, og den mulighed vurderer flere eksperter er til stede igen


 Hvis den danske fagbevægelse formår at bruge det fokus på fagbevægelsens berettigelse, som den verserende konflikt mellem Danmarks Lærerforening og Kommunernes Landsforening giver, vil fagforeningerne kunne opleve en medlemsfremgang. Det vurderer både Henning Jørgensen, professor og arbejdsmarkedsforsker ved Aalborg Universitet, og Mikkel Mailand, forskningsleder og lektor ved Forskningscenter for Arbejdsmarkeds- og Organisationsstudier ved Københavns Universitet.
»Det er meget sandsynligt, at fagbevægelsen i den kommende tid vil mærke en øget interesse fra de danskere, som ikke er medlem af en fagforening. Nu kender vi ikke det endelige udfald af den nuværende konflikt, men der er ingen tvivl om, at fagbevægelsen har formået at vise, hvorfor den fortsat er væsentlig,« siger Henning Jørgensen, og Mikkel Mailand supplerer: »I forbindelse med faglige konflikter kan der ske krusninger i tilslutningen til fagbevægelsen. Det er sandsynligt, at fagforeninger efter denne konflikt vil opleve en medlemstilgang, men det er næppe noget, der sætter en stopper for det overordnede billede – at fagbevægelsen mister medlemmer.«
Efter strejkerne i 2008 registrerede flere fagforbund ifølge Henning Jørgensen, som har forsket i fagbevægelsens medlemsudvikling, en øget tilgang af medlemmer. Han forventer, at det især vil være de mere professionsrettede fagforeninger, som vil have mulighed for at øge medlemstallet på grund af lockouten af lærerne.
»Mange af de professionsrettede fagforeninger vil netop kunne tage den faglige diskussion ude i kantinerne og på arbejdspladserne, hvor snakken i disse dage handler om, at man er nødt til at stå sammen i et fagligt fællesskab,« siger Henning Jørgensen.
Fagbevægelsen er klar
I regeringens udspil til en vækstplan – VækstplanDK – foreslår den, at den offentlige sektor skal moderniseres for 12 milliarder kroner blandt andet gennem en modernisering af overenskomster og arbejdstidsaftaler på det offentlige område. Mulige forringelser af arbejdsvilkår kan også få flere danskere til at organisere sig i fagforeninger, mener de to forskere.
»På den korte bane kan diskussionen om regeringens ønske om at modernisere overenskomster og arbejdsvilkår på det offentlige område også have en positiv indflydelse på fagbevægelsens medlems-tal. Men på den lange bane vurderer jeg, at eksempelvis den økonomiske krise, hvor folk virkelig overvejer, hvordan de bruger deres penge, vil give fagbevægelsen færre medlemmer. Den samlede tilslutning til fagbevægelsen vil fortsat være faldende i årene fremover,« siger Mikkel Mailand.
En øget tilgang af nye medlemmer kræver ifølge Mikkel Mailand en aktiv indsats fra fagbevægelsens side, hvis flere danskere skal organiseres i en af de klassiske fagforeninger.
»I den enkelte danskers bevidsthed fylder det arbejdsfaglige meget lige nu, men det vil hurtigt være glemt, når konflikten er overstået. Fagbevægelsen har mikrofonen i hånden nu, så det er op til dem at udnytte den situation til at øge tilslutningen,« siger Mikkel Mailand.
Ifølge Bente Sorgenfrey, formand for FTF, der er hovedorganisation for blandt andet Danmarks Lærerforening, er fagbevægelsen klar over, at der lige nu er gode muligheder for at øge antallet af medlemmer i de enkelte fagforeninger.
»Jeg tror allerede, at nogle af vores organisationer kan se en medlemsfremgang, fordi det har vist sig, at det er nødvendigt, vi står sam-men, når Bjarne Corydon (finansminister, red.) og Michael Ziegler (KL’s chefforhandler, red.) er ude efter vores rettigheder,« siger Bente Sorgenfrey.
I øjeblikket laver de lockoutede lærere en lang række forskellige aktiviteter rundt om i landet, og den type af aktioner forventer Bente Sorgenfrey også kan være med til at tiltrække nye medlemmer.
»Det viser, at der er sammenhold i fagbevægelsen, og man lærer hinanden at kende på en helt anden måde. Det viser, hvordan et fagligt fællesskab nytter i stedet for blot sådan et forsikringsmæssigt fællesskab, som de gule fagforeninger er,« siger hun.
 

