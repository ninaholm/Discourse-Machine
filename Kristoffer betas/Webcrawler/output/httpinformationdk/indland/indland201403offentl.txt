Den offentlige sektor er bedre end sit ry på innovationsområdet
Myterne om den tunge og innovationsdræbende offentlige sektor skal skydes ned, siger ledende forskere og påpeger, at en stor, pengestærk og ambitiøst stat med en ’mission’ er afgørende for innovationen i den private sektor. Samtidig advarer forskerne dog mod at lade staten forsøge at planlægge innovation
Enkeltdelene i Apples iPhone er i meget højt antal et resultat af statsfinansierede opfindelser. Derfor har de mest innovative lande også et højt offentligt forbrug, siger eksperter.


 
	Danmark er Europas næstmest innovative land, viser en ny EU-opgørelse, og det hænger tæt sammen med statens aktive rolle, mener den britiske forsker i innovationsøkonomi Mariana Mazzucato. I et interview i dagens Moderne Tiderne siger hun, at de mest succesrige lande er dem, der har en ambitiøs stat, der satser og investerer i innovation.

	Men trods Danmarks flotte placering lever myten om den alt for store, tunge og bekostelige offentlige sektor også herhjemme, påpeger flere innovationseksperter.

	»Den diskurs har længe eksisteret og trives meget i den offentlige meningsdannelse og den offentlige debat,« siger Pia Gjellerup, leder af det nyåbnede Center for Offentlig Innovation.

	Imidlertid er det forkert, at det skulle forholde sig sådan, påpeger den tidligere socialdemokratiske justits-, erhvervs- og finansminister.

	»Og fordi det er forkert, går vi nogle gange glip af nogle gode muligheder for samarbejde mellem det offentlige og det private,« siger hun.

	Charlotte Rønhof, underdirektør og forskningspolitisk chef i Dansk Industri, er også enig i Mazzucatos kritik af myten.

	»Det har hun ret i. Når man italesætter noget, så bliver det tit sort/hvidt, men det offentlige kan fint være en drivkraft for innovation,« siger Rønhof.

	Chef for innovationsvirksomheden INNOBA Rikke Bastholm Clausen, vurderer dog »at der er områder inden for den offentlige sektor, som er meget præget af strukturer, som gør den ufleksibel«.

	»Men der er også dele af sektoren, der er progressiv, og som går foran og fungerer som drivkraft for det private,« siger hun.

	Bygger ovenpå

	Mariana Mazzucatos pointe er, at det meste af den private innovation – i forskellige grader – bygger på offentlige investeringer og innovation. F.eks. bygger succeshistorien iPhone på internettet, touchscreen og GPS-teknologier, som er produkter af offentlige investeringer. Derfor er det problematisk, når staten får et dårligt ry, og endnu mere problematisk, hvis det fører til nedskæringer, mener hun.

	Charlotte Rønhof giver den italiensk-amerikanske forsker ret i, at privat succes i mange tilfælde bygger på offentlige investeringer i uddannelse og forskning og ikke mindst et samarbejde mellem sektorerne.

	»Der er en del virksomhedssucceser, der er udsprunget af offentlig-privat forskningssamarbejde,« siger hun og tilføjer, at selv om den private forskning faktisk er større end den offentlige forskning i Danmark, så kommer det offentlige ud i »hjørner, hvor virksomhederne ikke altid kan komme«.

	»Masser af forskning viser, at det rigtig godt kan betale sig for et land at investere i forskning, for hvis ikke det offentlige forsker, så bliver der ikke forsket tilstrækkeligt,« siger hun og tilføjer, at DI i lyset af den globale konkurrence »ikke kan anbefale et land som Danmark at skære ned«.

	Gøre brug af hinanden

	Pia Gjellerup mener, at iPhone-historien netop »er et eksempel på, at sektorerne kan gøre brug af hinanden«.

	»At det offentlige kan gøre brug af sin købekraft, og det private kan gøre brug af sin frihed til at gå målrettet efter bestemte felter, hvor de er eksperter,« siger hun, mens Rikke Bastholm Clausen omtaler det som »lidt gammeldags« at opstille det som et skel mellem det offentlige og det private.

	»Det er lidt en mystisk skelnen. Lidt enten-eller. Og sådan oplever jeg ikke, at det fungerer. Jeg er enig i, at det offentlige har en rolle i forhold til finansiering af teknologisk innovation, men den offentlige finansiering kan jo ikke stå alene. Det er ikke sådan, at staten udvikler teknologi, og så lever det videre i sig selv,« siger hun og påpeger, at iPhone og lignende produkter ikke kun er teknologiske innovationer.

	»Det er en hel ny forretningsmodel; det har resulteret i nye servicer. Ja, det offentlige har en rolle, men det er ikke det samme som at sige, at det er nok til at lave en produktløsning, som virkelig er innovativ. Her skal de private virksomheder på banen,« siger hun og erklærer sig enig med Rønhof i, at det kan være »dybt uhensigtsmæssigt« at skære i midlerne til offentlig forskning og udvikling.

	»Det private kan ikke dække alt. Især ikke i pressede tider. Men hvis man skærer ineffektive områder væk, så skader det jo ikke,« tilføjer hun og understreger, at udlicitering ikke nødvendigvis betyder kompetencetab for staten, hvilket Mazzucato advarer imod.

	»Jeg kan ikke se, at den viden bare er forsvundet, selv om eksperterne ikke længere holder til på matriklen,« siger hun.

	En mission

	Alle tre eksperter ønsker sig mere samarbejde mellem sektorerne; spørgsmålet er, hvilken rolle staten skal spille, og hvilken rolle det private skal spille i forhold til innovation og i forhold til at løse offentlige opgaver. Mariana Mazzucato mener, at staten bør have »en mission« – tidligere var det f.eks. at sætte en mand på Månen. I dag er klimaforandring en oplagt udfordring, der ikke bliver løst af det private.

	»Det er altid godt at henligge store visioner til det offentlige, men hvor skillelinjen ligger helt overordnet, afhænger af, hvordan det enkelte samfund er indrettet. Man kan sige, at i det øjeblik, hvor man vurderer, at der ikke er penge til offentlige investeringer, så er det, fordi det private er mere udviklet,« siger Pia Gjellerup, der mener, at målet må være mere samarbejde mellem den offentlige og den private sektor.

	»Det er blevet sådan, at relationen er blevet mere og mere konkurrence. Vi bør i stedet fokusere på, hvad de to sektorer kan give hinanden.«

	Charlotte Rønhof mener ikke, at man kan »opdele det på temaer«, hvor staten skal bør satse, men påpeger, at selv om det private forsker i f.eks. grøn energi, så »vil der altid være brug for grundforskning, som virksomhederne ikke har råd til at udføre«. Hun ser også et bredt samarbejde som det bedste for både stat og privat sektor.

	»Vores undersøgelser viser, at noget af det, der gør, at virksomheder lægger sine forskningsaktiviteter her i landet er, at der er forsknings- miljøer, som virksomhederne er interesserede i,« siger hun.

	Rikke Bastholm Clausen mener ikke, at »innovation er noget, man kan planlægge« og lægge »femårsplaner for«.

	»Man skal passe meget på med at udråbe bestemte områder som innovationsområder, for hvem kan vurdere det? En embedsmand eller en politiker? Eller er den person, som specialiserer sig inden for de enkelte områder, måske bedre til at bedømme det,« spørger hun.

