I morgen er der et nyt problem
Her gik vi på Information og troede, vi var en slags verdensmestre i kronisk bekymrethed. Men vi må se os slået af Roskilde Universitets blad. Her er intet så godt, at det ikke er skidt for noget


 Men når man læser det seneste nummer af Rubrik, indser man, at man har taget fejl. Gates og hans penge skævvrider udviklingsarbejdet. Gates-fonden er så stor, at de andre ngo’er går efter at finde finansiering inden for de områder, Gates satser på.
»Det betyder, at en dreng i Afrika kan blive vaccineret mod polio og dagen efter dø af at have drukket det forurenede vand i landsbyens flod,« citeres en ph.d.-studerende for at sige.
»Hvis den fede dreng i kanoen bevæger sig, så rykker det også ved alle andre.«
Det er vist Bill Gates, som er den fede dreng i kanoen.
Og det er selvfølgelig ikke godt. Men måske er det trods alt bedre, at han sidder dér, end at han begynder at løbe halvmaraton og derved forstærker uligheden.
Det kan skyldes en fejl i redigeringen, men solen skinner undtagelsesvist i to af RUC-bladets artikler: Der er en historie om en kemiker, som har udviklet en ny og billigere metode til at fjerne det giftige stof PCB fra bygninger, og en historie om en sej iværksætter fra RUC.
Men så er der heldigvis også en kritisk artikel om CSR (Corporate Social Responsibility): »CSR er ingen garanti for etik, påpeger forsker i virksomhedsetik.«
Glemte vi ny forskning om blandede ægteskabers særlige udfordringer? Den viser vist, at vores velmente tolerance kan være et problem:
»Alle par er ikke ens, og blandede ægteskaber har en række unikke udfordringer, som bliver overset i velment farveblindhed.«
Det er alt sammen artikler i ét og samme blad.
Videnskaben lever af kritisk tænkning. Omvendt er det et udtryk for en særlig intellektuel dovenskab at problematisere alting, bare fordi man kan.
Dét vil vi gerne problematisere. Vi ser allerede for os et ph.d.-projekt på RUC.

