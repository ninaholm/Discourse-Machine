Humaniora-forskere stærkt utilfredse med ledelsen
En undersøgelse af arbejdsmiljøet på humaniora på Københavns Universitet viser, at medarbejderne ikke har tillid til ledelsen. Både dekan og tillidsmand mener, at det er den nye ledelsesstruktur, der er skyld i det dårlige resultat


 Fire ud af 10 forskere mener, at man kun 'i ringe grad' eller 'i meget ringe grad' kan stole på de udmeldinger, der kommer fra ledelsen på Københavns Universitet. Det fremgår af en ny undersøgelse af det psykiske arbejdsmiljø på Det Humanistiske Fakultet. 46 procent svarer, at man 'delvist' kan stole på ledelsens udmeldinger - og blot 14 procent svarer positivt på spørgsmålet. Det Humanistiske Fakultet placerer sig derfor i kategorien 'Meget dårligere end landsgennemsnittet.' når det kommer til tillid mellem ledelse og medarbejdere.
"Og vi ligger vist endda i den sorte ende af den kategori. Det er helt nede på nulpunktet," siger fællestillidsmand på humaniora, Henrik Prebensen.
Meget alvorligt
Fakultetets dekan, Kirsten Refsing, er enig i, at resultatet er alarmerende:
"Det her er meget alvorligt, og derfor er vi gået i gang med at lave fokusgruppeinterview, så vi kan få indkredset mere præcist, hvad man er utilfredse med. Vi bliver nødt til at finde ud af, hvorfor der er opstået sådan en mistillid," siger Kirsten Refsing.
Spørgsmålene er formuleret på en måde, så det ikke står klart, om det er universitets øverste ledelse - eller ledelsen på fakultet- eller institutniveau, der henvises til. Kirsten Refsing vælger derfor ind til fokusgruppeundersøgelserne er færdige - at tolke svaret som udtryk for en generel utilfredshed med hele det nye ledelsesapparat på universitetet:
"Jeg tror, at der er stor utilfredshed med universitetsloven og den topstyrede struktur, som har fulgt med loven. Især i forhold til de historier, der har været fremme om, at man kan risikere ikke at forske i det, som man gerne vil. Det kan få forskerne til at have mindre tillid til ledelsen, fordi de føler, at ledelsen går ministeriets ærinde," siger Kirsten Refsing. 
Samme udlægning af arbejdsmiljøundersøgelsen har fællestillidsmand, Henrik Prebensen:
"Det er fordi, man ikke kan lide den form for ledelse der nu praktiseres på universitetet. Folk føler, at ledelsen er alt for eftergivende i forhold til ministeriets krav - som kan koges ned til mottoet 'fra forskning til faktura'," siger Henrik Prebensen og tilføjer:
"Ledelsen bliver opfattet som nogen, der skal 'styre' universitetsbefolkningen mere, end nogen, der skal 'lede'." Den problematik kender Kirsten Refsing godt: 
"Der sker af og til det, at der kommer en melding fra ministeriet om, at vi skal gøre sådan og sådan, og så er vi tvunget til at leve op til det. Hvis vi så et halvt år tidligere har sagt noget andet, så kan det tolkes som om, vi ikke er til at stole på."
- Handler det ikke også om, at man forventer, at ledelsen går forrest og kæmper medarbejdernes sag?
"Jo, og det tror jeg også kan være en del af forklaringen. Mange har den holdning, at ledelsen skal være et skjold for medarbejderne. Det kan jeg godt forstå. Det kunne jeg ikke, da jeg blev ansat, men det kan jeg nu. Det er en del af vores opgave at sørge for, at indblandingen fra ministeriet ikke tager overhånd."
Øl-sagen
Efter sin ansættelse på Det Humanistiske Fakultet, kom Kirsten Refsing i stærk modvind for flere af sine tiltag. Sagen kulminerede, da hun for omkring et år siden sagde, at hun ikke kunne vide, om forskerne brugte deres arbejdstid på at sidde i Nyhavn og drikke øl. Kirsten Refsing mener dog ikke, at resultatet af den nye undersøgelse bunder i den gamle konflikt:
"Tingene er gået stille og roligt siden da, og forholdet er forbedret meget. Så med mindre nogen bærer nag meget længe, så tror jeg ikke, at den sag har spillet ind," siger dekanen. 
ville@infromation.dk

