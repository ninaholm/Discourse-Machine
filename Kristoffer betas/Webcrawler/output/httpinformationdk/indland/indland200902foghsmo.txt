Foghs monster
Venstre og Anders Fogh Rasmussen har selv bygget Villy Søvndal op. Han er blevet kaldt oppositionens sande leder og bliver taget alvorligt som direkte modpart. Fogh har været med til at skabe et monster, som nu er ude af kontrol og kun venter på det endelige kvælertag. Derfor er strategien over for SF nu ændret
Villy Søvndal fejrer den seneste valgsejr med partimedlemmer. Hans voksende popularitet igennem de seneste par år er blandt andet sket ved hjælp fra Venstre, der systematisk har bygget Søvndal op. Det har de gjort med stor ihærdighed for at genere socialdemokraterne mest muligt. Villy Søvndal er blevet kaldt for oppositionens -sande- eller -åndelige- leder.


 Borgerlige ordførere er holdt op med at kalde Villy Søvndals parti for SF. Prøv at lægge mærke til det. SF er for neutralt og ufarligt, nej nu hedder det konsekvent So-cia-lis-tisk Folkeparti med tydeligt tryk på alle stavelserne. Understregningen af, hvor SF'erne kommer fra, er ikke tilfældig, det skal stå klart for enhver, der kunne tænkes at ville sympatisere med dagens 50 års fødselar. En gang kommunister altid kommunister. Det fremadstormende SF - omkring 20 procent i meningsmålingerne og garanten for rødt flertal - skal udgrænses og sendes langt tilbage bag jerntæppet sammen med alle de andre utopiske drømme på historiens losseplads. Da SF for nogle uger siden vedtog et nyt halvkedeligt reformprogram, som ikke indeholdt meget nyt, men blandt andet understregede, at SF vil bremse udlicitering af offentlige opgaver, så var reaktionen fra Venstres politiske ordfører, Inger Støjberg, at der her var tale om "klassisk socialisme". Hverken mere eller mindre.
Angst for SF
Den borgerlige strategi er tydelig, og den er ny. Den vidner om, at der i de nuværende regeringspartier er en stigende bekymring eller direkte angst for SF's og Villy Søvndals popularitet. Socialistisk Folkeparti er blevet en trussel. 
Ifølge analyser er SF nemlig begyndt at hente stemmer hen over midten fra både Venstre og især Dansk Folkeparti. Afstanden mellem SF's og Dansk Folkepartis vælgere er ikke så stor, som man umiddelbart skulle tro. De deler den samme skepsis over for EU, det elitære, snobberi og de bonede gulve. De har stort fokus på retfærdighed og økonomisk lighed og en ordentlig offentlig sektor for alle. Ofte, viser analyser, ser man i en familie, at kvinden er offentligt ansat - pædagog eller sosu-assistent - og stemmer på SF, mens manden er automekaniker eller lignende og stemmer på Dansk Folkeparti. SF's nye islamkritiske linje har medvirket til at gøre vandringen inden for det samme sociale segment mere gnidningsfri. Og det skræmmer de borgerlige strateger. 
Opbyggede selv Søvndal
Men paradoksalt nok har især Venstres top selv været med til at bygge Villy Søvndal op. Det har de gjort med stor ihærdighed for at genere socialdemokraterne mest muligt. Villy Søvndal er blevet kaldt for oppositionens 'sande' eller 'åndelige' leder. Anders Fogh Rasmussen har i tv-debatter bestræbt sig på at henvende sig direkte til SF-lederen for at signalere, at det er de to, der udkæmper slaget om magten. Snedigt fundet på, fordi det har været med til at udmanøvrere Helle Thorning-Schmidt (S). 
Men i dag viser det sig, at det er et Frankensteins monster, som Fogh Rasmussen har frembragt. I bedste mening for hans eget projekt har han forsøgt at konstruere og bygge en figur op, som han kunne håndtere og styre - en socialistisk modpol, der kunne skærpe hans egne midtersynspunkter og oven i købet som sidegevinst kunne blæse til den interne rivalisering i oppositionen. Men monsteret har nu i stedet allieret sig med Socialdemokraterne, gjort sig stueren politisk og går målrettet i søvngængertempo med begge arme frem foran sig mod statsministeren - for at kvæle sin skaber.
Væk med det gamle
Derfor skal SF's fornyelse afvises og negligeres for enhver pris. Og i SF-toppen er man meget bevidst om faren og forsøgene på at koble SF's ideologi i dag til parolerne fra for 50 år siden. Det er festdagen i dag et udtryk for. Lokalerne for fejringen af den runde dag er det moderne IT-Universitet på Amager, og væk er alt, hvad der minder om Arne Würgler og Benny Holst og de kan ikke slå os ihjel ...
Da SF for nylig fik sig presset ind i forhandlingerne om bankpakke II, bestod sejren først og fremmest i, at den tidligere DKP'er Ole Sohn overhovedet sad med ved bordet, der hvor kapitalismens ypperstepræster og deres templer - bankerne og bankdirektørerne - fik afgjort deres skæbne. Sohns profil var under forhandlingerne holdt så lav, at havde den været lavere, var han blevet usynlig. Intet var lettere i den situation end at beskylde SF'erne for gammelkommunisme, for at ville nationalisere bankerne og begrænse markedskræfterne. Derfor var det Socialdemokraterne, der kørte frem med det eneste krav, der overhovedet kunne genere bankerne - nemlig kravet om at lægge loft over bankdirektørernes løn. Imens fik Ole Sohn uld i mund. 
Idealisterne har ondt
Men hvad er der ved at blive et stort parti og måske endda komme i regering, hvis man i mellemtiden på vejen dertil har mistet sine tænder og har aflagt sig alle gamle mærkesager. Det er den bekymring, som spores i baglandet og i dele af folketingsgruppen. SF'ere er idealister - nogle af dem ligefrem brændende og er gået ind i politik for at forandre, og når de ikke længere må skælde ud og sige hvad de mener, så gør det ondt. 
Derfor holder roen om kursen i SF også kun så længe, det går fremad for Villy Søvndal, så længe alle kan se, at strategien og fornyelsen giver resultater. 
I SF-ledelsen vil man til gengæld sige til kritikerne: Se på Venstre og den forvandling, der skete med partiet efter Fogh Rasmussens overtagelse af partiet i 1998. Venstre blev et midtersøgende velfærdsparti, der blev udstedt brøleforbud til Venstre-løverne, og man lugede ud i de gamle liberalistiske slagord. Og vil nogen sige, at Venstre i dag er uden for indflydelse?


