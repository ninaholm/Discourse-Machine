EU-politikere: Løkke skynder sig for langsomt
Statsministeren bør snarest få fjernet det danske retsforbehold, mener EU-politikere, som støttes af fhv. EU-kommissær Henning Christophersen


 Det haster med at fjerne retsforbeholdet i EU ved en folkeafstemning.
Sådan siger flere oppositionspolitikere, der får støtte fra forhenværende EU-kommissær Henning Christo- phersen, i deres budskab til statsminister Lars Løkke Rasmussen (V). Statsministeren udskød i sin åbningstale en folkeafstemning om forbeholdene, fordi Danmarks offentlige underskud er for stort til at komme med i euroen.
Henning Christophersen mener, at danskerne kan stemme om euroen og vente med at tiltræde samarbejdet om EU's fælles mønt, indtil vi klarer de økonomiske krav.
»Ét er, hvornår euroforbeholdet ophæves. Noget andet er, hvornår vi stemmer om det. De to ting behøver ikke nødvendigvis at finde sted på samme tidspunkt,« siger den tidligere Venstre-formand.
EU-forbeholdene er i 'organisk vækst', så Danmark får stadig større problemer med Lissabontraktaten. Det retslige forbehold blokerer for dansk deltagelse i EU-samarbejdet mod terror og grænseoverskridende kriminalitet, påpeger han.
Henning Christophersen ser gerne en afstemning om alle fire forbehold på én gang.
Også hans afløser som Venstre-formand, forhenværende udenrigsminister Uffe Ellemann-Jensen, vil af med forbeholdene. Han vil dog ikke kommentere, hvor hurtigt danskerne bør stemme om undtagelserne for euro, forsvar, unionsborgerskab samt retslige og indre anliggender.
Den nuværende Venstre-ledelse bakker dog op om partiformand Løkke.
Næstformand og skatteminister Kristian Jensen (V) afviser en folkeafstemning, før Tjekkiet har ratificeret Lissabontraktaten. Og når det er sket, indkalder regeringen ja-partierne for at drøfte EU-forbeholdene, forklarer han.
»De erfaringer, jeg drager ud af de foregående folkeafstemninger, er, at lige så snart der er nogen form for usikkerhed eller uafklarethed på noget punkt, så bliver det brugt skånselsløst af modstanderne til at køre en kampagne. Man kunne kalde det en skræmmekampagne, mod ja-siden,« siger ministeren.
Bange for at tabe
De radikales EU-ordfører, Lone Dybkjær, finder det afgørende at fjerne forbeholdene snarest. Socialdemokraternes topscorer ved valget til EU-Parlamentet, Dan Jørgensen, mener, at Løkke er bange for at tabe.
»Selv om vi ikke kan komme med i euroen nu, er der jo stadig ikke noget argument for ikke at stemme om de andre forbehold hurtigst muligt,« siger han.
SF og Liberal Alliance vil fjerne retsforbeholdet i 2010.
Det er afgørende, hvis Danmark i EU skal bekæmpe grov, tværnational kriminalitet, mener Rebecca Adler-Nissen, der forsker i de danske EU-forbehold ved Københavns Universitet.
»Danmark vil ryge ud af alt retssamarbejde, med undtagelse af Schengen, i løbet af nogle år, når traktaten er trådt i kraft. Det gælder alt lige fra bekæmpelse af terror, menneskehandel, børneporno og narkotikahandel,« siger hun. ritzau


