DF afliver borgfred om EU-politikken
Betydningen af Dansk Folkepartis valgsejr bliver inddirekte. Selv om ingen af de andre borgerlige partier vil ændre politik af den grund, så bliver EU-politik fremover også indenrigspolitik, og det kan blive svært at blive enig om en Europa-politisk aftale, lyder vurderingen


Dansk Folkeparti gør nu regnebrættet op efter valgsejren ved europaparlamentsvalget og erklærer borgfreden om EU-politikken for stendød.Selv om Dansk Folkeparti ikke forventer at få indflydelse på EU-politikken, så forventer formanden, Kristian Thulesen Dahl, at de andre partier tager bestik af partiets valgresultat.»Det kan selvfølgelig bruges til at vise de andre partier, at der faktisk er en større og større del af danskerne, som mener, at EU er gået for langt, og at man skal stå mere på vagt om Danmarks selvbestemmelsesret. Der er jo to måder at få indflydelse på: Den ene er at være med til at sidde og skrive teksterne. Og så er der den inddirekte indflydelse, når de andre partier bliver nødt til at anerkende denne skepsis i befolkningen i forbindelse med, at de skriver teksterne,« siger Kristian Thulesen Dahl.Senest har statsminister Helle Thorning-Schmidt (S) kritiseret Venstres forsigtige EU-kritik for at bære skylden for Dansk Folkepartis fremgang. Ifølge statsministeren har det tidligere regeringspartis kritik af den såkaldte velfærdsturisme »skabt vind i sejlene« for Dansk Folkeparti.»Venstre har i hvert fald ikke været indstillet på at lukke en europa-politisk aftale, hvor partierne ikke på en eller anden måde fik håndteret de her udfordringer til vores velfærdsydelser. Det har Socialdemokraterne. Men hvis du lukker debatten uden at finde en løsning på udfordringerne, så vil problemet bare vokse med årene – og frustrationen ligeså,« siger Kristian Thulesen Dahl.Selv mener Venstres EU-ordfører, Jakob Ellemann-Jensen, at der stadig er mere som samler end splitter ja-partierne.»Ja-partierne er bestemt ikke enige om alt, men mener grundlæggende, at EU-samarbejdet gavner Danmark. Det er den ramme, vi diskuterer inden for. Dansk Folkepartis udgangspunkt er derimod, at Danmark bedst kan løse udfordringerne alene – for eksempel med grænsebomme frem for tættere europæisk politisamarbejde. Hvis Dansk Folkeparti ønsker indflydelse på europapolitikken, bliver Dansk Folkeparti også nødt til at komme med konkrete og realistiske forslag, der ikke er efterfulgt af krav om nye forbehold eller traktatændringer,« siger Jakob Ellemann-Jensen. Heller ikke den konservative formand, Lars Barfoed, finder grund til at ændre sit partis EU-politik. Men Lars Barfoed erkender, at der er steder, hvor der skal »sættes nogle grænser« i EU.»Og noget skal måske rulles tilbage. Det gør så, at det efter det her valg bliver lidt mere naturligt, at man kan tage stilling fra sag til sag uden enten at blive beskyldt for at være jubeleuropæer eller det modsatte. Det betyder forhåbentlig, at EU-politikken kan blive bedre integreret i det daglige arbejde og den politiske diskussion. EU-politikken bliver med andre ord også indenrigspolitik,« siger Lars Barfoed.LA: god udviklingLiberal Alliances EU-ordfører, Mette Bock, er kun tilfreds med denne udvikling.»Det er jo kun en god udvikling, at EU-politikken nu også bliver indenrigspolitik. EU-lovgivning har jo kolossal indflydelse på dansk lovgivning og det er kun et demokratisk fremskridt, at vi begynder at interessere os mere for, hvad der foregår i EU. Diskussionen om velfærdsydelserne har gjort det levende for alle, at det faktisk har betydning for deres dagligdag,« siger Mette Bock.De traditionelle ja-partier måtte for fire måneder siden opgive at blive enige om en ny europapolitisk aftale om de såkaldte velfærdsydelser. Selv om ingen sagde det, skyldtes det frygten for at vælgernes reaktion ved netop europaparlamentsvalget.Ifølge EU-professor Marlene Wind fra Københavns Universitet har søndagens valg dog ikke gjort denne opgave lettere. Tværtimod.»Vi er nok for tæt på folketingsvalget til at kunne lave en sådan aftale. EU-politikken har nemlig fået samme rolle som udlændingepolitikken havde i 1990’erne. Og laver ja-partierne en europapolitisk aftale, så afgiver de jo muligheden for taktisk at bruge Europa-politikken indenrigspolitisk, som vi så under valgkampen. Den mulighed tror jeg ikke, at de borgerlige partier vil afgive. Og styrkelsen af Dansk Folkeparti gør det endnu sværere at turde at indgå en borgfred med Socialdemokraterne og Radikale Venstre, når man kan se, hvordan Dansk Folkeparti kan udnytte den europapolitiske dagsorden. Det er det vigtigste udkomme af europaparlamentsvalget,« siger Marlene Wind.
