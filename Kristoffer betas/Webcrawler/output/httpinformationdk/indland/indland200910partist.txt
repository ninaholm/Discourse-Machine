Partistøtten stiller større krav til modtagerne
Tidligere blev partistøtte givet automatisk og uden forpligtelser, men i dag følger der krav med til modtagerne. Det har øget behovet for en større åbenhed på området, vurderer professor
Pressemødet tidligere i oktober hvor SF, S og Enhedslisten underskrev en aftale med LO Storkøbenhavn om at arbejde aktivt mod de fælles faglige og politiske mål. Fra venstre er det Bo Asmus Kjeldgaard, SF, Frank Jensen, Socialdemokraternes overborgmesterkandidat, Mikkel Warming, Enhedslisten, og Peter Kay Mortensen, LO Storkøbenhavn


 I dag skal partier ikke kun tage imod den støtte, de får. De skal også yde noget til gengæld. Det vurderer professor i offentlig administration  ved Copenhagen Business School Ove K. Pedersen.
Han mener, der er sket et skifte i partistøttens principper, som hverken har med regelsæt eller lovgivning at gøre.
»Flere og flere donorer - først og fremmest fagbevægelsen - er begyndt at stille krav til deres modtagere om, hvad de skal bruge partistøtten til,« siger han.
Ifølge Ove K. Pedersen var partistøtten fra fagbevægelsen tidligere helt automatisk og uden forpligtelser.
»Dengang kunne partiorganisationen selv beslutte, hvad de ville bruge støtten på. I dag ser vi i stigende grad eksempler på, at partistøtten skal bruges til bestemte formål. Partistøtten er blevet forpligtende,« siger Ove K. Pedersen.
Han nævner LO Storkøbenhavn, der forleden indgik en politisk aftale med Socialdemokraterne, SF og Enhedslisten, som det mest iøjnefaldende eksempel på en kontrolleret partistøtte. Ifølge Ove K. Pedersen er det til gengæld lidt sværere at finde ud af, om det samme gør sig gældende for de erhvervsvirksomheder, som giver partistøtte til de borgerlige partier.
»Fagbevægelsen er mere åben omkring deres partistøtte end virksomhederne. Derfor ved vi ikke så meget om støtten på den borgerlige side, men hvorfor skulle det være anderledes dér end hos fagbevægelserne?«
Evigt slagsmål
Spørgsmålet kan være svært at svare på, fordi den nuværende lovgivning om partistøtte ikke kræver, at partierne skal oplyse, hvor store beløb de modtager fra private virksomheder og organisationer. Hvis partierne modtager et beløb på over 20.000 kroner, skal det registreres i partiets offentlige budget, men hvor store beløbene er, hvis de er over 20.000 kroner, behøver ikke at fremgå.
Det er nu langt fra det eneste aspekt af partistøtteloven, som Ove K. Pedersen mener, der skal laves om på.
»Som det ser ud nu, er der ingen oplysningspligt på lokalpolitisk plan. Men selv på folketingsplan er loven forældet, og f.eks. er det ikke til at få overblik over den indirekte støtte, som partierne får,« siger han og henviser til materiel støtte som f.eks. udlån af lokaler, plakatophængning og andre former for støtte, som ikke bliver gjort op i partiernes budgetter.
Roger Buch, som er forsker ved Danmarks Journalisthøjskole, mener også, at der er god grund til at ændre de nuværende regler.
Men han tvivler på, at politikerne vil tage initiativ til at gøre det.
»Det er det evige slagsmål. De borgerlige kritiserer Socialdemokraterne for at være afhængige af fagbevægelsen, mens oppositionen kritiserer de borgerliges store private bidragydere,« siger han.
Skel mellem partierne
Ifølge Roger Buch vil nogle af Folketingets partier gerne undgå mere åbenhed, fordi det kan ende med at påvirke den støtte, de får.
»De store bidragydere i erhvervslivet er ikke interesserede i åbenhed, fordi de risikerer at miste kunder. Hvis Danske Bank eller en malermester åbent sagde, at de støttede et bestemt parti, kunne det da sagtens være, at nogle kunder valgte at handle et andet sted«, siger han.
Men åbenheden er nødvendig, fordi partiernes ressourcer er begyndt at spille en langt mere afgørende rolle, påpeger Ove K. Pedersen.
»Det er især nyere tiltag som internetkampagner og annoncer, som er begyndt at betyde mere for partierne, og de er dyre. Har man ressourcer, kan man anvende dem, og har man ikke, kan man ikke«.
Derfor skaber det store skel mellem partierne, hvis de ikke får lige meget, påpeger Ove K. Pedersen.
Han er slet ikke i tvivl om, at de borgerlige partier i de her år har langt lettere ved at få ressourcer end Socialdemokratiet og SF.
»Der er heller ingen tvivl om, at Venstre har haft større ressourcer at trække på end Socialdemokraterne. Men vi mangler det entydige bevis på, at der er en klar sammenhæng mellem kampagneressourcer og valgresultatet«.


