Christian Jensen ny chefredaktør for Information



Bestyrelsen for Dagbladet Information A/S har ansat Christian Jensen som Informations nye ansvarshavende chefredaktør, hvor han sammen med den ligeledes nyansatte adm. direktør Mette Davidsen-Nielsen vil udgøre Informations øverste ledelse.Christian Jensen er 38 år og kommer fra en stilling som chefredaktør på Berlingske Tidende. Christian Jensen er uddannet fra Danmarks Journalisthøjskole i 1999 og har efterfølgende taget en intern masteruddannelse i medier og management med ophold på Northwestern University i Chicago.Christian Jensen har været ansat på Berlingske Tidende siden 1999. Først som journalist på den samfundspolitiske redaktion, hvor han bl.a. var med til at skrive en artikelserien om retsopgøret med dansk erhvervsliv efter besættelsen med særligt fokus på våbenfabrikken Dansk Riffelsyndikatets og A.P. Møllers rolle.I 2001 blev han udnævnt til søndagsredaktør, i 2004 til nyhedschef og i 2007 til chefredaktør. Christian Jensen har som chef for bl.a. Berlingske Tidendes gravergruppe stået i spidsen for de journalistiske satsninger, som har giver avisen en række priser, herunder Cavling-prisen i 2008.”Jeg er stolt over at blive en del af Informations smukke historie. Jeg har altid haft en stor beundring og respekt for Informations princip om uafhængighed og ideologisk uforudsigelighed. Jeg ser Information som en avis med et stort journalistisk potentiale, og det glæder jeg mig til at kunne være med til at forløse.”Christian Jensen tiltræder stillingen som chefredaktør i løbet af efteråret. I mellemtiden fortsætter medredaktør Bent Winther som konstitueret ansvarshavende chefredaktør.
