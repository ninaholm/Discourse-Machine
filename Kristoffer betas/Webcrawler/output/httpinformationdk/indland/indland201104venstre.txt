'Venstrefløjens succes skyldes, at den ikke længere laver politik for de få veluddannede'
Det er hverken populisme eller et opråb fra rødderne, når de faglærte og ufaglærte kritiserer de veludannede på venstrefløjen. Men venstrefløjen skal lade være med at lave politik for de få, mener Mattias Tesfaye


 Trine Pertou Mach, MF, (SF) kalder det i en kronik her i avisen (6. april) for fattigt, at ny-arbejderismen retter skytset mod akademikerne på venstrefløjen. I stedet burde venstrefløjen insistere på solidariteten, internationalismen og ikke mindst kampen for de underprivilegerede. Mattias Tesfaye, faglig sekretær i 3F og hovedbestyrelsesmedlem i SF, mener derimod, at venstrefløjen ikke må gentage 90'ernes 'røde' værdipolitik, hvis udgangspunkt var de få velstilledes interesser.
Trine Pertou Mach kalder det for fattigt, at venstrefløjens akademikere nu er blevet klassefjenden for arbejderne. Burde I ikke stå sammen, som hun siger?
»Jeg mener også, vi skal stå sammen. Fordelingspolitisk har vi jo altid været enige. Det, vi er enige om, er, at fattigdom og ulighed skal bekæmpes. Vi arbejder glimrende sammen med mange røde akademikere om den økonomiske fordelingspolitik,« siger Tesfaye og forklarer, at det er på den 'anden akse', at problemet ligger.
»Det er på den værdipolitiske linje, at der en interessekonflikt mellem de fleste lønmodtagere og så akademikerne på venstrefløjen. Der mener jeg, at det er vigtigt, at vi tager stilling til fordel for dem, der er flest af. Når folkeskolen akademiseres og gøres teoretisk frem for praktisk, så er der en masse, som ikke længere kan følge med. Det skete ud fra en overbevisning om, at det, der var bedst for akademikerbørnene, var det bedste for alle. Det blev et problem for mange, der ikke havde veluddannede forældre,« siger han og påpeger endnu en konflikt:
»Ligeledes var familiesamføringspolitikken i 90'erne et kæmpe problem,«siger han og uddyber: »Venstrefløjens politik var forkert, fordi den ikke tog stilling til fordel for de mange, men for de få. Og det gør ondt at erkende det, men sådan er det,« siger han og fortsætter:
»Det er absolut ikke fordi, de borgerlige har gjort et særligt imponerende stykke arbejde med hverken uddannelse eller integration, men det skal ikke afholde os fra at kigge indad.«
»Når vi så melder nye toner ud på det værdipolitiske område og på uddannelsesområdet, så er det fordi, vi mener det,« siger Mattias Tesfaye og forklarer, at venstrefløjen ikke er ude i noget populistisk stunt for at hive stemmer hjem. Venstrefløjen er derimod blevet klogere. Han mener, det er grunden til, at Danmark er det første land, der kan se frem til en rød regering efter finanskrisen.
Fejlrepræsentation
Der er mange, der mener, at arbejderne ikke længere er repræsenteret, fordi folketingsmedlemmerne ofte har meget lange uddannelser. Hvordan ser du på det?
»Arbejderne skal lade sig repræsentere af de organi-sationer, de lader sig indmelde i. Det er i høj grad fagforeningerne,« siger Tes-faye og fortæller, hvordan han før er blevet misforstået på netop dét punkt.
»Det, jeg mener, er, at vi må ikke tro, at vi kan styre Danmark bedst fra kælder-rummet på Christiansborg. Læren fra historien må være, at vi ikke glemmer bevægelsen som helhed. Vi skal ikke være statssocialister, men bevægelsessocialister. Det andet dur ikke.«
Men der bliver jo ofte langet ud mod dem med lange uddannelser? Kan de ikke være en del af bevægelsen?
»Sagtens. Enhver politisk organisation bliver styrket af at have DJØF'ere og dygtige politiske håndværkere. Jeg har aldrig ment, at der skulle være en bestemt sammensætning i en folketingsgruppe. Det væsentlige er derimod, at de mennesker, som repræsenterer de socialistiske idéer, står til ansvar over dem, politikken berør.«
Det betyder ifølge Mattias Tesfaye ikke, at man skal have en håndværkeruddannelse. Men hvis man beder almindelige lønmodtagere om at arbejde en time mere om ugen, så skal man også kunne overbevise dem om, hvorfor det er en god idé, forklarer han.
»Når politikerne møder op i vælgerkredsen, så skal de tage den diskussion face-to-face med dem, som faktisk skal arbejde 12 minutter mere om dagen,« siger han og uddyber:
»Hvis alle på venstreflø-jen skulle cykle rundt på Christiania-cykler og drik-ker caffe latté på indre Nør-rebro, så var der ingen, der vågnede op til familiemed-lemmer og venner, som direkte bliver ramt af den forfejlede uddannelses- og integrationspolitik. Vi bliver nødt til at lytte til de folk, som faktisk bliver berørt af den førte politik.«
Men bare fordi flertallet mener noget, behøver det jo ikke at være rigtigt?
»Det har jeg heller ikke sagt. Jeg har derimod sagt, at børn af ufaglærte, som ikke har væggene klistret til med bogreoler, også skal have en chance i skolen. F.eks. er det at tage ansvar for egen læring ikke med til at give alle en mulighed for at uddanne sig på lige vilkår. På disse punkter og andre svigtede vi de børn, som ikke kom fra højtuddannede familier. Når vi har ændret holdning til de her spørgsmål, er det netop fordi vi har erkendt det. «
Ansvar
Pertou Mach mener jo også, at venstrefløjen har et an-svar over for de grupper, som ikke udgør majoriteten af samfundet, og som ikke har en stærk fagforening til at repræsentere sig. Er det ikke bare fordi, håndværkere og fagforeninger føler sig histo-risk berettiget til at føre klas-sekamp, selv om I har vundet den materielle kamp for lang tid siden? Der er jo mange grupper, som er meget værre stillet end håndværkere. En kassedame i Netto tjener måske kun halvdelen.
»De har jo deres egen fagforening til at kæmpe deres sag ...«
Men er der ikke længere noget, der hedder solidaritet?
»Men jeg kan ikke se modsætningen. Der er masser af lavtlønnede grupper i Danmark. Og jeg er varm fortaler for, at de også får en stemme i debatten. Jeg mener ikke, at fordi vi giver håndværkerne en stemme, så skygger vi for de andre. Tværtimod. Dem, der skygger for de andre, er ofte de højtuddannede. Det, vi har vist, er, at lavtuddannede og lavtlønnede netop kan få en stemme i debatten, og vi håber, det kan inspirere andre lønmodtagere til selv at sætte ord på arbejdslivet.«

