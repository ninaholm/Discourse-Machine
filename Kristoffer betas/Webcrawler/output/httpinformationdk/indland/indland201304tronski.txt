Tronskifte i Enhedslisten
Enhedslisten sætter nyt hold til det kommende folketingsvalg. Pernille Skipper slår Johanne Schmidt-Nielsen i urafstemning.
Foto: Torkild Adsersen


 Når vælgerne næste gang går til stemmeurnerne vil der være nye navne i toppen af Liste Ø.
I den vejledende urafstemning om folketingskandidaterne slog retspolitisk ordfører Pernille Skipper således ikke blot politisk ordfører Johanne Schmidt-Nielsen. De to nyopstillede folketingskandidater, EU-parlamentarikeren Søren Søndergaard og politisk rådgiver Pelle Dragsted, kom ind på henholdsvis femte og syvende pladsen på opstillingslisten.
Pernille Skipper, som fik 63,48 procent af stemmerne mod Johanne Schmidt-Nielsens 59,97 procent, var allerede sidste gang tæt på at blive nummer ét i urafstemningen. Og politiske kommentatorer har længe forudset, at den 28-årige cand. jur. bliver Enhedslistens næste stemmesluger.
Selv afviser Pernille Skipper foreløbig enhver snak om at overtage Johanne Schmidt-Nielsens rolle som partiets frontfigur.
»Nej, det regner jeg ikke med. Der er lang tid, til Johanne eventuelt falder for rotationsreglen, så det tager vi hen ad vejen. Jeg lægger mærke til, at jeg selv har fået et godt valg, at Johanne har fået det – og de andre folketingsmedlemmer. Det er jo det vigtige: At der er opbakning til det arbejde, vi laver som hold herinde. På trods af at medierne gerne vil fremstille det, som om vi har en hierarkisk struktur i Enhedslisten, som der så bliver rykket ved. Men vi arbejder sammen som hold i hverdagen og fungerer ikke som andre partier, så det er ikke så odiøst,« siger Pernille Skipper.
Siden Johanne Schmidt-Nielsen i 2007 blev valgt ind i Folketinget, i en alder af 23 år, har hun vist sig som en af landets mest populære politikere, eller »Danmarks røde darling« som Ekstra Bladet har døbt hende. Og ved folketingsvalget i 2011 fik hun det næsthøjeste personlige stemmetal med 47.002 – kun overgået af daværende statsministere Lars Løkke Rasmussens (V) 56.285 personlige stemmer. Den nyvalgte Pernille Skipper fik 3243 personlige stemmer.
Ifølge kilder i Enhedslisten skyldes Johanne Schmidt-Nielsens nederlag to forhold: På den ene side er den politiske ordfører så populær, at nogle medlemmer ikke har villet »spilde« deres stemme på en sikker kandidat. Og på den anden side personificerer hun den seneste finanslovaftale med SRSF-regeringen, som er upopulær på partiets venstrefløj.
Et hold med flere profiler
Johanne Schmidt-Nielsen roser til gengæld Pernille Skipper for at have »gjort det hamrende godt«:
»Og i løbet af det sidste år er hun virkelig slået igennem i medierne. Det får hun et stort og velfortjent skulderklap for i urafstemningen. For et par år siden var det nok mest mig, folk kendte fra Enhedslisten. Nu er det tydeligt for enhver, at vi et hold med mange gode folk«.
Enhedslistens rotationsregler betyder, at gruppeformand Per Clausen og finansordfører Frank Aaen ikke kan genopstille ved det kommende folketingsvalg. Samtidig risikerer Johanne Schmidt-Nielsen at falde for reglen om, at et folketingsmedlem ikke kan genopstille, når vedkommende har været valgt i over syv år. Udskriver statsminister Helle Thorning-Schmidt (S) folketingsvalg i slutningen af valgperioden, er det slut for Johanne Schmidt-Nielsen, medmindre Enhedslisten vælger at ændre på reglerne for at holde på den politiske ordfører i endnu en valgperiode. Det skal der stemmes om på Enhedslistens årsmøde senere på måneden. Her skal årsmødeltagerne også endeligt placere kandidaterne i de forskellige storkredse.
Nummer tre og fire i Enhedslistens urafstemning blev henholdsvis udenrigsordfører Christan Juhl og sundhedsordfører Stine Brix, mens Søren Søndergaard (der ikke genopstiller til Europa-Parlamentet) blev nummer fem på listen. Søren Søndergaard mener, at hans høje placering i urafstemningen både skyldes interessen for EU, samt at Per Clausen og Frank Aaen ikke genopstiller:
»Medlemmerne vurderer vel en helhed og de forskellige erfaringer, som vi har. I hvert fald har vi allerede før årsmødet – som jo skal foretage en afvejning af erfaring og køn og alder – allerede fået en ret bred kandidatliste«.
Flere af kandidaterne fra Enhedslistens venstrefløj klarede sig dårligt i årets uafstemning. Jonathan Simmel, Helge Bo Jensen og Anna Rytter rykkede alle flere placeringeren ned på listen i forhold til sidste års afstemning.
 

