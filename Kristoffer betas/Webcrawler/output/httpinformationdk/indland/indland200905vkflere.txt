VK: Flere penge redder ikke lejere fra at blive sat på gaden
Otte ud af ti lejere, der bliver sat på gaden, angiver rod i økonomien som årsag til deres problemer. VK angriber på den baggrund oppositionens forslag om at afskaffe fattigdomsydelserne og klandrer S for at forsinke hjælpen til de udsatte
Ellen Trane Nørby (V) og Vivi Kier (K) mener, Socialdemokraterne har forhalet vedtagelsen af det lovforslag, der skal mindske antallet af lejere, der sættes på gaden.

Antallet af lejere, der bliver sat på gaden, er vokset markant de seneste år. I 2002 bankede fogeden på hos 1.499 - i 2006 var tallet steget til 2.589.Oppositionen har rettet en hård kritik mod regeringen for ikke at tage hånd om problemet og for med starthjælp og loft over kontanthjælp - de såkaldte fattigdomsydelser - at bidrage til, at folk ender på gaden.Men nu tager socialordførerne fra de to regeringspartier til genmæle. Ellen Trane Nørby (V) og Vivi Kier (K) henviser til en SFI-rapport om baggrunden for, at lejere sættes ud - heraf fremgår det, at 77 pct. selv peger på, at de har svært ved at styre deres økonomi, og at det er medvirkende til, at de har mistet deres bolig."Oppositionen anklager os for med loven om forebyggelse at ville symptombehandle. For dem er det eneste, der virker, at sætte overførselsindkomsterne op. Men når 80 pct. siger, at det største problem er, at de ikke har styr på økonomien, så er det da netop symptombehandling at tro, at flere penge løser problemet," siger Trane Nørby.Om en måned træder en ny lov i kraft, som skal forebygge udsættelser af lejere."Kommuner skal ind meget mere offensivt," siger V-ordføreren og peger på mulighederne for at låne et engangsbeløb ud, betale depositum eller flyttehjælp.Dyr kommunal indsats- Men kan man ikke forudse, at kommunerne vil sige, at de ikke har økonomi til det?"Jo, men udgifterne er meget større, den dag den enlige mor med de to børn står på gaden. Så er kommunen forpligtet til at finde en bolig. Det at miste sin bolig skaber de allerstørste problemer," siger Trane Nørby, som bakkes op af Kier:"Det ligger mig dybt på sinde, at vi skal gøre noget for at undgå, at lejere sættes på gaden. Det er ofte begyndelsen på en social deroute," siger Vivi Kier og henviser til et indslag i DR, som viste en enlig mor, der blev sat på gaden. Kommunen tilbød hendes datter en plads på en døgninstitution:"Jeg ved godt, hvad sådan en plads koster, og den er dyr! Jeg tager mig lidt til hovedet, for her skulle kommunen satse på forebyggelse, som er dyrt, men som klart betaler sig på den lange bane," siger hun og opfordrer lejere med ondt i økonomien til selv at hive fat i kommunen.Ordførerne peger på, at Aalborg har indført en forebyggelsesindsats, som i 96 ud af 101 sager har forhindret, at folk er blevet sat på gaden."Jeg forventer, at udsættelsen af lejere falder dramatisk, og jeg vil følge udviklingen tæt," siger Vivi Kier.Når loven træder i kraft 1. juni og ikke 1. april som planlagt, skyldes det ifølge de to ordførere, at især socialdemokrater har tærsket langhalm på processen."Det har nærmest været absurd med nogle af de diskussioner, der har ført til, at vi er to måneder forsinkede. Gør to måneder noget? Ja, i høj grad. Det er mange familier og borgere, der kunne have fået hjælp meget tidligere. Det er dobbeltmoral, at man udadtil vil signalere, at man tager et socialt ansvar, men når det kommer til den konkrete handling, gør man alt for at forlænge en proces," siger Ellen Trane Nørby.- Nu har VK haft mere end syv år til at få rettet op på problemet - hvorfor sker der først noget nu?"Skal man klandres for at gøre gode ting, fordi man gør det i en rækkefølge? Jeg opfatter politik som noget, hvor du hele tiden nyudvikler og rykker nogle ting. Der er hver dag ting i samfundet, som bliver synlige, og hvor du saftsuseme har en forpligtelse til ikke bare at sige: 'Nå'," siger Ellen Trane Nørby.
