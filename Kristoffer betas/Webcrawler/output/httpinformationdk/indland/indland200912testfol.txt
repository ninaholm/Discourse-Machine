Test i folkeskolen skader mere, end det gavner
Fokus på test og kontrol risikerer at skade skoler og elever mere end det gavner, viser ny britisk forskning. Middelmådighed og mangel på nytækning bliver snarere resultatet, advarer flere internationale eksperter. Flere borgmestre frygter, at kreativitet og innovation er ved at gå tabt


 Alle elever i folkeskolen skal til foråret igennem de nationale test i fag som dansk, matematik, engelsk, kemi og fysik. Men ny britisk forskning viser, at test, ranglister og statslig kontrol kan have store skadevirkninger på skolen og elevernes indlæring.
»En af de alvorligste konsekvenser ved test og kontrol er, at undervisningens indhold bliver forvrænget, fordi lærerne fokuserer på det emne, og det fag, der skal testes i,« forklarer Robin Alexander, der er professor i uddannelse på Cambridge University i Storbritannien og redaktør på The Cambridge Primary Review,  der har undersøgt, hvad den mangeårige statslige kontrol med den britiske folkeskole har haft af betydning.
I Finland, hvis folkeskoleelever klarer sig til topkarakter i de internationale målinger, mener fagfolk, at test og kontrol fører til mindre innovation, fordi lærerne bliver bange for at lave fejl eller ikke leve op til standarderne. Og det stopper for eksperimenter og nytænkning
»Stærk kontrol har det med at producere middelmådige præstationer. Med kontrolsystemer bliver det mest vigtige at undgå at lave fejl,« siger Jari Koivisto, der er uddannelseskonsulent i Undervisningsstyrelsen i Finland.
Men undervisningsminister Bertel Haarder mener, det er nødvendigt med et sikkerhedsnet, når 15-20 procent af de børn, der forlader folkeskolen ikke læser godt nok til at kunne komme ind på en uddannelse.
»Testene sikrer, at vi finder dem, der ikke kan det, de skal,« siger undervisningsministeren og fortsætter: »Det er muligt, at kontrol og test i visse tilfælde kan føre til middelmådige uddannelser,  men jeg kan ikke se, at en 45 minutters test en gang om året pr. elev skulle have den betydning,« siger Bertel Haarder.
34 borgmestre  fra hele det politiske spektrum gik i går i rette med kontrol og test i folkeskolen.
»Det er på tide, at folketingspolitikerne drosler ned for kontrol og test i folkeskolen. Vi er nervøse for, at lærerne begynder at indstille undervisningen på, hvad der giver gode testresultater. Det kan godt være, at de nationale test ikke tager særligt lang tid, men de har en afsmittende virkning på, at skolen bliver mere koncentreret om faglighed i dansk, matematik og naturfag, mens de mere kreative fag mister betydning,« siger Jørn Sørensen (R), der er formand for Børne- og Kulturudvalget i Kommunernes Landsforening.
Den britiske professor er enig. Faren ved test er, at de risikerer at styre lærernes undervisning - 'teaching to the test' - som det hedder på engelsk.
»I modsætning til hvad mange politikere tror, så giver det at koncentrere sig om fag som sprog, matematik og naturfag ikke bedre præstationer eller højere karakterer. Det gør et mere bredt pensum derimod, fordi de kreative fag giver mulighed for at anvende din viden på andre måder,« siger Robin Alexander.
Bertel Haarder mener dog ikke, der er fare for britiske tilstande, når de danske nationale test bliver en realitet til næste år.
»Men det gør sandelig ikke noget, at man i dansk laver 'teaching to the test', fordi så betyder det, at man lærer børnene at læse,« siger han og forklarer, at de danske test er unikke, fordi de tilpasser sig barnet.



