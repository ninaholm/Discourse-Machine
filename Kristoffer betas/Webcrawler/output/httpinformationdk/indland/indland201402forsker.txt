Forskere: Industriens kemi gambler med børns hjerner
Nyt studium viser, at der er langt flere giftige stoffer, der skader vores hjerner, end vi hidtil har vidst. Eksperter bag studiet råber vagt i gevær og kræver grundigt eftersyn af kemikalierne. Ny lovgivning er nødvendig for at kontrollere de farlige stoffer, lyder opfordringen
 
	Opløsningsmidler og sprøjtegifte, der findes i vores tøj, møbler og madvarer, kan medføre, at næste generation bliver langsommere til at opfatte og reagere, klarer sig dårligere i skolen og ikke kan udnytte deres hjerner optimalt. Ny forskning viser, at kemikalierne kan medføre adfærdsforstyrrelser som autisme og ADHD. Modelfoto


 
	To førende eksperter i sammenhængen mellem giftige stoffer og børns udvikling slår nu alarm over for de kemikalier, der bruges i industrien. De to forskere fra henholdsvis Syddansk Universitet og Mount Sinai Hospital i USA har kulegravet alt, hvad vi ved om kemiske risici for hjernens udvikling hos børn, og deres konklusion er klar: Vi udsættes for alt for mange giftige stoffer, der påvirker hjernens udvikling.

	»Dels har vi fundet, at flere stoffer er giftige for hjernens udvikling, dels har vi nu mistanke om, at endnu flere stoffer kan have samme effekt, « siger Philippe Grandjean. Han er professor i miljømedicin på Syddansk Universitet og hovedforfatter på studiet, hvis konklusioner i dag offentliggøres i det førende tidsskrift The Lancet.

	Antallet af børn med autisme, ADHD og andre udviklingsforstyrrelser er stigende, og en vigtig årsag skal findes blandt giftige stoffer, som vores hjerner udsættes for allerede fra fosterstadiet, viser det nye studie.

	»Vi kontrollerer ikke de giftige kemikalier godt nok, når det gælder om at beskytte vores børn – specielt hjernen, som under udviklingen er utroligt sårbar over for giftstoffer,« siger Philippe Grandjean.

	Blandt de mest skadelige stoffer er de allerede kendte bly og kviksølv, men listen tæller også opløsningsmidler og sprøjtegifte, der findes i vores tøj, møbler og madvarer. I løbet af de seneste syv år er antallet af kemikalier, der beviseligt påvirker børns neurologiske udvikling fordoblet fra seks til 12. Samtidig er der kommet 12 nye stoffer til, som kan skade nervesystemet hos voksne. Konsekvensen er, at næste generation bliver langsommere til at opfatte og reagere, klarer sig dårligere i skolen og ikke kan udnytte deres hjerner optimalt, forklarer Philippe Grandjean:

	»Vi kan allerede nu se at bly, kviksølv og en halv snes andre stoffer har medført en ’tavs’ epidemi af neurologiske skader på børn, derfor er det nødvendigt med nye regler,« siger han og foreslår, at der etableres en international strategi, der skal sikre, at industrikemikalierne ikke er skadelige for børns udvikling.

	Hjerner på spil

	Timingen af de to eksperters opråb er ikke helt tilfældig, for først nu findes metoderne til at teste kemikalier for skadevirkninger på hjernens udvikling, »så vi er klar til at igangsætte internationale retningslinjer, der kan beskytte næste generations intelligens«, påpeger Philippe Grandjean.

	Samtidig er der netop nu en mulighed for, at hjernegifte kan komme med i en ny europæisk kemikalielovgivning, fordi EU diskuterer en revision af det såkaldte REACH; den europæiske lovgivning om kemikalier.

	»Chancen er der lige præcis nu, og det skal vi simpelthen udnytte,« siger professoren.

	Selv om forskerne endnu ikke har al dokumentation for de mange kemiske stoffer, vil det være »helt vanvittigt« at vente med at lave internationale retningslinjer, til vi har den fulde viden, mener Philippe Grandjean.

	»For at skaffe sikker dokumentation skal vi sætte en hel generations hjerner på spil – det tror jeg ikke, at nogen forældre vil acceptere, og jeg tror ikke, at næste generation vil tilgive os.«

	Det nye studium er en opdatering af undersøgelser fra 2006, som fik stor opmærksomhed, og som blev fulgt op af Philippe Grandjeans bog Only One Chance, der refererer til, at vi kun får én chance for at udvikle vores hjerner. Dengang i 2006 fandt forskerne kun dokumentation for nogle ganske få stoffer, fordi det nærmest er umuligt at ’se’ skaderne hos et spædbarn eller et barn i forskolealderen.

	Håbløst bagud

	Forskerne er i reglen nødt til at følge hjernens udvikling og teste funktionerne, når de er rimeligt udviklede. På det tidspunkt skal forskerne så gå tilbage og sammenligne med eksponeringen i fostertilstanden eller i de første leveår. Det er med andre ord en både kompliceret og langsommelig affære. Derfor er forskningen på dette felt langt bagude.

	»Vores nye artikel viser, at der nu er hele 12 stoffer, hvor vi med sikkerhed kan sige, at børns hjerner tager skade af at blive udsat for. Så vi har fået bedre dokumentation, og det er godt. Men dokumentationen for børn er stadig langt bagefter – man kan endda sige endnu mere bagud end tidligere,« siger Philippe Grandjean.

	Hjerneceller for milliarder

	På verdensplan lider ét ud af seks børn af en udviklingsforstyrrelse i hjernen, og mindre alvorlige påvirkninger er langt mere almindelige. Alene forurening med kviksølv medfører nedsatte hjernefunktioner, som koster Danmark omkring 750 mio.kroner årligt på grund af dårligere uddannelse og mistet indkomst. Endnu værre ser det ud med bly, som formentlig medfører tab, der er adskillige gange større. Lægger man også de negative påvirkninger fra pesticider og andre hjernegifte til regnestykket, når man op på et betragteligt milliardbeløb – om året.

	Ifølge Philippe Grandjean har diskussionen om industrikemikalier indtil nu været båret af et argument om, at det kun er bly, kviksølv og nogle få andre, der har de særlige negative egenskaber, og at det er muligt at kontrollere, »men det passer bare ikke«, fastslår professoren.

	»Det er et spørgsmål om menneskets fysiologi. Det handler om, at vi simpelthen er umådeligt sårbare meget tidligt i udviklingen. Det vil sige, at det er et generelt problem, og det gælder ikke bare nogle ganske få stoffer,« siger Philippe Grandjean og påpeger, at vi også skal tænke på det store perspektiv, hvor der er tale om massevis af kemiske stoffer, som vi ikke kender virkningerne af.

	»Der er stadig tusindvis af stoffer, som overhovedet ikke er undersøgt. Det er det, vi skal have rettet op på, så vi ved, hvad vi skal kontrollere.«

Emil Rottbøll bidragede til denne artikel.

