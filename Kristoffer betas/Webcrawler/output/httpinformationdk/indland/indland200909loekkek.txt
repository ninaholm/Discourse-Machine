Løkke: Klimaforhandlinger går for trægt op til topmøde
Statsminister Lars Løkke Rasmussen (V) siger, at de internationale klimaforhandlinger  går alt for langsomt. Men han tror stadig på en klimaaftale i København.
Lars L©kke Rasmussen med Mandag Morgens chefredakt©r, Erik Rasmussen. Tusinder fra over 40 lande deltager ved kon°©ferencen Nordic Climate Solu     tions i disse dage.


 Med mindre end 100 dage til FN's klimatopmøde i København er tiden knap, hvis det skal lykkes verdens ledere at nå til enighed om en ny og ambitiøs klimaaftale.
Statsminister Lars Løkke Rasmussen (V), der skal være vært for den vigtige internationale konference, beskriver sig selv som håbefuld, men han understreger samtidig, at de internationale forhandlinger skrider alt for langsomt frem.
»Det går for langsomt på alle områder. Men det er rigtig svært, for det er ikke kun klimaspørgsmål, der diskuteres. Senere på ugen skal jeg for eksempel mødes med Indiens premierminister. Han har over en millard mennesker, som han gerne vil bringe velstand. Han vil derfor ikke binde sig til forpligtende reduktioner, hvis verden ikke bringer ny teknologi til hans land,« siger Lars Løkke Rasmussen.
Statsministeren var i går inviteret til at holde åbningstalen på konferencen Nordic Climate Solutions, som samler 1.400 erhvervsfolk og politikere fra 37 lande i Bella Center i København.
På konferencen, der varer to dage, vil de nordiske lande præsentere en lang række klimavenlige projekter på transport- og energiområdet, der skal være med til at bekæmpe klimaforandringerne.
Så mens politikerne og de internationale klimaforhandlere træder vande, er virksomhederne allerede i fuld gang med at skumme fløden af en rigtig god forretning. Den globale opvarmning har nemlig skabt et hastigt voksende marked for nye, grønne teknologier, hvor eksempelvis store energiproducenter som danske Dong og svenske Vattenfall forsøger at manifestere sig som nøglespillere.
»Der er sket meget i løbet af de seneste år. Da jeg begyndte at engagere mig i klimaspørgsmålet, var der meget få virksomhedsledere, som havde lyst til at diskutere klimaproblemet. I dag er næsten alle mere eller mindre involveret i emnet,« konstaterer Lars G. Josefsson, der er administrerende direktør i Vattenfall.
Han står bag en global kampagne, hvor ledende virksomheder forpligter sig til at inddrage klimaspørgsmål som en naturlig del af deres eksistens.
Obama er velkommen
Også Anders Eldrup, der er administrerende direktør i DONG, mener, at erhvervslivet spiller en væsentlig rolle i kampen mod den globale opvarmning.
»Vi har et ansvar for at undgå CO2-forurening i vores strømproduktion. Vi kan ikke gøre det i morgen, men vi kan gøre det snart,« lover Anders Eldrup.
Ifølge Lars G. Josefsson er det dog op til politikerne at udnytte virksomhedernes potentiale fuldt ud.
»Det kræver et ordentligt investeringsklima. Hvis vi har markedsregler, der støtter klimavenlige investeringer, så vil der ikke mangle vilje til at investere, og der vil heller ikke mangle penge. I dag er der en stor grad af usikkerhed forbundet med at investere. Derfor har vi brug for stats- og regeringslederne, som må skubbe verden i en ny retning,« siger Vattenfall-chefen.
Lars Løkke Rasmussen glæder sig over virksomhedernes engagement, og han erkender behovet for, at verdens ledere til december får sendt et utvetydigt signal til omverdenen om, at det er tid til handling.
»Målet er at nå en ambitiøs og omfattende klimaaftale. Men det bliver ikke nemt. Derfor har vi brug for et stærkt engagement fra verdens statsledere og fra folk som præsident Barack Obama - ellers lykkes det ikke,« vurderer han.
Hvorvidt USA's præsident dukker op til klimatopmødet i København, kan Lars Løkke dog endnu ikke afsløre.
»Det er et godt spørgsmål. Jeg ved det ikke. Men han skal være velkommen,« lyder budskabet fra statsministeren. Konferencen fortsætter i dag, hvor blandt andre klimaminister Connie Hedegaard (K), EU's energikommissær, Andris Piebalgs, og kronprins Frederik deltager. Ritzau

