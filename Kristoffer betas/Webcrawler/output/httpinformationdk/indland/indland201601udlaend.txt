Udlændingestyrelsen vil ikke ændre omstridt vejledning til flygtningebørn
Uledsagede mindreårige flygtninge har en særlig ret til familiesammenføring, men det vil Udlændingestyrelsen ikke vejlede dem om. Efter ny asylstramning stiller styrelsens manglende vejledning børnene endnu dårligere end hidtil, siger eksperter
 Information skrev sidste efterår om den dengang 14-årige Ahmed Jabbar, der har haft ret til familiesammenføring fra den dag, han fik asyl i Danmark. Men han blev først klar over det, da hans onkel opdagede det ved et tilfælde


 Selvom Udlændingestyrelsen tidligere har mødt hård kritik for ikke at oplyse asylbørn, der har fået midlertidig beskyttelsesstatus, om deres særlige ret til familiesammenføring, nægter styrelsen efter interne drøftelser fortsat at ændre sin vejledning.
Som Information tidligere har beskrevet, undlader Udlændingestyrelsen at oplyse uledsagede mindreårige om deres særlige ret til hurtig familiesammenføring, når de tildeles midlertidig beskyttelsesstatus.
Det har blandt andet fået eksperter i udlændingeret til at kalde styrelsens vejledning for »misvisende«, og fagpersoner beretter om misforståelser blandt mindreårige og deres kontaktpersoner, der fejlagtigt tror, uledsagede børn og unge skal vente lige så længe som voksne med at søge familiesammenføring.
Læs også: Ombudsmanden vil have svar om fortielse af asylbørns ret
Loven om midlertidig beskyttelsesstatus, der blev indført af SR-regeringen i februar 2015, udelukker som udgangspunkt, at asylansøgere kan få familiesammenføring inden for det første år i Danmark.
Men uledsagede mindreårige har i kraft af FN’s Børnekonvention alligevel ret til at søge familiesammenføring fra den dag, de får ophold i landet.
Den nylige stramning med lovforslaget L87 medfører nu en forlængelse af ventetiden på familiesammenføring fra et til tre år for flygtninge med midlertidig beskyttelsesstatus, men uledsagede flygtningebørn er stadig undtaget fra de begrænsninger.
Alligevel fastholder styrelsen altså, at netop oplysningerne om denne undtagelse skal være udeladt i de papirer, som de mindreårige får udleveret fra Udlændingestyrelsen. Det sker, selv om børn og unge udgør en meget stor andel af udlændinge, der får midlertidig opholdsstatus – 40 procent i perioden marts til og med juli 2015, som det tidligere er blevet afdækket af Information.
I papirerne kan børnene læse, at man først kan få familiesammenføring, »hvis den midlertidige opholdstilladelse forlænges«, hvis ikke »helt særlige grunde gør sig gældende«. Og som eksempler på personer med sådanne særlige grunde nævnes udlændinge, der har handicappede ægtefæller eller syge børn i hjemlandet, men altså ikke børn og unge.
Asylchef i Dansk Flygtningehjælp Eva Singer påpeger, at den mangelfulde vejledning i lyset af de nye asylstramninger kan have mere vidtrækkende konsekvenser.
»Det er klart, at konsekvensen af at misforstå Udlændingestyrelsens såkaldte vejledning omkring familiesammenføring er endnu mere indgribende, hvis det betyder, at en uledsaget mindreårig flygtning nu tror, at de skal vente tre år med at søge familiesammenføring med deres forældre og søskende i modsætning til et år som hidtil,« siger hun.
Læs også: Danmark er godt rustet til integration af flygtningene
Hun bakkes op af flygtningeorganisationen Refugees Welcome og advokat med speciale i udlændingeret Eddie O. Rosenberg Khawaja, der begge advarer om, at nuværende praksis i værste fald kan betyde, at de uledsagede aldrig får deres forældre til landet.
»Tre år for en 15-årig flygtning, der får midlertidig beskyttelsesstatus, vil således betyde, at vedkommende vil være over 18 år gammel, hvis man fejlagtigt venter med at søge familiesammenføring i lyset af det, som der står i afgørelsen. Når man er 18 år gammel vil muligheden for familiesammenføring med forælder, normalt efter praksis, være udelukket,« siger Eddie O. Rosenberg Khawaja.
Børnene kan selv have børn
I november skrev Udlændingestyrelsen, at styrelsen ville tage emnet op med de relevante interesseorganisationer og jurister, da flere kritikere beskrev, at vejledningen fører til misforståelser hos både de mindreårige, deres repræsentanter og bisiddere.
Men Udlændingestyrelsen udtaler nu, at den ikke finder det nødvendigt at tilføje informationer om de mindreåriges særlige rettigheder.
I en mail til Dagbladet Information skriver Udlændingestyrelsen, at der kan være mulighed for, at nogle af de mindreårige selv har ægtefælle eller børn, i hvilket tilfælde retten til familiesammenføring ikke gælder. I stedet mener styrelsen, at det er vigtigere, at de uledsagede mindreårige er oplyst om de begrænsninger, deres status kan indebære, da det kan have betydning for, om de vil klage over deres afgørelse.
»Vi vurderer, at vi også bør vejlede mindreårige flygtninge om de begrænsninger, fordi det ikke kan udelukkes, at næsten voksne, mindreårige flygtninge kan have ægtefælle eller børn,« lyder det i en mail til Information fra vicedirektør i Udlændingestyrelsen Morten Bo Laursen.
Læs også: Danmark fører an i strammerpolitik
Michala Bendixen, der er forkvinde for Refugees Welcome, stiller sig uforstående over for Udlændingestyrelsens begrundelse for ikke at tilføje uledsagede mindreåriges særlige rettigheder i vejledningen om familiesammenføring.
»Principielt kan det ikke afvises, at børnene selv har børn eller ægtefælle, men jeg har aldrig oplevet, at det skulle finde sted. Det er skørt, at man lader en teoretisk, principiel mulighed overskygge, hvad der er reelle omstændigheder for næsten dem alle sammen,« siger Michala Bendixen.
Information har spurgt Udlændingestyrelsen, hvor ofte det hænder, at mindreårige asylansøgere selv har børn eller ægtefælle, men Udlændingestyrelsen oplyser i en mail, at de ikke selv har tal på området.
’Der er tale om misinformation’
Udlændingeretsadvokat Eddie O. Rosenberg Khawaja er også forbavset over Udlændingestyrelsens svar.
»Det forekommer mig i bedste fald besynderligt, men jeg kan naturligvis ikke afvise, at Udlændingestyrelsen nøje har gjort sig mange overvejelser om det hensigtsmæssige i en sådan uklar udformning af en klagevejledning,« siger han.
Læs også: Expert: Id-kontrol vil presse flygtninge til farligere ruter
»Ikke desto mindre er det fortsat min opfattelse, at oplysningerne her helt grundlæggende kan misforstås på en sådan måde, at der konkret og faktisk bliver tale om misinformation. Det efterlader barnet og dets rådgivere med en forkert opfattelse af, hvad barnets rettigheder er for at opnå familiesammenføring med særligt sine forældre. Det er og bliver efter min opfattelse et problem og meget uhensigtsmæssigt,« tilføjer Eddie O. Rosenberg Khawaja.
Asylchef i Dansk Flygtningehjælp Eva Singer er i sit arbejde heller ikke stødt på uledsagede mindreårige, der selv har børn eller ægtefælle.
Hun mener, at Udlændingestyrelsen burde inkludere både begrænsninger og særrettigheder i de meddelelser om ophold og vejledninger, den sender ud til uledsagede mindreårige.
»Jeg forstår ikke, hvorfor man ikke skriver i tilladelsen, at de stadigvæk har mulighed for at søge om familiesammenføring. Alternativt skulle man slet ikke skrive noget om det, for det er tydeligt, at det har givet anledning til en opfattelse blandt de mindreårige og deres personlige repræsentanter, at de slet ikke kunne søge om familiesammenføring,« siger Eva Singer: »Hele ideen med at vejlede er netop, at man vejleder over for den gruppe, som brevet retter sig mod, så derfor vil det ikke være mærkeligt, at man havde en særlig standard til en uledsaget mindreårig, der har fået midlertidig beskyttelsesstatus, hvor man skriver, at hvis de har ægtefælle eller børn, så kan de ikke søge familiesammenføring,« tilføjer Eva Singer.

