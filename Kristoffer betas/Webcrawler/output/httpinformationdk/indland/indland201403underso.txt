Undersøgelse: Falske tilståelser på grund af abstinenser udbredt
Abstinente stofbrugere må have ret til lægelig behandling, mener Gadejuristen, der har undersøgt, om abstinenser og frygten for abstinenser har betydning for stofbrugeres forklaring under anholdelse
 
	Station City på Vesterbro i København


 
	Når 30 ud af 50 adspurgte stofbrugere forklarer, at deres abstinenser har haft betydning for deres forklaring til politiet, er der tale om et udbredt fænomen. Det mener jurist Emil Kiørboe fra organisationen Gadejuristen, der sidste efterår gennemførte en spørgeskemaundersøgelse på den åbne stofscene på Vesterbro i København.

LÆS: Politiet afhører stofbrugere med abstinenser

	50 stofbrugere deltog, og 38 forklarede, at de havde oplevet at være abstinente under tilbageholdelsen. Af de 50 deltagere forklarede 30, at abstinenser eller frygten for at få abstinenser »havde haft betydning for om, eller hvad vedkommende udtalte sig til politiet om«, fremgår det af undersøgelsen.

	»Tallene tyder på, at det er forholdsvis almindeligt, at abstinenser har betydning for forklaringerne, og det er også, hvad vi hører fra forsvarsadvokater,« siger Emil Kiørboe og understreger, at Gadejuristen ikke har grundlag for at anklage politiet for bevidst at bruge abstinenserne til at lokke tilståelser ud af afhørte stofbrugere.

	Ifølge Justitsministeriets cirkulære nr. 9155 fra 2010 er det overladt til »vagthavende« eller lederen af efterforskningen at afgøre, om der skal tilkaldes en læge, hvis en indsat anmoder om det.

LÆS: ’Så snart afhøringen var færdig, kunne jeg få min metadon’

	33 af stofbrugerne havde ifølge egne oplysninger hverken fået tilbudt eller modtaget lægelig behandling, mens 26 angav at være abstinente, da de blev fremstillet i retten.

	»Fejlen er, at systemet er indrettet, så der ikke er en beskyttelse mod, at man kan blive afhørt og fremstillet i retten, selv om man har abstinenser,« siger Emil Kiørboe og tilføjer, at også læger, dommere og forsvarsadvokater synes at mangle fokus på denne problemstilling.

	Kan være tortur

	På baggrund af undersøgelsen opfordrer Gadejuristen både justitsminister Karen Hækkerup (S) og sundhedsminister Nick Hækkerup (S) til at reagere.

	»Dels må det sikres, at en stofbruger bliver tilset af en læge, hvis stofbrugeren selv beder om det. Derfor skal Justitsministeriets cirkulære om adgang for anholdte til lægehjælp ændres, så beslutningen om et lægetilsyn ikke er en beslutning, som politiet skal træffe. Dels må Sundhedsstyrelsen udarbejde en konkret vejledning til lægerne om, hvordan de skal behandle stofbrugere, der er abstinente, selv om de ikke på forhånd er bekendt med de pågældende,« siger han.

	I Storbritannien er det fastsat, at hvis en anholdt anmoder om lægetilsyn, skal der ubetinget tilkaldes en læge. Desuden skal der i vurderingen af, om der kan ske afhøring, også indgå en vurdering af den anholdtes evne til bl.a. at forstå spørgsmål, betydningen af svar samt den anholdtes evne til at træffe rationelle beslutninger.

	FN’s Menneskerettighedsråds tidligere Special Rapporteur Manfred Nowak har i 2009 understreget, at abstinenser kan medføre alvorlig smerte og lidelse, hvis ikke de lindres med passende medicinsk behandling. Ved samme lejlighed rejste Manfred Nowak spørgsmålet om, hvor vidt abstinenssymptomer kan udgøre tortur eller såkaldt ill-treatment og anbefalede, at stofafhængighed set fra et menneskeretsligt perspektiv behandles som enhver anden behandlingskrævende tilstand.

	»Vi ser det som en meget stor fare, at stofbrugere vil indrømme kriminalitet, som de ikke har begået, for hurtigere at komme ud til stofferne,« siger Anders Bernhoft fra organisationen Dignity – Dansk Institut Mod Tortur.

	»Det er vigtigt både af hensyn til politiet og til stofbrugere, at det her emne bliver undersøgt til bunds f.eks. af ombudsmanden. For hvis der er opstået en uheldig praksis, så skal den selvfølgelig stoppes omgående,« tilføjer han.

	Anders Bernhoft peger på de britiske regler som muligt eksempel til efterfølgelse: »I Storbritannien skal politet indkalde en læge, der skal vurdere, om der kan ske afhøring.«

	Dignity vil nu iværksætte sin egen undersøgelse, der bl.a. skal kaste lys på, om stofbrugerne har følt et pres, når de har været abstinente og er blevet afhørt.

	Justitsminister Karen Hækkerup (S) oplyser over for Information, at det er en problemstilling, hun ikke har hørt om før:

	»Men reglerne om anholdtes rettigheder siger klart, at det er en selvfølge, at en anholdt kommer under lægelig behandling i alle tilfælde, hvor der er behov for det. Er der behov for lægehjælp, skal politiet – alt efter situationen – hurtigst muligt tilkalde en læge, bringe den anholdte til skadestuen eller give den anholdte lejlighed til selv at kontakte en læge,« skriver justitsministeren i en mail. Hun oplyser, at Københavns Politi vil tage kontakt til Gadejuristen for at høre om deres oplevelser.

