Regeringen vil løse u-landes problemer med vækst i den private sektor
Der er lagt op til markante ændringer i dansk udviklingspolitik med mere fokus på økonomisk vækst i den private sektor, mens fokus på uddannelse og sundhed stort set er forsvundet. Det fremgår af et fortroligt udkast til fremtidens udviklingspolitik
Danidaprojekter som dette, hvor skolebørn fra en 2.-klasse i Benin lærer matematik og skrivning, nedprioriteres, hvis udviklingsministerens plan bliver gennemført.


 Økonomisk vækst i den private sektor er kuren, som skal løse Afrikas og resten af udviklingslandenes problemer, mens behovet for investeringer i uddannelse og sundhed kraftigt nedtones. Sådan kan man opsummere det første fortrolige udkast til en 'Ny dansk udviklingspolitik', som Information er i besiddelse af.
Udviklingsminister Ulla Tørnæs (V) satte sidste år gang i et 'ti-års eftersyn' af dansk bistandspolitik, og dokumentet er et udkast, udsendt i en meget begrænset høring, til det der skal fremtidssikre dansk udviklingspolitik.
Ifølge flere bistandseksperter, som Information har vist udkastet, lægger det op til et decideret opgør med bærepiller i dansk bistand som det sociale fokus på sundhed, uddannelse og fattigdomsbekæmpelse:
»Det dokument lægger op til et klart paradigmeskifte i den danske bistandspolitik,« siger generalsekretær i Mellemfolkeligt Samvirke Frans Mikael Jansen.
»Det paradigmeskifte, man laver, er til en ensidig fokusering på privatsektordrevet økonomisk vækst. Men der er masser af eksempler på, at hvis væksten sker i de forkerte sektorer, bliver det spild af bistand, der ikke bekæmper fattigdom og i værste fald får den modsatte effekt,« siger Frans Mikael Jansen, der bakkes op af generalsekretær i IBIS Vagn Bertelsen. »Der er selvfølgelig brug for vækst i u-landene. Men bistandsmidlerne skal bruges til tiltag, der er fattigdomsorienterede og skal ikke erstatte det, som markedskræfterne selv kan klare. Det er uklart, om det vil ske med de nuværende formuleringer,« siger Vagn Bertelsen.
Insistere på privatsektor
Regeringen blev sidste år kritiseret kraftigt for at misbruge sit mandat fra den Fogh-nedsatte Afrika-kommission til at omlægge det danske udviklingsfokus til bistand til den private sektor. Regeringen hævdede at operere på kommissionens anbefalinger, men medlemmer af kommissionen påpegede, at de fra starten udelukkende havde haft mandat fra regeringen til at komme med anbefalinger til den private sektor.
Efter kommissionens rapport øgede regeringen bistanden til den afrikanske privatsektor med otte milliarder kroner frem mod 2014, på trods af at en række førende eksperter har kritiseret erhvervsbistanden hårdt for at mangle dokumenteret effekt og for at være mere til gavn for danske selskaber end for selskaber i udviklingslandene.
Herudover kritiseres den erhvervsorienterede bistand for reelt ikke at bekæmpe fattigdom, fordi den typisk aldrig når de fattigste, hvilket er et bærende princip for dansk udviklingsbistand.
Alligevel vægtes privatsektorstøtten endnu en gang markant i udkastet til en ny dansk udviklingspolitik. Og det er et problem, mener seniorforsker på Dansk Institut for Internationale Studier Steen Folke.
»En ting er at sige, at der skal være økonomisk vækst og beskæftigelse. Det er svært at være uenig i. Men noget andet er at sige, at det med djævelens vold og magt skal være privatsektordrevet,« siger han og vender sig særligt mod formuleringer i udkastet som, at »Danmark vil insistere på, at udviklingslandenes regeringer gennemfører de nødvendige reformer for privatsektordrevet økonomisk vækst«, og at »økonomisk vækst, der er holdbar også på lang sigt, skabes bedst af det private initiativ«.
»Det er et postulat ud i luften. Hvis man ser på, hvilke lande der har klaret sig godt, er det lande som Kina, Sydkorea og Vietnam. Her er den økonomiske vækst blevet bragt til veje med meget stærk statslig styring og med en betydelig del af væksten i en egentlig statslig sektor,« siger Steen Folke.
Ud med sociale sektorer
Både eksperter og ngo'er vender sig kraftigt imod, at støtten til den private sektor tilsyneladende skal ske på bekostning af fokus på de såkaldte sociale sektorer som uddannelse og sundhed, der næsten ikke optræder i notatets billede af en fremtidig dansk udviklingspolitik. Ifølge tidligere kontorchef i Danida Klaus Winkel er det »meget skidt«:
»De klassiske statslige sektorer som uddannelse, sundhed og infrastruktur er noget af det, der egner sig bedst til statsligt bistandssamarbejde. Det er meget mere oplagt end støtte til den private sektor, der bestemt ikke er let,« siger Klaus Winkel, der mener, at hvis man endelig skal støtte det private initiativ, så skal det ske i 'den uformelle sektor', hvor der langt billigere kan skabes arbejdspladser.
»Jeg tror ikke, det er, fordi Udenrigsministeriet ikke ved, at de sociale sektorer er vigtige. Men på grund af de mange andre prioriteter og interesser man har, ender det med at gå ud over noget helt grundlæggende,« siger han.
Flere af Informations kilder hæfter sig ved, at de sociale sektorer ikke er blandt de overordnede emner og nu primært nævnes i bisætninger - på trods af at for eksempel sundhed og uddannelse er blandt de vigtigste punkter i de FN-fastsatte 2015-mål, som Danmark har tilsluttet sig og skal lede en FN-konference om til sommer.
Generalsekretær i Folkekirkens Nødhjælp Henrik Stubkjær peger på, hvordan støtten til de sociale sektorer bliver gjort afhængig af en række usikre faktorer frem for at være et område man selvstændigt prioriterer:
»Et sted er det formuleret sådan, at Danmark vil støtte erhvervslivet, derigennem håber vi, at der kommer et bedre skattegrundlag, hvormed vi så håber, at det vil omplante sig til en god sundheds og uddannelsessektor. Det ender ude i tredje eller fjerde potens«, siger Henrik Stubkjær, der er en af de få, der har været inviteret til møde hos udviklingsminister Ulla Tørnæs om udkastet.
»Vi hører, at det ikke er et opgør. Men når de sociale sektorer er helt fraværende, så er der tale om et paradigmeskifte i dansk udviklingspolitik,« siger han.
Cheføkonom i konsulentfirmaet Development Associates, Poul Buch Hansen, kan heller ikke forstå begrundelsen for at reducere de sociale sektorer til bisætninger.
»De enkelte sætninger virker mest som en undskyldning for, at vi ikke vil støtte de sociale sektorer længere. Man fokuserer på vækst og regner så med, at u-landene selv kan finansiere de ydelser i fremtiden. Det er fint nok i princippet, men meget tvivlsomt om det kommer de fattige til gode,« siger han og forklarer:
»Hvis man bare lader det være op til landene selv at bruge en eventuel økonomisk vækst på sociale sektorer, så bruger de dem på allerede eksisterende institutioner, som ofte kun kommer de rige til gode. Hvis du ikke støtter direkte, får du ingen indflydelse, der kan give ændringer,« siger Poul Buch Hansen.
Det har ikke været muligt at få en kommentar fra udviklingsministeren.


