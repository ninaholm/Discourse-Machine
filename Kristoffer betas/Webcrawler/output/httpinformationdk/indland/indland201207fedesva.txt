De fede er svage, dumme, fattige og dyre for samfundet ...
… i hvert fald hvis man skal tro det, der står i aviserne. En ny analyse af et halvt års artikler fra landsdækkende dagblade blotlægger en total ensidig fremstilling af overvægtige
Meget store mennesker bliver stigmatiseret i medierne, der blander forskellige typer fedme sammen og ignorerer, at langtfra al fedme er til at komme af med, og at heller ikke al fedme nødvendigvis er usund.


 To artikler. En debatartikel, som fremhævede, at lidt overvægt hos ældre kan være acceptabelt, og en kronik, som advarede imod at behandle fedmebegrebet for ensidigt. Det var alt, cand.mag. Patrick Klein fandt, da han i forbindelse med et nyt speciale ved Center for Tværkulturelle og Regionale Studier granskede alle artikler trykt i landsdækkende dagblade i en halvårig periode i 2011, som handlede om fedme. De resterende cirka 200 artikler beskrev den tykke borger som svag og dårlig, uuddannet, bosat i Udkantsdanmark; et offer fanget i sin egen krop.
Al fedme bliver i dag ubetinget betragtet som et problem, og den tykke borger ses i stigende grad ude af stand til at tage vare på sin krop. En opfattelse, som giver staten anledning til – muligvis på bekostning af den enkeltes frihed eller kontrol over sin egen krop – at justere og optimere sine borgere. Sådan lyder konklusionen på specialet. Og det er et problem, for ifølge adskillige eksperter er fedme som udgangspunkt, men ikke nødvendigvis dårligt. Der er nemlig megen spirende forskning, der anlægger nye vinkler på fedme, men når kun de stereotype historier fortælles, står de i vejen for mere nuanceret oplysning og afstigmatisering.
»Medierne beskriver den tykke i tre forskellige typer historier,« siger Patrick Klein.
»Der er vidensformidlende artikler, som formidler nye undersøgelser. Der er debatartikler, hvor livsstilseksperter udtaler sig, og sidst er der biografiske historier om forvandlinger fra tyk til ikketyk. I bedste Familie Journalen-stil,« siger han.
»Det er et perspektiv, der ses alle vegne i pressen, og som blandt andet blev anlagt af Politiken sidste sommer,« siger han med henvisning til det store graverprojekt ’Store mennesker’, der fulgte den svært overvægtige Dennis og hans ’kamp mod vægten’.
I sit speciale har Patrick Klein samlet citater fra artiklerne. Et typisk udsagn fra en tyk person, som har ’set lyset’ og er blevet hjulpet, lyder sådan:
»Min sygdom er jo selvforskyldt. Jeg har levet på en måde, som har givet mig sukkersyge. Men nu har jeg ændret livsstil. I dag tænker jeg, inden jeg spiser. Det gjorde jeg ikke før.«
Et andet sted, i en nyhedsartikel, forklarer en ekspert, at manglende uddannelse skaber fedme. Ekspertens konklusion er, at lavtuddannede ikke formår at behovsudsætte, fordi de ikke har været gennem et uddannelsessystem, som belønner behovsudsættelse. Og det er blot et par af mange eksempler, fortæller Patrick Klein, som nævner, at det ofte fremstilles sådan, at først ved mødet med den lægevidenskabelige verden ’går det op’ for den tykke, hvad han eller hun ’i virkeligheden’ er: et sygt menneske.
»Når man har fastlagt, at den tykke ikke selv kan ændre sig, og når man har problematiseret den tykke krop naturvidenskabeligt og journalistisk, spiller nogle logikker sammen: ’Fedme’ forstås som et problem, som man ikke selv kan gøre noget ved, og videnskaben bliver et værktøj for staten til at optimere borgerne i forhold til den,« siger han.
Et kæmpe problem
Professor og dr.phil. Anne Løkke fra Københavns Universitet har arbejdet med fedme i et historisk perspektiv, og også hun har bidt mærke i den stigende stigmatisering. Hun kalder Patrick Kleins speciale »meget vigtigt«.
»Det er et kæmpe stort problem, vi har,« siger hun. »I stigende grad tenderer vi at bruge ’fedme’ som en fællesbetegnelse, og fordi de fleste af os har styr på, om vi tager lidt på eller taber os lidt, forestiller vi os, at alle mennesker har det på samme måde. Samtidig er der en masse forestillinger om, at hvis man er tyk, er det ens egen skyld: Man er grådig, man lader stå til, man gør en masse, som vi betragter som forkasteligt,« siger hun og påpeger, at den medicinske verden stadig gør nye opdagelser med hensyn til fedme, men at disse sjældent når mediernes søgelys.
Blandt andet er man ved at finde ud af, at langtfra al fedme er til at komme af med, men at heller ikke al fedme nødvendigvis er usund.
»I megen journalistik bliver alle typer fedme i ét væk blandet sammen,« siger hun. »Det skaber panik blandt de, der vejer et par kilo for meget, og som frygter at ende som de meget store mennesker, mens de meget store mennesker bliver skudt i skoene, at de enten burde tage sig sammen og tabe sig, eller at de ikke kan gøre noget som helst. Med god grund opleves begge dele som en slags overgreb,« siger hun.
Vibeke Tornhøj Christensen er sociolog og forsker ved Anvendt Kommunalforskning, og hun har blandt andet forsket i lavtuddannedes opfattelse af egen overvægt.
»Det er tydeligt, at der er sket et skift i forhold til den måde, man snakker om de fede på. Det er gået hen og blevet et personlighedstræk at være overvægtig; man har næsten en karakterbrist,« siger hun.
»Det er nødvendigt at fokusere på fedme, for det er et stort samfundsproblem, men stigmatiseringen er ikke med til at fremme løsningen af problemet. Tværtimod.«
Demokratisk ansvar
En nyere undersøgelse viser, at der i retorikken om fedme er et lige så stort element af diskrimination, som der i 60’erne var i retorikken om sorte, forklarer læge Anders Lindelof, der ved CFK, Folkesundhed og Kvalitetsudvikling, har skrevet en ph.d.-afhandling om overvægtige teenagere.
»Den retorik, der er i samfundet, kropsliggøres hos disse mennesker,« siger han.
»Men retorikken i medierne er en konsekvens af den individualisering, der stadig sker i samfundet. I dag er det i højere grad den svages ansvar at måtte klare sig selv, og dét skaber stigmatiseringen.«
Ifølge Anne Løkke er det langt hen ad vejen stadig medierne, der skal være opmærksomme på at forebygge stigmatisering.
»Der hviler et kæmpe demokratisk og kulturelt ansvar på medierne. De må for alt i verden være omhyggelige med, hvordan de formidler historier om fedme, for det betyder virkelig noget for folks hverdag,« siger hun og henviser til en undersøgelse, som Trygfonden har lavet, som viser, at langt de fleste danskere får deres primære viden om sundhed fra medierne og særligt tv.
»Det er medierne, der styrer, om de føler sig som freaks, om de føler sig accepterede, og hvorvidt de føler sig udstødt,« siger hun og understreger, at vi nærmest fra dag til dag bliver mere og mere bevidste om, hvor dårlig og utilstrækkelig vores forståelse af fedme har været.
Patrick Klein hævder, at den »blinde videnskabelige problematisering« af fedme gør det svært at modargumentere i debatten. Modargumentation, der er brug for, hvis fedmedebatten skal nuanceres, og hvis hele fedmebegrebet afstigmatiseres.
»Den videnskabelige problematisering skaber nogle logikker, som staten kan bruge til at retfærdiggøre nogle indgreb, som særligt for enkeltpersoner er svære at modsige. Men fordi den tykke i dag ikke blot forstås ud fra biologi, men en række andre parametre, der griber ud over selve kroppen, lægges der mere vægt på statslig handling,« siger han.

