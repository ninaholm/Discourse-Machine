Thorning erkender nederlag og går af som formand
Efter 10 år som formand går Helle Thorning-Schmidt af som formand for Socialdemokraterne
 Socialdemokraterne fik et godt valg, men rød blok som helhed går tilbage og taber magten. Sent torsdag nat meddelte Helle Thorning Schmidt at hun går af som formand for Socialdemokraterne


 Helle Thorning-Schmidt (S) erkender, at hun har tabt valget, og at Venstres formand Lars Løkke Rasmussen nu skal danne en ny regering.
Samtidig går Helle Thorning-Schmidt af efter ti år som formand for Socialdemokraterne.
»I ved, at jeg som jeres formand hellere vil tage en kugle for meget end for lidt. Men lederskab er at træde tilbage på det rigtige tidspunkt, og det tidspunkt er nu. Kære venner. Jeg har besluttet at træde tilbage,« siger Thorning.
Uden at pege på Mette Frederiksen (S) som sin afløser, siger Helle Thorning-Schmidt:
»Jeg er landets første kvindelige statsminister, men jeg er ikke den sidste.«
Med den melding er tiden i toppen af dansk politik slut for Helle Thorning-Schmidt:
»Jeg har været formand for vores parti i over ti år, jeg har elsket hver eneste dag, fordi jeg elsker vores parti. Jeg har gjort mit bedste for at leve op til den tillid, I har vist mig i mange år,« siger Helle Thorning-Schmidt.
Hun kan se tilbage på en valgkamp, hvor rød blok til stor overraskelse for mange i flere målinger havde indhentet den føring, som blå blok har haft i mere end tre år.
På valgaftenen stod det klart, at Socialdemokraterne ville få et godt valg. For første gang med Thorning som formand fik Socialdemokraterne fremgang ved et folketingsvalg og endte på 26,3 procent af stemmerne.
»Vi har ført en fantastisk flot valgkamp. Vi har i fællesskab vist, hvad rigtigt demokrati er for noget. Danskerne har valgt. Socialdemokraterne er igen landets største parti,« siger Thorning.
Men det var ikke nok, fordi De Radikale og SF gik markant tilbage.
»I aften rakte vores fælles indsats ikke så langt, som vi håbede. Vi vandt valgkampen, men vi vandt ikke valget,« siger Helle Thorning-Schmidt.
Hun vil fredag meddele dronningen, at Lars Løkke Rasmussen skal danne en ny regering.
»Vi må erkende i aften, at de partier, som peger på Lars Løkke Rasmussen, har fået flertal,« siger Helle Thorning-Schmidt.
Den afgående statsminister mener dog selv, at hun efterlader et Danmark i bedre stand end det, hun overtog fra Lars Løkke Rasmussen for knapt fire år siden:
»Vi holder Danmark på en sikker vej, vi er på vej ud af krisen. Danmark står nu over for et solidt opsving, og mange vil komme i arbejde i de kommende år,« siger Helle Thorning-Schmidt.

