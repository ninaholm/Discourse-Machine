AE: Danmark er ikke gledet ned ad velstandsranglisten
Det er et skræmmebillede, når det i den økonomiske debat fremstår som om, Danmark er nødt til at gennemføre flere reformer for ikke at rutsje ned på velstandsranglisten, mener AE-Rådet. CEPOS er enig, men mener, at reformer skal bruges til at kravle op ad listen


 Der er opstået en myte om, at Danmark er ved at glide ned ad velstandsranglisten og på grund af lav vækst vil blive overhalet af flere og flere lande, hvis ikke vi gennemfører flere reformer. Men Danmark har ikke større vækstproblemer end mange andre OECD-lande, mener Arbejderbevægelsens Erhvervsråd.
»Der ligger i den økonomiske debat et eller andet billede af, at vi rasler ned ad den økonomiske velstandsrangliste,« siger Frederik I. Pedersen, chefanalytiker i Arbejderbevægelsens Erhvervsråd.
Men det billede er forkert.
»Når du måler det efter OECD’s anbefalinger, har du ikke billedet af, at vi rutsjer ned.«
I en ny analyse fra AE-Rådet har Frederik I. Pedersen korrigeret den gængse måde at opgøre velstanden på, BNP pr. indbygger, så den efter hans opfattelse mere præcist udtrykker landenes indbyrdes velstand.
Diskussionen handler om, hvordan man tager højde for prisforholdene mellem landene, herunder udviklingen i eksport- og importpriser. Det kaldes af økonomer for bytteforholdet.
Hvis man alene kigger på BNP-væksten og fremskriver med det prisforhold, der er i dag mellem landene, så får man en situation, hvor Danmark er gledet ned ad velstandsranglisten. Og har udsigt til at glide længere ned i de kommende år.
Men korrigerer man for, at prisforholdene også ændrer sig over tid, eller kigger man i stedet på den disponible indkomst, der medtager Danmarks udlandsformue, så når man i stedet frem til, at Danmark ikke er faldet tilbage og frem mod 2030 vil fastholde tiendepladsen på velstandsranglisten.
»Jeg lægger ikke meget stor vægt på de meget lange fremskrivninger, for de er meget afhængige af, hvad der bliver puttet ind af antagelser. Det jeg kan konstatere er bare, at når du kigger på mere rigtige mål for velstand og bruger de anbefalinger, som OECD har, så er vi ikke suset ned ad velstandsranglisten,« siger Frederik I. Pedersen.
Derfor mener han ikke, at Danmark har en særlig udfordring ved at lav vækst truer velstanden i forhold til andre lande.
»Det kan jeg ikke se. Det må jeg sige,« siger han.
Danmark fortsat efter Sverige
En af de økonomer der tit peger på, at Danmark har en af de dårligste vækstudsigter i OECD frem mod 2030, er CEPOS-cheføkonomen Mads Lundby Hansen.
Senest i maj sagde han til Ritzau: »Regeringen bør klart skrue op for reformtempoet. Det er ikke tilfredsstillende, at vi ud af 34 OECD-lande står til den sjettelaveste økonomiske vækst frem mod 2030.«
Mads Lundby Hansen kalder Frederik I. Pedersens regnestykke for en »relevant beregning«, når man skal opgøre Danmarks velstand og sammenligne den med de andre OECD-lande.
Men han siger samtidig, at det at skønne, hvordan bytteforholdet udvikler sig, er meget usikkert.
Mads Lundby Hansen medgiver også, at det øger Danmarks placering på velstandsranglisten, hvis man medtager den danske formue i udlandet.
Alligevel mener han, at der kan gøres meget mere for at øge den danske vækst og velstand.
For selv hvis man tager OECD’s velstandsrangliste, der er lavet på den måde, som Frederik I. Pedersen mener er mest retvisende, så står Danmark fortsat til at få en velstand pr. indbygger, der er syv procent under Sverige. Det bør vi ikke stille os tilfredse med, mener CEPOS-cheføkonomen.
»Min pointe er, at det ikke må blive en sovepude. Der er ingen grund til, at Sverige skal have en velstand pr. indbygger, der er syv procent højere end os i 2030.«
Det vigtigste er altså ikke, om vi ligger på en tiendeplads nu, og hvilken plads vi så ligger på i 2030. Det vigtigste er, at der er et potentiale for at øge væksten, og det bør vi forfølge, mener Mads Lundby Hansen.
»Det vil betyde, at vi kan vinde velstandsplaceringer,« siger han.
Til det svarer AE-Rådet:
»Det er ikke sådan, at vi siger, at man bare skal læne sig tilbage. Vi skal stadig arbejde for at udvikle vores samfund,« siger Frederik I. Pedersen, der erkender, at der også er usikkerhed om hans måde at opgøre velstanden på.
Men han deler ikke CEPOS’ ambition om mange flere skattelettelser og nye store arbejdsmarkedsreformer.
»Spørgsmålet er om det er nødvendigt. Og om ikke det her viser, at vores samfundsmodel faktisk klarer den internationale konkurrence – velstandskapløbet – fint.«

