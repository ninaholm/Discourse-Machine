Bred politisk enighed om hormonstoffer brudt
’Jeg mener, at det skal ske gennem EU,’ lyder det fra Dansk Folkepartis miljøordfører, som ikke tror på nationale forbud mod hormonforstyrrende stoffer
 De hormonforstyrrende stoffer, som et flertal af danskerne vil forbyde, findes blandt andet i regntøj og madpapir


 Den mangeårige brede politiske enighed om nationale forbud mod hormonforstyrrende stoffer bliver nu brudt.
På trods af at et stort flertal af danskerne støtter sådanne nationale forbud, selv om det kan føre til konflikter med EU, kan Dansk Folkeparti nemlig ikke støtte et nyt beslutningsforslag som pålægger regeringen at gå dansk enegang.
»Jeg kan sagtens forstå, at folk vil have forbudt de hormonforstyrrende stoffer,« siger Dansk Folkepartis miljøordfører, Pia Adelsteen, efter at meningsmåling, Gallup har lavet for Enhedslisten, viser, at 65,1 procent alle vælgere – og 73 procent af Dansk Folkepartis – er »enig« i, at Danmark ikke bør afvente fælles EU-regler.
»Men jeg mener, at det skal ske gennem EU. Forbrugerne bliver ikke beskyttede, fordi vi forbyder stofferne i Danmark. Det giver bare en falsk idé om, at det er sket på grund af det nationale forbud. Forbrugerne kan jo ikke se, om en plastikspand er lavet i Danmark eller Sverige,« siger Pia Adelsteen.
Dansk Folkeparti har ellers siden 2008 sammen med Enhedslisten, SF, Radikale Venstre og Socialdemokraterne pålagt skiftende regeringer at forbyde det hormonforstyrrende stof Bishenol-A samt fire hormonforstyrrende ftalater.
Men denne gang er Dansk Folkeparti ikke en del af flertallet bag beslutningsforslaget, som pålægger regeringen at »igangsætte processen mod et muligt nationalt forbud«, hvis ikke EU som ventet forbyder og/eller begrænser brugen af de fire hormonforstyrrende ftalater.
Læs også: Danskerne vil forbyde hormonforstyrrende stoffer
Dansk Folkeparti, Venstre, De Konservative og Liberal Alliance mener, at »en løsning bør dække hele EU«.
»Partierne kan derfor ikke tilslutte sig flertallets ønske om at forpligte ministeren til at fremsætte forslag om nationale begrænsninger, hvis et forbud i hele EU ikke kan realiseres,« hedder det i en såkaldt mindretalsudtalelse fra de fire partier om beslutningsforslaget.
Intet forbud med blå regering
Enhedslistens miljøordfører, Per Clausen, undrer sig over Dansk Folkepartis holdningsskifte, som betyder, at flertallet ikke overlever et eventuelt regeringsskifte.
»Det er mærkeligt, at Dansk Folkeparti lige pludselig synes, at det eneste, som duer, er EU-lovgivning, og at hvis EU kommer frem til noget andet end os herhjemme, så kan vi ikke gøre noget. Vi er enige i, at det er bedst med en regulering, som omfatter andre lande – og herunder selvfølgelig EU. Og er det sådan, at man først skal afprøve EU-muligheden, inden man går i gang med national lovgivning, så er det også i orden. Men vi skal ikke acceptere, at EU blokerer for, at befolkningen beskyttes mod en sundhedsrisiko, fordi kemikalielobbyen har succes med sit arbejde,« siger Per Clausen.
SF mener, at der en vis »elastik« i EU-lovgivningen, så Danmark problemfrit kan forbyde en række af hormonforstyrrende stoffer, som beviseligt er farlige. Partiet har netop lanceret et udspil med tre indsatspunkter, som handler om at få stofferne udfaset gennem EU, at få indført mærkeordningen og få afgift på de stoffer, der forstyrrer hormonbalancen.
»Vi bliver nødt til at have en mere offensiv tilgang og som minimum få skrevet på produkterne, at det er hormonforstyrrende stoffer,« siger SF’s miljøordfører Lisbeth Bech Poulsen.
Blandt Folketingets partier har kun Liberal Alliance et flertal blandt sine vælgere, som ikke er »enig« i, at Danmark i givet fald skal gå foran og forbyde de hormonforstyrrende stoffer.
»Vi går op i, om der er et videnskabeligt problem fremfor følelser. Og mange af diskussionerne om de hormonforstyrrende stoffer er netop båret rigeligt af det følelsesmæssige og meget lidt af det videnskabelige – hvad det kan komme til at betyde,« siger Liberal Alliances miljøordfører, Villum Christensen.
Anja Philip, Forbrugerrådet Tænks formand, afviser, at Danmark ikke kan gå enegang:
»Vi kan hurtig blive enige om, at det bedste ville være, hvis det bare blev forbudt i EU – og for den sags skyld i hele verden. Og jo før jo bedre. Men det hjælper også, hvis Danmark laver et særforbud. Det er der nemlig eksempler på. Vi har for eksempel været foregangsland med at forbyde Bisphenol-A i produkter til børn og med at lave særforbud mod nogle ftalater og parabener, hvor der var den samme klagesang fra politikere og industri: ’Det hjælper ikke, der er ikke nogen alternativer, og EU vil ikke acceptere det.« Men nu begynder nogle af de her stoffer faktisk også at blive forbudt i hele EU. Ja, der er en risiko for en konflikt med EU, men det er altså lykkedes flere gange før til gavn for vores allesammens helbred.«

