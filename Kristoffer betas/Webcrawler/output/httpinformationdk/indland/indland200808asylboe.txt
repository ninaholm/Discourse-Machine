Asylbørn er efterladt i europæisk asyllotteri
Uledsagede asylbørn risikerer at blive kastebold mellem de europæiske lande, fordi en aftale, der skal sikre, at en asylsag kun behandles i ét land, kun definerer familien snævert. Det forhindrer børnene i at komme til slægtninge, som kan hjælpe dem, lyder kritikken i en EU-rapport


 Når et asylbarn kommer til Danmark, kan det ikke blive familiesammenført med en slægtning i eksempelvis Sverige, fordi reglerne, som de fortolkes i dag, ikke regner onkler og kusiner som familie. Det vil et udvalg under Europa-Parlamentet nu have gjort noget ved. 
Det er det såkaldte LIBE-udvalg, der blandt andet kritiserer, at familien defineres alt for snævert. Samtidig er der stor forskel på, hvordan de forskellige EU-lande tolker reglerne, og det gavner ikke de mange uledsagede asylbørn, der kommer til Europa i stort tal.
Rapporten fra LIBE-udvalget har evalueret den såkaldte Dublin-forordning - en europæisk aftale, der skal sikre, at en asylansøgning kun behandles i et land. Aftalen indeholder en række kriterier for, hvilket land der skal behandle en asylansøgning. 
I rapporten er et af kritikpunkterne, at asylbørn i praksis kun kan blive sammenført med deres far eller mor. En dansk ekspert i EU's asylpolitik, Thomas Gammeltoft-Hansen, er enig i kritikken. 
"Generelt har man haft en for rigid fortolkning af familiebegrebet. Det er jo naturligt, at et barn flygter til lande, hvor der er familie - ofte er det familie længere ude end i lige linje," siger han.
Thomas Gammeltoft-Hansen, der er ph.d.-kandidat ved Dansk Institut for Internationale Studier (DIIS), forklarer, at en klar definition af familien kan være en fordel, da en bredere definition blot risikerer at skabe debat om fortolkningen. 
Dog siger han: "Det vil hjælpe de uledsagede asylbørn, hvis de kan komme videre til familie i andre lande."
Og det er netop fokus for Udvalget for Borgernes Rettigheder samt Retlige og Indre Anliggender - LIBE-udvalget. 
Udvalget skriver, at "definitionen af et familiemedlem (...) er for restriktiv," og anbefaler derfor, at "Kommisionen udvider den nuværende definition til at inkludere alle tætte slægtninge."
Til Information uddyber Jean Lambert, der er forfatter til rapporten og britisk medlem af Europa-Parlamentet. 
"Vi ønsker en bredere definition af familien, da vi ved, at nogle mindreårige har meget lidt familie tilbage eller familie, som det kan være svært af spore," forklarer hun. 
"I nogle kulturer er et udviddet familiebegreb nærmere 'normen', og børn kan derfor være opfostret af voksne uden for den umiddelbare familie. De kan have tætte bånd til disse voksne." 
Shayda, der i dagens avis fortæller sin historie, har forsøgt at komme til Sverige, hvor hans mors kusine bor. Men efter fire måneder blev han sendt retur til Danmark. Årsag: Dublin-forordningen, som siger, at Shaydas sag skal behandles dér, hvor han først fik taget fingeraftryk: I Danmark. Det kan Shayda dog ikke forstå.
Barnets bedste
I LIBE-rapporten hedder det også, at landene bør sikre, at sagerne behandles ud fra princippet om barnets bedste. Umiddelbart peger Dublin-aftalen på, at en asylsag skal behandles i det første EU-land, ansøgeren registreres i. Men der er mulighed for, at asylansøgeren kan familiesammenføres, hvis der er familie eller slægtninge i et andet europæisk land. Det er derfor et problem, at der er stor forskel på den måde, landene fortolker aftalen. I forhold til Shaydas sag siger Jean Lambert:
"Det virker forkert at sige, at et barn vil have det bedre alene i et fremmed land end med slægtninge. Jeg kan ikke se, hvordan barnets bedste bliver tilgodeset med endnu en adskillelse fra en omsorgsfuld voksen." 
Thomas Gammeltoft-Hansen er enig.
"Sagen viser, at man med fordel kunne have en bedre definition af, hvad der tjener barnets tarv. Sverige kunne jo have påtaget sig at behandle hans sag."
Jean Lambert pointerer netop, at reglerne bruges forskelligt, og at det fører til vidt forskellig praksis. 
"I teorien kan intentionerne om 'barnets bedste' tilgodeses, som reglerne er nu," men "det er tydeligt, at det ikke sker. Derfor vil LIBE-komitéen kæmpe for at gøre dette mere tydeligt". 
Thomas Gammeltoft-Hansen mener, at systemet fratager asylansøgeren et frit valg, og det er et problem, "så længe der er så stor forskel på praksis i de enkelte lande. Så bliver det hurtigt et asyllotteri, der handler om, hvor man er kommet ind".
Mange asylbørn forsvinder, da de frygter et afslag, og det er naturligt, mener Jean Lambert. 
"Det er fuldstændig forståeligt, at et barn ønsker at finde sin familie, eller hvad der er tilbage af den, og at de derfor rejser videre i det håb," siger hun. 
Til september skal Europaparlamentet førstebehandle en revision af Dublin-forordningen. Thomas Gammeltoft-Hansen forventer ikke de store ændringer. Røde Kors derimod håber på en 'udvidet' Dublin-fortolkning af familiebegrebet. 


