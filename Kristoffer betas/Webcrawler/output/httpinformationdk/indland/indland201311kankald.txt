Kan alle nu kalde ham for KGB-agent?
Flere jurister påpeger, at landsretsdommen i koldkrigssagen ikke giver carte blanche til at kalde journalisten Jørgen Dragsdahl for KGB-agent. Alligevel sker det igen og igen i den offentlige debat
Dommen i Østre Landsret i sagen mellem professor Bent Jensen og journalist Jørgen Dragsdahl åbner ifølge flere jurister ikke op for, at enhver nu frit kan kalde Dragsdahl for KGB-agent. Alligevel vil det være enormt svært for Dragsdahl at vinde et injuriesøgsmål på basis af dommen mener flere.


 
	Folketingsmedlem Søren Pind har gjort det på Facebook. To gange har Morgenavisen Jyllands-Posten på lederplads også gjort det – nemlig efter Østre Landsrets dom sidste fredag skrevet, at den tidligere Information-journalist Jørgen Dragsdahl var KGB-agent.

	»Det er intet mindre end en officiel bekræftelse af det faktum, at det var en KGB-agent, der stod bag 1980’ernes ødelæggende fodnotepolitik, som truede Danmarks forhold til NATO«, skrev Jyllands-Posten (JP) på sin hjemmeside den fredag, hvor den opsigtsvækkende dom faldt, og sådan lød det i lederen dagen efter den 26. oktober 2013:

	»… vi andre kan nøgternt konstatere, at det var en KGB-agent, der støbte fundamentet til fodnotepolitikken og dermed satte Danmarks placering i forsvarsalliancen NATO på spil.«

	Tilsvarende formuleringer findes også på adskillige facebooktråde, men spørger man juridiske eksperter, om alle og enhver nu kan udlede det udsagn af dommen, er svaret nej:

	»Det kan man ikke udlede,« siger Oluf Jørgensen, der er forskningschef for mediejura på Journalisthøjskolen.

– Må JP så skrive det?

	»Nu er det sådan, at ledere pr. definition udtrykker meninger. Så det er altså JP’s mening,« svarer Oluf Jørgensen.

	Ifølge Jonas Christoffersen, direktør for Institut for Menneskerettigheder, åbner dommen ikke op for, at enhver nu frit kan kalde Dragsdahl for KGB-agent:

	»Dommen fastslår, at der ikke er ført sandhedsbevis for påstanden, hvorfor dommen netop ikke giver carte blanche til at kalde Dragsdahl agent.«

	Jonas Christoffersen mener i øvrigt, at landsretsdommen »fremtræder velbegrundet ud fra hensynet til ytrings- og forskningsfriheden, da et væsentligt princip inden for ytringsfrihed og injurier mv. er, om der er et vist faktisk grundlag for den omtvistede udtalelse.«

	Ifølge professor Sten Schamburg-Müller fra Aarhus Universitet må man selvfølgelig sige/skrive, at »Bent Jensen mener, at Dragsdahl var agent«.

	Han kalder det en »fejllæsning«, når JP har skrevet, at dommen er »en officiel bekræftelse af det faktum, at det var en KGB-agent ...«

	En fejllæsning, som Sten Schaumburg-Müller dog »klart vurderer til ikke at være strafbar«.

	»Et medie har ret til at have meninger og vurderinger. Men det betyder ikke, at alle og enhver i alle situationer og til alle tider vil være beskyttede af den udvidede ytringsfrihed,« siger han.

	»Østre Landsret har afsagt dom om, at Bent Jensen har ret til at udtale sig, som han gjorde. Landsretten har her lagt vægt på, at emnet er af offentlig interesse, at udtalelserne blev fremsat i pressen, at Jensen er forsker, at Jensens udtalelser ikke er grebet ud af luften, men har et vist faktuelt grundlag, og at Dragsdahl også selv deltog i den offentlige debat,« fortsætter Sten Schaumburg-Müller.

	»I tidligere dansk ret var det sådan, at injurianten som udgangspunkt skulle bevise sandheden i sine udsagn for at undgå straf efter straffelovens § 267. I nyere praksis ser retten på, om ytringerne er beskyttelsesværdige, og her lægges vægt på almen interesse, pressens ytringsfrihed, faktuelt grundlag og parternes status i offentligheden,« siger han.

	Kan siges uden konsekvenser

	På Facebook har Søren Pind (V) skrevet, at Dragsdahl »uden konsekvenser kan kaldes KBG-agent«.

	Til Information siger han: »Man kan sige det på basis af de kilder, Bent Jensen har fremdraget. På basis af de kilder kan man sige det. Det er selvfølgelig baseret på dommen. Jeg kan ikke sige, han er agent, punktum. Det er selvfølgelig baseret på dommens præmis, at en række kilder siger det.«

	»Det ville være enormt svært for Dragsdahl at vinde et injuriesøgsmål baseret på en sådan påstand på basis af den dom, der er afsagt. Derfor kan man sige det uden konsekvenser. Men hvis man skal være ganske præcis, skal man selvfølgelig have de samme forbehold ind, som Bent Jensen har,« fortsætter Søren Pind og slutter: »Det kan siges uden konsekvens, og det er et problem. Selvfølgelig er det et problem.«

	JP vil fremover huske Jensen

	I en mail lover Jørn Mikkelsen, chefredaktør på JP, at avisen fremover altid vil huske at nævne Jensen:

	»Der er ingen tvivl om, at sagen handler om Jensen og Dragsdahl. Det er Jensen, der har haft ’faktuelt grundlag’ for at skrive om Dragsdahl, som han har gjort. Det vil vi på JP også lægge til grund fremover. I selve døgnet – for jp.dk’s vedkommende: i selve minuttet – for denne spektakulære sags afgørelse undlader vi at tillægge dommens afgørelse Bent Jensen eksklusivt, fordi konteksten er meget, meget tydelig: Jensen mod Dragsdahl. Af denne afgørelse følger så også – skriver vi på lederplads – et bestemt syn på fodnoterne i 1980’erne.«

	Jørn Mikkelsen fortsætter:

	»To led i landsrettens begrundelse spiller ind: Der er tale om, at Bent Jensen har et ’faktuelt grundlag’ for at skrive, som han gør, og der er tale om, at det var PET som institution, der anså Dragsdahl for at være agent (hvilket i øvrigt ikke defineres nærmere).«

	Forældet og uklar lov

	Advokat og tidligere journalist Asger Thylstrup var i 25 år forsvarer for journalister og redaktører fra Berlingske og har i 2010 skrevet en bog om injurieloven. I bogen beskriver han bl.a., hvordan Den Europæiske Menneskeretsdomstol »gennem en dynamisk fortolkning af konventionen til stadighed justerer grænserne for ytringsfriheden«.

	Med henvisning til retsplejelovens regler om verserende sagerer Asger Thylstrup forsigtig med at kommentere landsretsdommen, da der tilsyneladende endnu ikke er taget beslutning om,hvorvidt sagen skal gå videre. Men generelt mener han, at sagen viser, at injurielovgivningen ikke er blevet fornyet i over 150 år.

	»Reglerne i straffeloven fra 1930 stammer tilbage fra 1800-tallet, hvor det at tabe sin ære i en straffesag konkret kunne betyde, at man f.eks. ikke kunne drive købmandshandel eller stemme ved valg til Rigsdagen. Men hvad vil det sige at have en ære i dag? Det er ikke defineret i nogen lov, heller ikke i straffeloven,« siger Asger Thylstrup.

	Med mere end 40 års erfaring i at føre injuriesager husker han endnu, hvordan han blev »buhet ud af retssalen«, hvis han før 1992 procerede på Den Europæiske Menneskeretskonvention (EMK), der i modsætning til Grundlovens § 77 definerer ytringsfrihedens grænser. Først i 1992 blev EMK en del af den danske lovgivning.

	»At ytringsfriheden nu ved lov er fastslået i den danske menneskeretslov, og at praksis fra Menneskerettighedsdomstolen i Strasbourg nu er en del af dansk ret, har bestemt ikke gjort det nemmere at finde ud af hvor ytringsfrihedens grænser går i dansk ret. Området er i den grad forsømt af vores politikere,« mener Asger Thylstrup.

	Østre Landsrets dom giver ifølge ham ikke en nærmere vejledning for, hvad der er en strafbar ærekrænkelse i Danmark, fordi, som Asger Thylstrup siger, den definerer ikke reelt, »hvor grænsen efter EMK artikel 10, stk. 1, der sikrer borgernes ytringsfrihed, og artikel 10, stk. 2, der forsvarer Dragsdahls gode navn og rygte som seriøst arbejdende journalist, egentlig går, selv om dette er sagens kerne«.

	»Du kan lige så godt slå plat og krone om, hvad der er en injurie, som at spørge en domstol. Det viser Jørgen Dragsdahls sag jo tydeligt. Her dømte retten i Svendborg Bent Jensen, mens Østre Landsret frifandt. Både i Svendborg og i Østre Landsret taler vi om højt kvalificerede jurister, der så sandelig kender loven. Dommernes problem er, at loven ikke giver noget svar på spørgsmålet. Hvis Højesteret bliver spurgt i Dragsdahls sag, kunne jeg da udmærket forestille mig et andet resultat end Østre Landsrets,« siger Asger Thylstrup.

