Organisationer: Socialt udsatte lades i stikken
De sociale organisationer raser over, at satspuljemidlerne svinder voldsomt ind næste år. Det er noget griseri, at man tager pengene fra de fattigste, mener Kirkens Korshær


 En række sociale organisationer raser over, at satspuljen beskæres, så udsatte grupper står til at få 700 mio. kroner færre i 2011, end de har fået i år.  »Det er noget griseri. Men vi er vant til, at de svageste skal levere det, de har, for at de rige kan få mere. I hele finanskriseproblematikken er det de rige, der har fået hele gevinsten, og de svage, som kommer til at betale. Det er derfor ikke overraskende, at man gør det. Det er overraskende, at det drejer sig om så mange penge,« siger korshærschef i Kirkens Korshær Bjarne Lenau Henriksen.
Han mener, at en besparelse på 700 mio. vil være direkte ødelæggende for gruppen.
Også formand for Rådet for Socialt Udsatte Jann Sjursen er rystet over tendensen til, at man tager fra de fattige.
»Det er uanstændigt, at det er de svageste, som betaler for de opgangstider, som de fleste i Danmark har nydt gavn af. Tværtimod burde det være de svage, som friholdes i den situation, vi er i nu,« siger han.
Uetisk menneskesyn
Samtidig med at satspuljen beskæres, peger flere på, at gruppen af socialt udsatte er vokset under den økonomiske krise. Det påpeger Vibe Klarup Voetmann, direktør i Danner, som driver et krisecenter for voldsramte kvinder og børn.
»Jeg bekymrer mig derfor for de mennesker, der skal modtage hjælpen, og også for de organisationer, som står for den. Satspuljemidlerne er nemlig den store fødekæde for hele det frivillige sociale arbejde i Danmark,« siger hun.
Bjarne Lenau Henriksen mener, at de velstillede har et menneskesyn, som trænger til at blive poleret.
»Vi lever i et liberalistisk samfund, hvor solidariteten ikke længere er levende. Alle os velstillede er sure over, at vi ikke får mere. Det kan vi så finde sammen om. Men vi lever desværre i et samfund uden solidaritet med dem, som har det sværere end os,« siger han og fortsætter:
»Tidsånden i dag er præget af, at vi belønner dem, som kan klare sig selv, og straffer dem, som ikke kan. Det bevidner nedskæringerne om. Satspuljen er i forvejen penge, som er taget fra de fattige, for så at give dem tilbage igen. Nu tager man så fra de fattige, men giver intet tilbage.«
Formand for Blå Kors Jens Erik Rasmussen er også uforstående.
»Regeringen har gang på gang sagt, at et samfund skal måles på, hvordan det forholder sig til de svage. Derfor synes jeg, det er et dårligt signal, at de skærer endnu mere på de svageste.«
Jann Sjursen mener ikke, det er tilfældigt, at regningen lander på de svageste skuldre.
»Jeg tror, det hænger sammen med, at de svage grupper er spredt ud over mange forskellige kasser. Samtidig er det heller ikke mennesker, som har ressourcerne til at råbe allerhøjest,« siger han.
Ingen af formændene for de sociale organisationer kan endnu sige, hvad besparelserne konkret kommer til at betyde for dem. De er dog ikke i tvivl om, at der vil være færre aktiviteter og projekter, som fortsætter.
Derfor opfordrer de regeringen til at omprioritere.
»Jeg har fået skattelettelser, og dem undværer jeg gerne for at  hjælpe de svageste,« siger Jens Erik Rasmussen.
Misforstået kritik
Venstres socialordfører, Ellen Thrane Nørby, mener, at kritikken er misforstået og anklager de sociale organisationer og andre kritikere for at bruge en ærgerlig retorik i denne sag. Der er nemlig allerede afsat penge til de svageste, siger hun:
»Allerede i foråret sagde vi klart, at vi godt ved, at det oftest er de svageste grupper i samfundet, der kommer mest i klemme under en økonomisk krise. Derfor sagde vi også, at udsatteområdet er en prioritet, som vi har afsat 1,5 milliard til, så det ikke skal gå uforholdsmæssigt hårdt ud over dem.«


