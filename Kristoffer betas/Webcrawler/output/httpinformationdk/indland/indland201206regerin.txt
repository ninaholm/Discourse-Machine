Regeringen presses inden forhandling om asylansøgere
Et embedsmandsudvalg lægger op til, at asylansøgere skal kunne bo og arbejde uden for centrene, hvis de samarbejder om at rejse hjem. Enhedslisten og Radikale vil have kravet ændret


 Mens et stigende antal asylansøgere i landets asylcentre sidder og venter på en afklaring på deres situation, venter Enhedslisten og Liberal Alliance på justitsminister Morten Bødskov (S). Den 15. maj skulle et embedsmandsudvalg under Justitsministeriet komme med anbefalinger til, hvordan asylansøgere kan bo og arbejde uden for centrene.
Ifølge Politiken lægger rapporten op til, at asylansøgerne skal samarbejde med de danske myndigheder om frivilligt at rejse hjem for at få lov til at bo og arbejde uden for centrene efter seks måneder.
Det er et alt for strengt krav, mener Johanne Schmidt-Nielsen (EL).
»I så fald vil f.eks. irakerne, som var afgørende for, at regeringspartierne sammen med os rejste kravet om at kunne komme ud af centrene efter seks måneder, ikke få mulighed for det,« siger hun.
Også det ene af regeringspartierne, Radikale Venstre, forholder sig kritisk til, hvis afviste asylansøgere skal skrive under på frivillig hjemrejse for at kunne flytte ud af centrene.
»Vi ser det ikke som en belønning, men mere som noget hensigtsmæssigt, at folk skal bo uden for centrene, og derfor vil vi gerne have blødt samarbejdsbegrebet op,« siger Zenia Stampe.
Beslutningen om at nedsætte embedsmandsudvalget var led i den aftale om en ny rets- og udlændingepolitik, regeringen indgik sammen med Enhedslisten og Liberal Alliance midt i november 2011. Allerede i regeringsgrundlaget lovede regeringen dog at arbejde for at få asylansøgerne ud af centrene, ligesom det var et løfte før valget.
Kravet om samarbejde indgår ikke i aftalen fra midt i november, men i regeringsgrundlaget står der, at asylansøgere, »som har samarbejdet om hjemsendelsesforanstaltninger«, skal kunne arbejde og bo uden for centrene.
Pression uden effekt
Michala Bendixen fra Refugees Welcome mener, at asylcentrene nu bliver en strafforanstaltning, hvis kravet om samarbejdet opretholdes.
Samtidig siger hun, at kravet om frivillig udrejse ikke har nogen effekt.
»Den der form for pression, som man har arbejdet med i mange år, har ikke nogen effekt. Man bliver nødt til at indse, at man ikke kan presse folk til at gøre noget ’frivilligt’.«
Ifølge Michala Bendixen kan man godt kræve en vis form for samarbejde, men det skal være klart defineret i modsætning til i dag.
»Jeg har set eksempler på, at politiet mener, en asylansøger bevidst modarbejder at fremskaffe et bestemt dokument. Det er jo ord mod ord,« siger hun. »Der skal være nogle helt objektive kriterier for, hvad det er, man samarbejder omkring. Man kan ikke lade alt afhænge af en dansk politimands forestilling om, hvad der er muligt i f.eks. Syrien.«
Beholder man et strengt krav om, at samarbejde betyder, at man skal skrive under på frivillig hjemrejse, vil de fleste afviste asylansøgere skulle blive i centrene, vurderer Michala Bendixen. Noget, mange hurtigt vil få det dårligt af.
»Folk bliver syge allerede efter et halvt år. De har problemer med at sove og koncentrere sig, og de får depressioner,« siger hun og henviser til flere undersøgelser fra bl.a. Røde Kors.
Hårde forhandlinger
Zenia Stampe vil ikke kommentere yderligere på den endnu ikke offentliggjorte rapport.
»Men,« siger hun, »vi håber, aftalen vil ende med at omfatte mere end en sjettedel af de afviste asylansøgere, som det ville gøre, hvis man anvender den nuværende definition om samarbejde.«
Det forventes, at forhandlingerne mellem regeringen, EL og LA begynder i næste uge, selv om de to partier endnu ikke selv har fået rapporten.
Det er »dybt kritisabelt«, mener Johanne Schmidt-Nielsen, der forventer »hårde forhandlinger«, hvis kravet om samarbejde er frivillig udrejse.
»S, SF og R får et forklaringsproblem, fordi de irakere, der var udgangspunktet for forslaget, ender med ikke at ville kunne få muligheden for at flytte ud.«
Det har ikke været muligt at få en kommentar fra Liberal Alliance.

