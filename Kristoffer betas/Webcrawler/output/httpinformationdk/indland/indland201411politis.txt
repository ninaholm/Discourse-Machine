Politisk pres for oprydning af gift ud for Cheminova
Ved høfde 42 ud for Cheminova ligger 110 ton gift i et depot lige ud til Vesterhavet. Salget af Cheminova har aktualiseret debatten om giften, og under finanslovsforhandlingerne forsøgte venstrefløjen forgæves at finde penge til oprydningen. I dag besøger miljøministeren høfde 42


 Både lokale kræfter, SF og Enhedslisten presser nu på for, at der kan blive ryddet op ved høfde 42, hvor 110 ton gift fra Cheminova stadig ligger begravet lige ud til Vesterhavet. I forbindelse med salget af Cheminova til en udenlandsk kapitalfond i september i år for 10,4 milliarder, er der nemlig opstået en mulighed for at få finansieret dele af oprydningen: »Vi står med en unik mulighed for at få fjernet en skamplet på Danmarks miljøpolitiske historie, hvor ikke bare Cheminova, men også staten har dumpet gift. Nu bliver firmaet solgt for mange milliarder, og så kan vi måske gribe øjeblikket,« siger SF’s miljøordfører Lisbeth Bech Poulsen.
Cheminova blev fritaget for økonomisk ansvar tilbage i 1987, og i dag er giftgrunden regionernes ansvar. Region Midtjylland har dog kun 20 millioner om året til området – langt fra de 250 millioner, som oprydningen skønnes at koste. Men for nylig luftede hovedaktionær i Cheminova, Aarhus Universitets Forskningsfond, muligheden for at bidrage. Dog ikke med hele beløbet.
SF og EL ville have det på finansloven
SF og Enhedslisten forsøgte derfor forgæves at få afsat midler i forbindelse med finansloven med henblik på en løsning her og nu. Miljøminister Kirsten Brosbøl (S) siger:
»Ansvarsfordelingen på området er meget klar: Det er regionernes ansvar, og vi giver dem samlet set 400 millioner om året til opgaven. Men det er en dyr forureningssag, så at der er kommet et signal fra universitet et om, at man påtænker at bidrage, er glædeligt,« siger hun.
Ministeren besøger i dag høfde 42 – inviteret af en lokal politiker, som er bekymret for, at havet æder sig ind på det gamle giftdepot.
»Vi kan ikke være bekendt at have et giftdepot liggende så tæt på Vesterhavet. Hvis det ryger i havet ved en storm, er det en katastrofe,« siger Helle Dam, folketingskandidat i Struerkredsen for Socialdemokraterne.
Kraftige storme har tidligere blotlagt giftdepotet, og kritikerne mener ikke, oprydningen kan vente til 2019, hvor regioner og staten skal lægge en plan for forurening, der truer overfladevandet:
»Vejret bliver stadigt mere voldsomt og vådt, og vi kan ikke vide, hvad det fører til på sigt. Det er vores forventning, at flere af de her forureninger vil komme op til overfladen, når vejret bliver vildere,« siger miljøpolitisk seniorrådgiver i Danmarks Naturfredningsforening Christian Poll.

