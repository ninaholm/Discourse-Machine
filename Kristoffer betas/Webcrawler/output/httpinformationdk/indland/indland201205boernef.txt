Børneforsker: ’Det tog en uheldig drejning’
De fejlagtige tal kom frem under et ophidset debatmøde, forklarer ph.d.-stipendiat Ole Henrik Hansen. Han føler selv, han har gjort medierne opmærksom på fejlene i den efterfølgende debat


 Der er ikke 40.000 pædagoger, der har fået et spørgeskema, siger ph.d.-stipendiat Ole Henrik Hansen som noget af det første, da Information fanger ham på telefonen. Efter de seneste ugers massive medieoptræden har han ellers meldt helt fra på at tale mere med journalister, men han vil også gerne svare på kritikken.
»Jeg vil ikke udtale mig om forskningsresultaterne, før de er færdige, men jeg synes også, jeg må sige noget,« siger Ole Henrik Hansen, hvis ph.d.-afhandling først er færdig til sommer.
Artiklen i Berlingske, som indledte vuggestuedebatten for to uger siden, blev til efter et debatmøde på Nørrebro, hvor Ole Henrik Hansen talte foran 600 pædagoger, forklarer han.
»Det var der, de meget markante udtalelser kom. Men set i bagklogskabens lys skulle jeg nok ikke have deltaget i den efterfølgende debat, for jeg synes, den har taget en uheldig drejning,« siger Ole Henrik Hansen.
»Og så har der cirkuleret en masse forkerte tal i pressen, som jeg er blevet hængt op på.«
»De 40.000 er ’potentielle respondenter’, men det siger man jo ikke, når man står foran 600 pædagoger.«
BUPL siger, spørgeskemaet kun er sendt ud til 5.000 pædagoger?
»Det er slet ikke sendt ud på den måde. Det er sendt ud til alle, der har med vuggestuer i Danmark at gøre, også dem i de aldersintegrerede institutioner. Der er ca. 39.000 ansatte i alt.«
Et andet tal er de 8.000 observationer.
»Der er tale om 8.040 registreringer. Så det er det ord, der er forkert. Det er helt urealistisk for én ph.d.-studerende at lave 8.000 observationer.«
Hvordan er det ord opstået?
»Jeg ved det ikke. Måske er jeg kommet til at sige observationer i stedet for registreringer.«
Faldt ikke over fejlene
Ole Henrik Hansen forklarer, at han har haft artiklen til gennemlæsning, inden den blev trykt, men at han ikke faldt over fejlene. Men efterfølgende har han forsøgt at rette fejlene i adskillige medier, når de blev gentaget, siger han.
»Jeg synes, jeg er nødt til selv at være ansvarlig for det. Men det er også svært, når det bliver klippet væk i de endelige interview.«
»Jeg forsøger ikke at snyde og lave om på virkeligheden, men sådan bliver det fremstillet.«
Efter eget udsagn har han forsøgt at nuancere debatten, for han har ikke lyst til at generalisere sine resultater til at gælde alle vuggestuer.
Men det er vel en generalisering, at en stor del af vuggestuerne er så elendige, at de bør lukke?
»Det er sådan noget, der sker, når man står foran rigtig mange mennesker. Og der var en stemning af, at de synes, jeg var en idiot, og jeg syntes, der var mange ting, de kunne gøre anderledes. Jeg kan ikke forstå, hvorfor jeg i den grad skal slagtes. Det er en væsentlig debat, som for børnenes skyld fortjener en diskussion.«

