Rygterne om den danske models død er overdrevne
’Man skal passe på med ikke at skylle babyen ud med badevandet på grund dette forløb,’ lyder det fra arbejdsmarkedsforsker efter indgrebet i lærerkonflikten


 Undervejs blev der advaret om, at den danske arbejdsmarkedsmodel har spillet fallit, at modellen er en illusion på det offentlige arbejdsmarked og at andre offentlige grupper næste gang står for tur.
Men efter at SRSF-regeringen har besluttet at stoppe lockouten af lærerne, advarer arbejdsmarkedsforskere til gengæld nu om ikke at drage forhastede konklusioner. Rygterne om den danske models død er overdrevne, lyder det fra Jesper Jørgen Due, professor ved ved Forskningscenter for Arbejdsmarkeds- og Organisationsstudier (FAOS), ved Københavns Universitet:
»Det her indgreb er lige efter bogen. Det eneste, der er specielt ved indgrebet, er, at statsministeren på sit pressemøde sagde, at hun havde håbet på, at parterne var gået til forhandlingsbordet. Man må lige gøre opmærksom på, at staten altså er en af parterne, så de kunne bare selv have gået til forhandlingsbordet. Hvorfor har parterne ikke kunnet finde en løsning? Det kan hun spørge sin finansminister om«.
Ifølge Danmarks Lærerforening har Kommunernes Landsforening (KL) da også fra begyndelsen følt sig sikker på regeringens støtte til opgøret med lærernes arbejdstidsregler, da dette skal finansiere den foreslåede skolereform. Samtidig har kommunerne for hver dag under lockouten – ifølge beregninger fra FTF – sparet 48 millioner kroner i løn til lærerne. Hvilket altsammen har medført det, man i skolegården ville kalde to ulige hold.
Lidt fastere i kødet
Både Jesper Jørgen Dues kollega ved FAOS, lektor Mikkel Mailand og Flemming Ibsen, professor ved Center for Arbejdsmarkedsforskning CARMA, Aalborg Universitet, understreger, at hvis Danmarks Lærerforening var det svage hold denne gang, så skyldes det også manglende opbakning fra resten af fagbevægelsen:
»Det historiske er, at de offentlige arbejdsgivere endelig har taget opgøret med Danmarks Lærerforening om arbejdstidsreglerne. Og der har de offentlige arbejdsgiverne brugt deres magt til at få viljen. Det er en unik case,« siger Flemming Ibsen og fortsætter:
»Men når man siger, at der har været et asymetrisk magtforhold, hvor Danmarks Lærerforening stod over for Kommunernes Landsforening – og måske regeringen – så glemmer man, at fagbevægelsen kunne have presset meget hårdere på, hvis man etablerede sympatikonflikter. Så det handler også om, at der ikke har været noget sammenhold i fagbevægelsen, der måske kunne have givet et andet udfald«.
Under konflikten fik Danmarks Lærerforening ellers støtte fra FOA til demonstrationerne under overskriften »Lærerne er de første. Hvem bliver de næste?«. Og FOA’s formand, Dennis Kristensen, lægger ikke skjul på, hvordan han mener, at regeringen frem mod 2020 vil finde de 12 milliarder kroner i VækstplanDK fra effektiviseringen af den offentlige sektor (tidligere har målet ellers kun været at finde syv milliarder kroner i perioden).
Ifølge Mikkel Mailand kan de offentlige arbejdsgivere næste gang forvente en anden reaktion, hvis der bliver »sat hårdt mod hårdt«.
»Så vil lønmodtagerne nok også agere lidt anderledes. Måske mere samlet? Måske vil de anvende sympatistrejker? Men det er blevet tydeligt denne gang, at magtforholdet i den offentlige sektor ved overenskomstforhandlinger er i arbejdsgivernes favør. Og hvis arbejdsgiverne vil have noget igennem, så har de redskaberne til det. Krisen har bare gjort dem lidt mere fast i kødet og målrettede efter at nå de mål, de har haft i flere år. Men hvis man spørger, om det giver anledning til at ændre hele systemet, så vil jeg svare, at man skal passe på med ikke at skylle babyen ud med badevandet på grund dette forløb.«
 

