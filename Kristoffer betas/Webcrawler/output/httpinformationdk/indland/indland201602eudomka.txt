EU-dom kan vanskeliggøre Pinds sessionslogning
I Sverige og i England har domstole bedt EU-Domstolen dømme i to nationale sager om telelogning


 Mens Venstre er villig til at genindføre sessionslogning (overvågning af danskeres internetaktivitet, red.), er domstolene i vores nabolande kommet i tvivl om, hvorvidt telelogning overhovedet er lovligt.
I Sverige og i England har domstole bedt EU-Domstolen tage stilling i to nationale sager om telelogning, der kan stride mod en EU-dom fra 2014.
Dommen fastslog, at EU’s logningsdirektiv var i strid med privatlivets fred og persondatabeskyttelse. Men hos det danske Justitsministeriet mener man ikke, at EU-dommen fra 2014 gør danske logningsregler ugyldige.
»Det, der undrer mig, er, at man fra dansk side kan sige så skråsikkert, at man er på sikker grund, når domstolene i en række EU-lande er i tvivl eller direkte har erklæret nationale regler for ugyldige,« siger direktør i tænketanken Justitia, Jacob Mchangama.
’Vent på dommene’
Han forstår ikke, at man ikke venter på de nye afgørelser fra EU-Domstolen vedrørende Sverige og Storbritannien, før man fremsætter et forslag om at genindføre sessionslogning, som justitsminister Søren Pind (V) agter.
»Der er selvfølgelig et råderum for fortolkning på afgørelsen fra 2014, men det virker mærkværdigt, at Danmark vil gå endnu videre, og at man ikke i det mindste vil vente på, at der kommer den her afgørelse fra EU-Domstolen,« siger Jacob Mchangama.
Ifølge Justitia-direktøren kan den danske regering heller ikke henvise til, at afgørelserne trækker ud. For det forventes, at der kommer en afgørelse inden for overskuelig fremtid.
»Hvis EU-Domstolen klart siger i den svenske sag, at det ikke er foreneligt at indsamle de her data med de retsikkerhedsgarantier, som gælder i den svenske lovgivning, så vil det umiddelbart være svært for Danmark at sige, det ikke berører os,« vurderer han.
Det ventes, at Søren Pind fremsætter er lovforslag om sessionslogning i marts.
Den tidligere regering afskaffede sessionslogning i 2014.

