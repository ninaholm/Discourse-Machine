Grønne besparelser truer klimamål
Regeringen vil spare i alt 600 mio. kr. på klima og miljø frem mod 2019. Det truer regeringens eget nedjusterede mål om at mindske CO2-udslippet med 37 pct., lyder advarslen


 Regeringens såkaldte grønne realisme medfører endnu større besparelser end hidtil antaget på miljø-, klima- og transportområdet. Ifølge en ny opgørelse fra energi-, forsynings- og klimaminister Lars Christian Lilleholt (V) ender den samlede planlagte besparelse for årene 2015 til 2019 nemlig med at løbe op i 598 millioner kroner.
En besparelse, som får oppositionen og miljøorganisationer til at advare om, at regeringen ikke blot vil misse målet om at nedbringe CO2-udslippet med 40 procent i 2020. Den risikerer ikke engang at kunne fastholde de foreløbigt aftalte 37 procent.
»Diskussionen har handlet om, at regeringen kun vil nøjes med de 37 procent. Men spørgsmålet er, om regeringens politik ikke bare medfører, at der ikke sker mere, men faktisk medfører en belastning for klimaet. Så er vi ikke bare gået i stå. Vi er begyndt at gå den forkerte vej og forurene mere,« siger de radikales klimaordfører, Andreas Steenberg.
Sekretariatsleder i Det Økologiske Råd, Christian Ege Jørgensen, kalder de nye tal for en understregning af, at »det er et alvorligt angreb på miljø- og klimapolitikken, regeringen er i gang med«.
Christian Ege Jørgensen henviser til, at regeringen i forvejen er i gang med at implementere den såkaldte 16-punktsplan, der skal forbedre landbrugets økonomi- og konkurrenceevne ved at tilbagerulle en række miljøreguleringer. Resultat: Et forøget udslip af drivhusgasser svarende til mellem en halv og en hel million ton CO2, der skal sammenholdes med, at forskellen mellem de 37 og 40 procent svarer til to millioner ton.
»Det er en forøgelse af mankoen (underskuddet, red.) på mellem 25 og 50 procent og foreløbig uden forslag til, hvordan regeringen vil kompensere for dette. Når regeringen samtidig nu stopper enhver indsats, som skal gå ud over det allerede aftalte i energiforliget, så har den jo ikke noget på bordet, som kompenserer for denne forøgelse fra landbruget,« siger sekretariatslederen i Det Økologiske Råd.
Grønne penge til skattelettelser
En af besparelserne er på den såkaldte klimapulje, som den daværende SR-regering aftalte med SF og Enhedslisten i forbindelse med finansloven for 2015. Puljen sikrer en række initiativer til fremme af varmepumper i energiforsyningen, lokal rådgivning om energibesparelser, rådgivning om klimavenlig husdyrproduktion, tilskud til elbusser samt det storstilede og meget roste naturgenopretningsprojekt for Store Åmose i Vestsjælland. Af de aftalte 151,9 millioner spares de 91,4 millioner bort – herunder 34,5 af de aftalte 45 millioner kroner til naturgenopretningsprojektet.
Enhedslistens klimaordfører, Maria Gjerding, mener, at opgørelsen afslører, at regeringen går i meget små sko og er villig til at jagte selv småbeløb, der »lugter af CO2-reduktioner«.
»Jeg er virkelig skuffet over, at Store Åmose-projektet, som jo på ingen måde generer noget erhvervsliv i Danmark, men som ville kunne binde store mængder CO2, også slagtes. Symptomatisk er det, at halvdelen af de midler, der overlever, er til svinelandbruget. Jeg tror, at det, vi oplever, er, at regeringen er i gang med at sætte grønne penge ind på en konto, der senere skal bruges til skattelettelser til de rige,« siger Maria Gjerding.
Den nuværende regerings erklærede grønne realisme er blevet sammenlignet med den daværende VK-regerings opgør med tidligere miljøminister Svend Auken (S) såkaldte miljøimperium efter regeringsskiftet i 2001. Dengang barberede VK-regeringen Miljøministeriets årlige budget med en halv milliard.
I dag forsvarer Lars Christian Lilleholt de planlagte besparelser på miljø-, klima- og transportområdet.
»Regeringens klima- og energipolitik bygger på grøn realisme. Det betyder, at der skal være sammenhæng mellem målene i energipolitikken og de midler, vi har til rådighed. Regeringens nyligt gennemførte kasseeftersyn af dansk økonomi har desuden afdækket, at de offentlige finanser er i mindre god stand end forventet. Regeringen har derfor været nødsaget til at foretage en række omprioriteringer i staten,« lyder det i en skriftlig kommentar.

