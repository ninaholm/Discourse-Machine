Lilleholt i Paris: Det største øjeblik for mig
Den danske klimaminister er højt oppe over Paris-aftalen – den udstiller den danske regerings svigt på hjemmebanen, siger flere organisationer
Klimaaktivister var på gaden i 10.000-vis i lørdags, hvor klimaaftalen blev indgået. Her rullede de et langt rødt bånd ud gennem gaderne i Paris som symbol på håbet om en god og sammenhængende aftale.


 »Det var en fantastisk oplevelse. I den tid jeg har været med som minister, har det her været det største øjeblik for mig.«
Danmarks godt to meter høje minister for energi, forsyning og klima, Venstres Lars Christian Lilleholt, er højere oppe end normalt denne lørdag aften i COP 21-centret i Paris.
»I den tid, jeg selv har været aktiv i politik, kan jeg faktisk ikke mindes at have oplevet noget tilsvarende det, vi oplever her,« siger han.
Paris-aftalen er netop under jubelscener blevet vedtaget i den store plenarsal med et klart signal til verden om at skifte kurs og sætte fart på omstillingen fra sort til grøn energi.
»Det, at hele verden på tværs af de skel, vi kender, på tværs af religioner og politik og konflikter kan enes om at gøre en indsats for, at vores børn og børnebørn og oldebørn også skal opleve en verden, hvor man kan trække vejret og leve en fornuftig tilværelse – og også den udfordring, der ligger i, at en lang række udviklingslande har været påvirket af den adfærd, som vi har i de industrialiserede lande – at vi nu gør en aktiv indsats for at få rettet op på det sammen med de udviklingslande, synes jeg er helt fantastisk,« siger ministeren til en aktivt lyttende skare af danske journalister og ministerielle rådgivere og pressefolk, samlet uden for plenarsalen.
Andetsteds i COP 21-centret er man optaget af, hvordan de smukke visioner og den ny globale ansvarlighed spiller ind på Danmarks egen politik på området.
Klimaaftalen i Paris giver ikke mening, hvis de danske politikere ikke begynder at arbejde på at gøre den grønne omstilling mere attraktiv, siger Lars Aagaard, administrerende direktør i Dansk Energi, til Ritzaus udsendte.
»Hjemme i Danmark skal regeringen nu tage fat på arbejdet med at få omlagt energiafgifterne, så de understøtter og ikke modvirker den grønne omstilling. Vi kan ikke køre videre med en skattepolitik, hvor afgifterne på den grønne strøm er langt, langt højere end afgifterne på olie. Det giver ikke mening,« siger Lars Aagaard.
Efter 2030 …
Dansk Energi er en af de mange hjemlige organisationer, der har kritiseret regeringen for at ville sænke det danske ambitionsniveau i klimapolitikken fra 40 pct. reduktion af CO2-udledningerne i 2020 til 37 pct. Den kritik aktualiseres her på stedet af Paris-aftalen.
»Det nye, stærke langsigtede mål gør det helt klart, at EU’s og herunder Danmarks hidtidige klimamål slet ikke er tilstrækkelige til at håndtere den udfordring, vi står overfor. Løkke-regeringen må simpelthen hanke op i sig selv og erkende, at nedskæringer på klimabistand, forskning og energimål vil trække os i den komplet modsatte retning af den kurs, som et samlet verdenssamfund nu har udstukket i Paris,« siger klimapolitisk rådgiver hos Greenpeace, Jens Mattias Clausen.
»Danmark må ikke lurepasse,« istemmer John Nordbo, klima- og miljøchef i WWF Verdensnaturfonden.
»Målet om 40 pct. reduktion af udslippet af drivhusgasser i 2020 skal nås, og der skal skabes klare sigtelinjer for en mere ambitiøs klimapolitik for de næste 10 år.«
Mattias Söderberg, klimarådgiver hos Folkekirkens Nødhjælp, påpeger erkendelsen i den ny klimaaftale af, at de fattige landes befolkninger betaler en høj pris for de rige landes historiske udledninger, og at der derfor – med aftalens ord – skal gøres en indsats for at »håndtere forflytninger forårsaget af klimaændringernes alvorlige konsekvenser«- På dansk: De kommende års mange klimaflygtninge skal hjælpes.
»Dette tema kommer til at få endnu større betydning i fremtiden, og det relaterer sig direkte til den debat, vi har om flygtninge i Danmark. Hvis vi ikke hjælper mennesker med at tilpasse sig klimaforandringerne i tide, bliver de nødt til at søge væk,« siger Mattias Söderberg.
Danmark fortsat i front
Tilbage ved ministerens improviserede pressemøde er entusiasmen fortsat høj.
»Det har været en klar dansk prioritet, at to graders-målet skulle skrives ind i aftalen, og jeg er også glad for, at man relaterer til 1,5 graders-målsætningen,« siger Lars Christian Lilleholt om det mål, der kan give de sårbare ø-stater en chance for overlevelse, og om hvilket klimaforskere forleden i Paris sagde, at det forudsætter, at de globale CO2-udledninger topper og begynder at falde om fire år, og at ilandene skal have afviklet deres fossile energiforbrug allerede i 2030.
»Med de tal, vi kender i dag, når vi en CO2-reduktion i 2020 på 37 pct. Det placerer Danmark blandt de lande i verden, der reducerer udledningerne af CO2 allermest. Det, der glæder mig ved det her, er, at nu får vi resten af verden til at følge det gode eksempel, som Danmark har været i rigtig mange år, og som vi også skal være fremover,« siger Lars Christian Lilleholt.
– Men vi skal ikke selv øge vores politiske ambitionsniveau?
»Vi kommer da til at diskutere, hvad der skal ske. EU har en målsætning om at reducere målsætningerne med 40 pct. i 2030. Det er en meget, meget stor opgave, som også kommer til at kræve en massiv indsats i Danmark i forhold til at nå de mål. Det er ikke en gratis omgang.«
»Men det er da klart, at vi efter 2030 kommer til at øge indsatsen yderligere,« siger den danske minister for energi, forsyning og klima.

