Varmeregninger skal granskes
Et flertal af politikere fra Folketingets partier kritiserer stigningerne på den faste del af varmeregningerne, fordi de fjerner forbrugernes incitament til at spare på varmen. Politikerne ønsker at fremskynde en undersøgelse fra Energitilsynet


 Politikere fra et flertal af Folketingets partier vil have svar på, hvorfor varmepriserne for mange danske forbrugere ændres af leverandører på en måde, så det ikke kan betale sig at spare på varmen og CO2-udledningen. Politikerne vil have fremskyndet Energitilsynets undersøgelse af energiselskabet E.ON's priser. 
Selv om indbyggere i byen Slagslunde i Egedal Kommune sparer på varmen, er de nødt til at betale en fast minimumsafgift, som energiselskabet E.ON har fastsat. I dag udgør denne forbrugs-uafhængige afgift omkring 60 procent af den samlede regning.
For ægteparret Jens og Marie Louise Allerslev i Slagslunde betyder det, at der bliver lagt 15.572 kroner oven i i den pris, som de betaler for deres faktiske varmeforbrug. I alt giver det parret en samlet varmeregning på omkring 31.000 kroner. 
Da E.ON i 2005 overtog fjernevarmeværket og -nettet i Slagslunde, udgjorde den faste varmeafgift omkring 11 procent af den samlede regning til forbrugeren. 
Som beskrevet i Information mandag er det ikke kun indbyggerne i Slagslunde, der har mærket markante prisstigninger på den faste del af varmeregningen. En undersøgelse fra Dansk Byggeri viser, at 80.000 husstande modtager en varmeregning, hvoraf mere end 50 procent er en fast pris, der er uafhængig af forbruget. Denne udvikling provokerer flere energiordførere, heriblandt Enhedslistens Per Clausen:
"Det er en trend, som går i den forkerte retning. Den faste høje pris på varmen har negative konsekvenser for miljøet, fordi forbrugerne ikke bliver motiveret til at spare på varmen. En varmeregning skal afspejle det forbrug, den enkelte forbruger har," siger Per Clausen.
I et sort hul
Også Dansk Folkeparti forstår forbrugernes frustrationer:
"De må føle, at de smider penge i et sort hul. Problemet er, at nogle af værkerne har en så dårlig økonomi, at de bliver nødt til at sætte priserne så højt," siger partiets energiordfører, Morten Messerschmidt. 
Han vil have en større gennemsigtighed i forhold til energiselskaberne, så forbrugerne kan få svar på, hvorfor priserne er så høje. 
Ifølge Liberal Alliances energiordfører, Villum Christensen, kan stigningerne på den faste varmepris tyde på et hul i lovgivningen. Han vil ikke regulere priserne, men "det er et problem, at folk ikke bliver ansporet til at sparre på varmen", vurderer han.
På baggrund af klager om for høje priser er Energitilsynet nu gået i gang med en undersøgelse af E.ON's priser og leveringsbetingelser. Undersøgelsen vil dog tidligst være færdig til sommer, oplyser jurist i Energitilsynets sekretariat Marianne Larsson:
"Det drejer sig om 70 værker, og vi ved ikke, hvilke juridiske og økonomiske problemstillinger der dukker op undervejs." 
Bør fritages
Energiordfører Margrethe Vestager (R) undrer sig over, hvorfor der skal gå så lang tid, før Energitilsynet kan fremlægge et resultat. Derfor har hun nu spurgt energiminister Connie Hedegaard, hvad forbrugerne skal stille op i mellemtiden. 
SF's energiordfører Anne Grete Holmsgaard mener, at forbrugerne bør fritages for at betale deres regninger, mens Energitilsynets undersøgelse står på. 
"Prisstigningerne er urimelige. Men indtil vi ved, hvad Energitilsynet siger, er det svært at konkludere, om det er E.ON's priser eller et hul i loven, vi skal tage fat på," siger SF's energiordfører. 
Venstres energiordfører, Lars Christian Lilleholt, vili samråd med klima- og energiminister Connie Hedegaard skubbe på for, at Energitilsynets undersøgelse bliver fremskyndet. 


