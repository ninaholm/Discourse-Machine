Friis Bach er før blevet ført på glatis af sine embedsfolk
Ad flere omgange fik Christian Friis Bach sidste år kritik for at have hemmeligholdt og misinformeret om en alvorlig sag om kreativ bogføring på Institut for Menneskerettigheder. Men det var hans egne embedsmænd, der havde undladt at oplyse om sagen
 
	Sagen om Udenrigsministeriets hemmeligholdelse af regnskabsfusk på Institut for Menneskerettigheder fik i sommeren 2012 konsekvenser for ministeriets interne organisation, idet Christian Friis Bach ændrede Udenrigsministeriets interne revision.


 
	Nok påtog Christian Friis Bach sig det formelle ansvar for at have fejlinformeret Folketinget om sin godkendelse af rejsereglerne i GGGI, da han i går annoncerede sin afgang som udviklingsminister. Men han lod også klart forstå, at fejlen reelt lå hos embedsmændene i Udenrigsministeriet, der ikke havde oplyst ham om sagens rette sammenhæng, selv om han havde bedt dem tjekke oplysningerne om rejsereglerne »et tusinde procent ekstra«.

	Og det er ikke første gang, at Christian Friis Bach er blevet bragt på glatis af sine embedsmænd, idet de ikke har orienteret behørigt. Det skete også i sagen om regnskabsfusk på Institut for Menneskerettigheder (IMR), som Information afdækkede i en artikelserie sidste år.

	Sagen begyndte for Udenrigsministeriets vedkommende, da ministeriet i løbet af foråret og sommeren 2011 modtog stadigt mere detaljerede oplysninger fra IMR om, at instituttet havde opdaget et alvorligt tilfælde af kreativ bogføring. Det viste sig, at en tidligere medarbejder på IMR i perioden 1997-2008 havde skjult tab i regnskaberne for i alt 3,2 mio. kr. ved bl.a. at parkere tabene på fiktive projekter.

	Ministeriet modtog oplysningerne, fordi en stor del af IMR’s økonomi udgøres af bistandsmidler bevilget af udviklingsministeren.

	Udenrigsministeriet har tætte bånd til IMR. Ministeriet har blandt andet tilsynspligt med Dansk Center for Internationale Studier, som IMR hører under, og skal løbende fastsætte »retningslinjer for udarbejdelsen af centrets budget og for regnskabsaflæggelsen«. Muligvis er ministeriets egne interesser i IMR en del af forklaringen på, at embedsmændene i Udenrigsministeriet valgte at tilbageholde oplysningerne om regnskabsfusk for Christian Friis Bach, selv om ministeriets egne retningslinjer tilsiger, at ministeren skal underrettes om sager, der involverer bistandsmidler, »hvor der er en mistanke om et potentielt tab, der overstiger 1 mio. kr.«

	Skarp kritik

	I hvert fald fik Christian Friis Bach ingenting at vide. Heller ikke selv om Folketinget i efteråret 2011 behandlede SRSF-regeringens første finanslov, hvor Enhedslisten havde stillet et ufravigeligt krav om at fordoble bevillingen til IMR fra 11,5 mio. kr. til 21,5 mio. kr. for at indgå aftale med regeringen. Udviklingsministeren, der havde slået sig op på åbenhed i forvaltningen, havde derfor ingen mulighed for at orientere politikerne om, at der var alvorlige problemer med regnskaberne hos den institution, som de nu tilførte markant flere penge. Og det skulle senere føre til skarp kritik af ministeren fra oppositionens udviklingsordførere for at tilbageholde oplysninger. Mens ministeren blev holdt i uvidenhed, korresponderede Udenrigsministeriets daværende departementschef, Claus Grube, om sagen med bestyrelsesformanden i Dansk Center for Internationale Studier og Menneskerettigheder, Ole Lønsmann Poulsen, der var øverste ansvarlige for IMR’s regnskaber og Claus Grubes tidligere kollega i Udenrigsministeriet med en lang karriere som topdiplomat bag sig. Og som Information kunne afdække via aktindsigt, diskuterede de to vel at mærke, hvordan underskuddet på IMR kunne nedbringes ved hjælp af kreative metoder som at udskyde udgifter til flytning til det følgende års regnskab for med Ole Lønsmann Poulsens ord »med lodder og trisser« at komme under den såkaldte udsvingsgrænse. Ellers ville det nemlig blive nødvendigt at orientere Folketingets Finansudvalg og ministeren, der formelt skulle viderebringe oplysningerne.

	Først den 13. januar 2012, da Finansloven for længst var forhandlet på plads, blev Christian Friis Bach informeret om sagen. Og det skete vel at mærke alene, fordi en DR-journalist havde søgt aktindsigt i ministeriets sager om svindel med bistandsmidler og derfor ville få kendskab til den kreative bogføring på IMR.

	Fejl på fejl

	Christian Friis Bach reagerede ved omgående at udsende en pressemeddelelse om den kreative bogføring, og i pressen kritiserede han IMR for ikke selv at have offentliggjort oplysningerne. Ministeren vidste nemlig stadig ikke, at hans eget ministerium havde korresponderet indgående med IMR om sagen siden foråret 2011 uden at foreslå en offentliggørelse.

	Da IMR’s direktør, Jonas Christoffersen, i en redegørelse gjorde opmærksom på sagens rette sammenhæng, gik Christian Friis Bach igen ud med forkerte oplysninger. Han hævdede, at orienteringen fra IMR til Udenrigsministeriet i foråret 2011 alene havde handlet om et underskud på instituttets budget og ikke om rod og uregelmæssigheder i økonomien. Men igen var ministeren ikke blevet oplyst godt nok af sine embedsmænd, for det skulle vise sig, at orienteringen fra IMR netop havde handlet om rod og uregelmæssigheder i økonomien.

	Over for Information måtte Christian Friis Bach i et interview undskylde og forklare, at hans embedsmænd først efter hans udtalelse havde vist ham det dokument, som ministeriet havde modtaget fra IMR. »Det har jeg fået på mit bord for ti sekunder siden,« som han sagde.

	Kritik af embedsmændene

	Den erklærede åbenhedsfanatiker Christian Friis Bach reagerede på Informations afdækning af sagen ved at afkræve sine embedsmænd en redegørelse for forløbet, som han efterfølgende offentliggjorde. Desuden flyttede han ministeriets afdeling for intern revision og placerede den direkte under ministeren selv for at sikre, at embedsmændene ikke en anden gang ville holde sager om regnskabsrod for sig selv.

	»Jeg har indskærpet, at jeg skulle have være orienteret tidligere, og jeg har samtidig allerede tilbage i november taget beslutningen om, at vi ønsker fuld åbenhed om den slags sager fremover,« sagde han til Information. En reaktion, der næppe gjorde ham mere populær blandt embedsmændene.

