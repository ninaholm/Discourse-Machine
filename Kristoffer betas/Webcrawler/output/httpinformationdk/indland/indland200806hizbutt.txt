Hizb ut-Tahrir er kun et symptom
Det er kernen i Hizb ut-Tahrirs retoriske fremstød for at indføre et kalifat, sharia og jihad i Danmark, og deres våben er ikke vold, men ideen om at være en rigtig muslim
Hizb ut-Tahrir ser verden i en optik, der hedder -os: muslimer- og -dem: Vesten-. Og de udnytter eksempler i den danske debat, for at fremhæve -os- og -dem--tankegangen.


 Hizb ut-Tahrirs indflydelse blandt muslimer er på papiret til at tage og føle på. Ifølge en undersøgelse fra LO's Ugebrev A4 støtter kun en procent af danske muslimer op omkring organisationen, og 42 procent kender den slet ikke. Og i sidste uge fik Hizb ut-Tahrir så Rigsadvokatens ord for, at de er en ikke-voldelig organisation, tværtimod kan de muligvis være et værn mod radikalisering, lød det fra Politiets Efterretningstjeneste (PET). 
Men selv om kun en forsvindende lille del af danske muslimer direkte erklærer deres støtte til Hizb ut-Tahrir, mener flere stadig, at organisationen udøver en væsentlig indflydelse på, hvad det vil sige at være muslim i Danmark. Hizb ut-Tahrir rammer, selv om der ikke nødvendigvis er opbakning til organisationen som sådan, alligevel en nerve hos mange muslimer. Usikkerheden omkring tilhørsforholdet til Danmark. 
"Hizb ut-Tahrir rammer jo ned i vores alle sammens perker-kompleks. Vi har jo alle sammen fornemmelsen af at blive holdt ude og ikke høre til, så det er jo nemt at ramme os der, og så samtidig tilbyde en alternativ vej, hvor man bliver en del af et fællesskab," siger Ahmet Sakur, der har sin gang i de miljøer, hvor Hizb ut-Tahrir er aktiv. 
Og han bakkes op af Muhammad Hee, der som det hidtil eneste tidligere medlem af organisationen tidligere i år stod offentligt frem. Medlemmerne er ifølge Hee meget høflige og troværdige, og de virker utroligt positive og velovervejede i udlægningen af islam. 
Samtidigt tilbyder Hizb ut-Tahrir en stor social dimension, hvor man kommer hjem til folk og spiser, kan deltage i debatter og bliver budt indenfor på en måde, der opfylder mange af de behov, man søger tilfredsstillet i forhold til sin religion.
"De rammer den dårlige samvittighed omkring ikke at udleve sin religion rigtigt, som mange muslimer går rundt med. Og unge tvivlende muslimer, der leder efter den rigtige vej i livet, rammer de derfor lige i brystet," siger Muhammad Hee. 
"Hizb ut-Tahrir er ligesom en bande. De tilbyder et sammenhold og en identitet i opposition til samfundet, hvilket bare forstørres, hver gang man bliver angrebet. Det er lidt den samme effekt som med de unge fra Ungdomshuset," siger Ahmet Sakur. 
Indlemmelsen i Hizb ut-Tahrir tager ifølge Muhammad Hee tre til seks måneder. Og i den proces bliver man indoktrineret med tanken om 'dem' og 'os'. 
"Hizb ut-Tahrir ser verden i en optik, der hedder 'os: muslimer' og 'dem: Vesten'. Der er den islamiske verden, hvor muslimerne lever i et stort fællesskab med en kalif under de guddommelige love, og i modsætning hertil står hedenskabets domæne, hvor alle love udgår fra menneskets forestillinger," siger Muhammad Hee. 
Debatten hjælper Hizb ut-Tahrir

Til at understøtte den opfattelse bruger Hizb ut-Tahrir ofte eksempler fra den danske debat. For eksempel, at Vesten er dobbeltmoralsk og ikke vil muslimerne det godt. I den sammenhæng mener Muhammad Hee, at det var den helt rigtige beslutning ikke at forbyde organisationen, hvilket støttes af integrationskonsulent Manu Sareen. 

"Jeg er rigtig, rigtig glad for, at den ikke er blevet forbudt. Det havde virkelig givet problemer og havde givet dem det martyrium, de i forvejen søger og samtidig ekstra belæg for deres påstand om, at demokratiet er hyklerisk: Danskerne må sige alt, men vi må ikke sige noget om danskerne," siger Manu Sareen.

Også Ahmet Sakur tror på, at et forbud kun ville give Hizb ut-Tahrir endnu et bevis på, at danskerne vil muslimer det værste. Han har ofte hørt, hvordan Hizb ut-Tahrir argumenterer over for de unge.
-dansker skulle du hellere se at blive rigtig muslim," siger Ahmet Sakur som et eksempel på, hvordan Hizb ut-Tahrir overtaler tvivlende muslimer til at gå ind i organisationen.

"Danskerne siger, der er plads til alle, og at de har et åbent samfund, hvor alle har ytrings- og religionsfrihed, men prøv at se dig omkring? Læs aviserne og se, hvad der står om dig. De vil ikke have dig. Så i stedet for at være wanna-be
Kate Østergaard er ekstern Lektor og ph.d. ved Institut for Tværkulturelle- og Regionale Studier på Københavns Universitet. Og hun er ligeledes enig i, at den danske debat er en vigtig faktor i Hizb ut-Tahrirs virke.
"Debatten om muslimer bliver blandt danske muslimer ofte set som et udtryk for en udelukkelse af samfundet, hvorved det at gå ind i en bevægelse, der er imod samfundet selvfølgelig bliver lettere," siger Kate Østergaard.
Hun mener, at Hizb ut-Tahrir har taget majoritetens retorik og gjort den til sin egen: "Hizb ut-Tharir er jo ikke de eneste, der opererer med kategorierne 'dem' og 'os', og de kunne derfor godt ses som et symptom på den generelle debat om muslimer, hvor kategoriseringen bare bliver vendt på hovedet," siger Kate Østergaard.
Karaktermord

Vold og trusler er ikke et våben, den danske afdeling af Hizb ut-Tahrir tager i brug ifølge de kilder, Information har talt med, selv om Hizb ut-Tahrirs leder Fadi Abdullatif to gange er dømt for netop opfordring til vold. Men Hizb ut-Tahrirs medlemmer kan alligevel godt virke intimiderende, når de indleder en diskussion med en muslim af en anden overbevisning. Både formand for Ny Alliance, Naser Khader, og Manu Sareen har oplevet at blive omringet af folk fra Hizb ut-Tahrir, der meget højrøstede og med en uhyre skarp retorik har angrebet dem. 

"De slutter ring om dig og står og spørger, hvorfor man dæmoniserer islam og ting i den stil. De er ikke direkte truende, men derfor kan det godt virke truende, når man står i situationen," siger Manu Sareen. 

"Det er klart, at de prøver at kue én ved på den måde at gå i kødet på en," supplerer Naser Khader. 

Og Muhammad Hee bekræfter, at det er en bevidst strategi fra Hizb ut-Tahrir at virke så overvældende som muligt og få deres modstander i defensiven.

"Det er stilen. De kommer i stort antal, er meget højrøstede og lader ikke modstanderen få ørenlyd, men kører på med det ene korancitat efter det andet, så modparten ikke får et ben til jorden," siger Muhammad Hee. Samtidig går de direkte efter personen, de står over for i deres angreb.

"Den anden er en agent for Vesten og er blevet forurenet af den vestlige kultur. De forsøger med alle midler at stænke den andens person. 'De begår karaktermord. Du underminerer islam, fordi du blander tingene sammen', lyder det," siger Muhammad Hee.

Ud over den personlige konfrontation arbejder Hizb ut-Tahrir ved at være fremtrædende ved debatter, hvor de kaprer møderne ved at være flere til stede og sætte en på forhånd planlagt dagsorden. På den måde får Hizb ut-Tahrir gentagne gange ordet, uden at de tilkendegiver, at de er fra Hizb ut-Tahrir. Deres magt ligger ifølge Kate Østergaard i, at de er meget aktivistiske og i stor udstrækning er lykkedes med at få sat dagsordenen for, hvad man diskuterer i muslimske kredse.

"Man kan sige, at de ikke nødvendigvis har vundet folk over på deres side, men de har vundet så langt, at de i en vis udstrækning har bestemt, hvad der skal tales om," siger Kate Østergaard.  

Ud over at trække på danskerne opfattelse af muslimer som et bevis på deres verdenssyn, trækker Hizb ut-Tahrir på Koranen. For Hizb ut-Tahrir er Koranen Guds ord og derfor ikke til diskussion. 

Hovedbudskabet for Hizb ut-Tahrir er, at troen ikke kun er individuel. Islam er derimod en ideologi, der inddrager samfundet i sit virke. For at understøtte den udlægning refererer Hizb ut-Tahrir til islams historie og lærdes værker, hvor der er belæg for indførelsen af en kalif, sharias straffelove og jihad. 

"Hizb ut-Tahrir udlægger det, som om den individuelle religiøsitet kun er halvdelen af, hvad islam går ud på," siger Muhammad Hee. 

$SUBT_ON$Tabu
Det der, ifølge Muhammad Hee, er behov for i forhold til Hizb ut-Tahrir, er, at flere muslimer kommer på banen og tilkendegiver sig til at anskue Koranen som en historisk funderet tekst i stedet for at tage teksten bogstaveligt. På den måde kunne man, ifølge Muhammad Hee, afmystificere 'dem' og 'os'-opdelingen og fratage dem et af Hizb ut-Tahrirs vigtigste våben.
Men hvor man i Vesten er vant til religionskritik og en historisering af religiøse kilder, mener Muhammed Hee langt fra, at man blandt muslimer er klar til at tage diskussionen, der er utrolig følelsesladet. 
"Men den må komme før eller siden. Den har bare utrolig store konsekvenser for dem, der tager den. Det er ikke kun islamister, der har svært ved det, men det er også på et mere politisk plan. Koranen er tabu," siger Muhammad Hee.
Problemet i forhold til Hizb ut-Tahrir er altså, at selv om mange muslimer er uenige i henhold til islam som samfundssystem, så tør man alligevel ikke tage den nødvendig diskussion om Koranens betydning. 
Man kan anfægte Hizb ut-Tahrirs udlægninger. 
Men at gøre Koranen til et historisk dokument, som man må læse ind i en nutidig kontekst, er det meget få, der tør. Især med den lynhurtige stigmatisering og opfattelse af én som fordærvet af fremmede værdier, der med al sandsynlighed vil følge. 
"Hvis man står frem og siger noget om Hizb ut-Tahrir, bliver man med det samme betragtet som en forræder, der har solgt ud. Og det er bare ikke det værd, for hvad skulle man få ud af at lægge afstand?," siger Ahmet Sakur og fortsætter: 
"På en måde giver jeg jo Hizb ut-Tahrir ret. Hvilket jeg ved mange gør. Vi har svært ved at se os selv som rigtige danskere, vi er stadigvæk perkere, og hvis vi bliver udstødt af det muslimske miljø, hører vi ikke til nogen steder," siger Ahmet Sakur. 
Konsekvenserne til trods

Alligevel mener Muhammad Hee, at der et behov for, at muslimerne tør gå ud og sige fra over fra Hizb ut-Tahrir. For selv om de ikke udgør flertallet af muslimer, heller ikke den praktiserende del, så har de alt for meget rum og får lov at stå uimodsagt.

Og det er egentlig ikke fordi, Muhammad Hee tror, at flertallet af muslimer ikke har gennemskuet Hizb ut-Tahrirs retorik, men de er derimod bange for at angribe deres trosfæller og vise, at muslimerne er splittede. For selv om man i dag er muslim på 100 forskellige måder, ligesom i alle andre religioner, hersker der stadig en forestilling om, at man svækker islam, hvis man viser uoverensstemmelser offentligt frem.  

"Der er en tradition blandt muslimer for, at man ikke udstiller sine uenigheder. Det bunder i en ide om, at der skal være et fællesskabsbånd mellem alle muslimer, hvor man hele tiden prøver at tro det bedste om hinanden," siger Kate Østergaard.

En anden faktor som Kate Østergaard peger på i forhold til Hizb ut-Tahrirs indflydelse er en træthed og mæthed blandt muslimer over for, at man skal tage afstand fra alt muligt, man ikke identificerer sig med: "For at sammenligne det, ville det svare til, at man som dansker hele tiden skulle lægge afstand til alle mulige nynazistiske bevægelser, som man er imod, men som jo ret beset ikke har noget som helst med én at gøre," siger Kate Østergaard.

Samtidig kan diskussionen internt blandt muslimer ifølge Muhammad Hee godt skabe en del træthed, når ørkesløse diskussioner med de muslimer, der stadig holder fast i den evindelig snak om at være en mere eller mindre god muslim fortsætter og fortsætter.

"Der er masser af muslimer, der bare gerne vil leve deres liv og dyrke deres religion på deres måde og som ikke gide diskutere med folk, der tror, de kan hente svaret på alting i en bog fra år 600," siger Muhammad Hee.

Muhammad Hee mener dog ikke, at den indstilling er særlig frugtbar og opfordrer de muslimer, der gerne vil fred og fordragelighed til at komme ud af busken og undsige de udlægninger af deres religion som Hizb ut-Tahrir kommer med. Organisationen tager ifølge Muhammad Hee ligesom al-Qaeda religionen islam som gidsel, og en egentlig befrielse kan kun komme fra troende muslimer. 

"Der er forbavsende stille blandt de danske muslimer, hvorfor står man ikke frem og undsiger de her radikaliseringstendenser?," siger Muhammad Hee, der mener, at danske muslimer må gøre op med idéen om en 'enig' religion.

"Selvfølgelig er der splittelsestendenser, det er der i alle kulturer. Men der hersker en stigmatisering i 'os'- og 'dem'-opfattelsen, som mange ikke kan komme ud af, hvilket er en af de vigtigste udfordringer for de danske muslimer, som jeg ser det i dag," siger Muhammad Hee og fortsætter:

"Hvorfor skal religionen være noget ydre, når det for mange er noget de bærer på indeni? Men det går jo igen på den evindelige diskussion om at være en god muslim, som Hizb ut-Tahrir gør alt for at holde liv i," siger Muhammad Hee. 



Ahmet Sakur er et opdigtet navn, da Sakur, i henhold til de synspunkter han fremsætter i artiklen, ikke ønsker at stå frem. Sakurs virkelige identitet er redaktionen bekendt 

