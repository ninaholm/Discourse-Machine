Ny SU-reform skal få unge hurtigere igennem uddannelse
Unge skal hurtigere igennem deres uddannelse. Det er et af hovedmålene med den SU-reform, som regeringen og de borgerlige partier torsdag aften er blevet enige om.
 ARKIVFOTO 2013 af uddannelsesminister Morten Østergaard.


 Regeringen og de borgerlige partier er enige om SU-reform, der skal bidrage med 2,2 milliarder til vækstplan.
Unge skal hurtigere igennem deres uddannelse. Det er et af hovedmålene med den SU-reform, som regeringen og de borgerlige partier torsdag aften er blevet enige om.
Aftalen kommer kort efter, at parterne også er blevet enige om en kontanthjælpsreform. Dermed er vejen nu banet for, at første del af vækstplanen med boligjobordning og grænsehandel kan falde på plads.
- Vi har lavet en SU-reform som samlet set bidrager med 2,2 milliarder til at skabe vækst i Danmark, siger uddannelsesminister Morten Østergaard (R).
Han fremhæver, at aftalen bevarer et SU-system, som sikrer, at alle i Danmark kan få en uddannelse på SU uanset hvilken social og økonomisk baggrund de har.
- Det her handler primært om at reducere forsinkelsen. Både ved tiltag i uddannelsessystemet og ved at skærpe kravene til de studerende.
- Vi skærer lidt på de hjemmeboendes SU, og derudover er det, man kommer til at mærke, at man som ny studerende kommer til at mærke stærkere krav til, at man studerer og ikke kan være så meget forsinket, siger Morten Østergaard.
Venstres SU-ordfører, Mads Rørvig, siger, at SU-reformen vil give de studerende et højere fribeløb, så de må tjene 2500 kroner mere om måneden. Det har været et vigtigt krav for Venstre i den sidste del af forhandlingerne.
- I Venstre har vi koncentreret os om tre ting, vi har fået igennem. Der kommer et højere fribeløb til de studerende, så de må tjene 2500 kroner mere om måneden.
- Så har vi fået igennem, at der skal være et øget transportfradrag, og så har vi fået en bonus ind, så vi belønner de studerende, der faktisk gennemfører studiet hurtigere, end hvad man kunne forvente, siger Mads Rørvig.
Reformen vil også give de studerende et højere transportfradrag.
Enhedslisten: SU-reform vil øge uligheden  
De studerende må arbejde mere ved siden af studierne, og det vil forsinke dem, siger EL efter SU-aftale.
Enhedslisten angriber den SU-reform, som regeringen og de borgerlige partier har indgået.
Som det eneste parti står Enhedslisten uden for aftalen, og det skyldes blandt andet, at reformen vil skærer i de studerendes SU og øge uligheden, siger Enhedslistens uddannelsesordfører Rosa Lund:
- De her nedskæringer i SU'en vil betyde, at studerende bliver tvunget til at arbejde mere ved siden af studiet. Morten Østergaard skal ikke forsøge at bilde os ind, at de studerende bliver hurtigere færdige på den måde, siger Rosa Lund.
Dermed undsiger hun en af uddannelsesminister Morten Østersgaards (R) centrale mål for reformen - at de studerende kommer hurtigere igennem studierne til gavn for samfundet.
- Jeg har virkelig svært ved at genkende det Radikale Venstre, Socialdemokraterne og SF, som jeg førte valgkamp med.
- Det her et trist løftebrud, hvor regeringen sælger de studerendes SU for at give gaver til boligejerne og skattelettelser til erhvervslivets top, siger Rosa Lund.
Hun mener, at de studerende hurtig vil kunne mærke pengepungen blive lettere som følge af reformen.
- Regeringen og højrefløjen tager penge op af lommerne på de studerende - en af de grupper i samfundet, der i forvejen lever for allerfærrest penge.
- Med 5753 kroner før skat, løber pengene hurtigt op, og når både husleje, buskort og bøger er betalt, så er der ikke meget tilbage til mad, tandlæge og forsikring. Det vil især ramme de studerende, som ikke har forældre, der kan købe dem en lejlighed eller give tilskud til bøgerne, siger Rosa Lund.
Enhedslisten står også som det eneste parti uden for den kontanthjælpsreform, der ligeledes landede torsdag aften. Også her mener Enhedslisten, at regeringen svigter de unge og reelt indføre en ny fattigdomsydelse.

