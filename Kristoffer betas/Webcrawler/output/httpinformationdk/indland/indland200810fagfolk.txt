Fagfolk: Kommuner svigter truede børn
Den forebyggende indsats for truede børns vilkår nedprioriteres af kommunerne, fordi der ikke er stemmer i det, mener fagfolk. Københavns socialborgmester erkender, at de svage børn svigtes, og det fører til langt flere anbringelser


 Kommunerne svigter deres ansvar over for truede børn, fordi de ikke budgetterer med midler til det forebyggende arbejde med truede børn. Det mener Mie Daverkosen, bestyrelsesmedlem i Foreningen af Danske Døgninstitutioner (FADD). Årsagen er, at der ikke er stemmer i det for politikerne: 
"Kommunerne har nemt ved at glemme specialområdet, for der er langt flere stemmer i at bruge pengene på de normalfungerende børn," siger hun.
Formanden for Dansk Socialrådgiverforening, Bettina Post, er enig:
"Sammenligner man socialområdet med normalområdet, så skal normalfungerende børns forældre nok forstå at gøre opmærksomme på, hvad de mener og stemme med fødderne. Det er jo noget, kommunalpolitikerne forstå," siger hun.
Hug en hæl og klip en tå
Socialborgmesteren i Københavns Kommune, Mikkel Warming (EL), vedkender sig, at København skærer i det forebyggende arbejde:
"Socialforvaltningen er hårdt økonomisk presset. I 2007 havde centrene et merforbrug på 60. mio. kr. Hvis de skal holde budgetterne i år, så skal der derfor spares hårdt. Budgetterne er for små i forhold til behovet, og derfor bliver det forebyggende arbejde reduceret i Københavns Kommune," siger han og forklarer:
" Pengene går til skattelettelser og til de ressourcestærke børn. Så politikerne ved godt, hvor stemmerne ligger. Konsekvenserne er, at der er børn, der kommer i klemme, hvilket jo kan føre til flere anbringelser på sigt," siger han og tilføjer:
"Det er som at tisse i bukserne for at holde varmen. Hvis ikke man tilfører penge til det sociale område, så risikerer vi at svigte børn, der ellers kunne reddes." 
Betina Post er enig og fremhæver, at løsningen er dyrere på længere sigt:
"Det har den konsekvens, at problemerne ikke løses i tide. De fleste anbringelser sker, efter barnet er fyldt 12 år, og det er for sent. Undersøgelser viser, at børnene vender tilbage med endnu større og mere bekostelige problemer, når der ikke handles i tide," siger hun.
Omsorgssvigt
Netop nedskæringerne på forebyggelsesområdet bekræfter Mie Daverkosen, som er forstander for den forebyggende institution Familieinstitutionen Margrethevej i Hellerup:
"Vi kan på alle fronter fornemme, at der er en skarp og minutiøs økonomitænkning. Vi er aldrig tidligere blevet spurgt så meget som nu til, 'hvad koster det?', 'kan man skære noget af ydelsen?' osv," siger hun. 
Dansk Socialrådgiverforening mærker de hårdere prioriteringerne i kommunerne:
"Socialrådgiverne oplever i mindst halvdelen af sagerne, at det er økonomiske vurderinger, der har betydning for, hvad der kan lade sig gøre. De økonomiske vurderinger vægter altså højere i kommunerne end de socialfaglige vurderinger. Risikoen for, at man svigter børnene, er overhængende, og det er bekymrende, at man afprofessionaliserer området, som man gør, når man ikke tager det fagligt kompetente personale alvorligt," siger Bettina Post.
Mie Daverkosen fremhæver, at børnenes eneste talerør herved tages fra dem:
"Når fagpersonernes vurderinger bliver tilsidesat af økonomiske hensyn, så er der jo ikke længere nogen til at tale de svage og umælende børns sag. Det betaler børnene prisen for," siger hun og konstaterer, at "i den udstrækning, som økonomitænkningen i dag sker, er der tale om offentligt omsorgssvigt."
Klædelig samvittighed
Alle parter efterlyser ansvarlighed.
"Den gamle talemåde om, at et samfund kan måles på, hvordan det behandler sine mest udsatte borgere, er efterhånden glemt. Vi har som samfund en forpligtelse til at holde øje med, om tingene foregår i henhold til loven. I disse tider, hvor der er så meget, der skrider på grund af økonomien, mener jeg, vi skal være særligt opmærksomme på at holde hånden over de svageste," siger Betina Post og tilføjer: "Det ville klæde velfærds- og socialministeren at kæmme området". 


