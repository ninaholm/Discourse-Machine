’Udenfor bankunionen kan livet blive noget mere besværligt’
Nationalbankdirektør Lars Rohde er sikker i sin sag: Danmarks interesser er bedst tjent ved at være en del af den nye, europæiske bankunion. Især det unikke, danske realkreditsystems interesser bør veje tungt, mener han
Det er især en bekymring for det danske realkreditsystem, der får nationalbankdirektør Lars Rohde til at støtte dansk deltagelse i bankunionen.


 Mens regeringen fortsat mangler at tage officiel stilling til, om den mener, at Danmark bør tilslutte sig den nye, europæiske bankunion, er direktør i Nationalbanken, Lars Rohde, langt mere klar i mælet: Danmark bør hurtigst muligt tilslutte sig.
»Fra min udsigtspost er det af hensyn til den finansielle stabilitet en god ide, at Danmark tilslutter sig bankunionen. Den danske finansielle sektor vil være bedst tjent med at være inden for bankunionen i stedet for at stå udenfor. På den måde kan vi arbejde for, at bankunionen bygger på sunde danske principper om, at hvis der er vanskeligheder i banksektoren, så skal det betales af ejerne eller investorerne,« siger Lars Rohde.
Bankunionen trådte i kraft i november sidste år, og eurolandene har automatisk medlemskab, mens andre lande som Danmark har mulighed for at tilslutte sig undervejs. Sverige og Storbritannien har allerede meddelt, at de ønsker at stå uden for bankunionen.
I Danmark har Dansk Folkeparti, Enhedslisten og Liberal Alliance meddelt, at de ikke ønsker, at Danmark skal deltage i bankunionen. SF støtter dansk deltagelse, mens også økonomi- og indenrigsminister Morten Østergaard på Radikales vegne har talt for dansk deltagelse.
Bekymret for realkredit
Udover de »sunde danske principper« er det især en bekymring for det danske realkreditsystem, der får Lars Rohde til at støtte dansk deltagelse i bankunionen.
»Dansk realkredit er en meget særlig dansk ting, som har fungeret fantastisk i 200 år. Det har gjort det muligt for helt almindelige mennesker at låne penge på kapitalmarkedsvilkår. I mange andre lande er det sådan, at kun de allerstørste virksomheder kan rejse penge på kapitalmarkedsvilkår. Derfor er det danske system helt unikt og værd at beskytte. Men vi er et af de få lande, der har et sådant system. I hovedparten af de europæiske lande har man en bankmodel, og i udgangspunktet er der ingen, der vil den danske realkreditmodel noget ondt, men sidder der 19 lande, som skal blive enige om at slibe synspunkter af mod hinanden ud fra deres egne særlige nationale forhold – og Danmark ikke er repræsenteret – så vil reglerne blive fastsat af dem, der er i lokalet. Det vil utvivlsomt på længere sigt komme til at påvirke udformningen af direktiver inden for EU og udviklingen af praksis, og det vil kunne komme til at gøre det meget vanskeligere at have en effektiv varetagelse af den danske realkredits interesser,« siger Lars Rohde.
– Men da vi stemte om dansk deltagelse i euro-samarbejdet, sagde man også, at det kunne have negativ indflydelse på den danske krone og dansk økonomi. Siden har det jo vist sig, at den danske krone og dansk økonomi har det glimrende. Er truslen mod den danske realkredit reel eller blot en trussel, fortalerne for dansk deltagelse i bankunionen forsøger at bygge op?
»Selvfølgelig er der et liv uden for bankunionen, så selvfølgelig kan Danmark stå udenfor, men ud fra en samlet betragtning er det Nationalbankens vurdering, at både borgernes og de finansielle virksomheders interesser er bedst tjent med, at vi er indenfor. Uden for bankunionen kan livet blive noget mere besværligt,« siger Lars Rohde.
Mulighed for bedre banktilbud
I Justitsministeriet er embedsmændene endnu ikke klar til at præsentere deres vurdering af, hvorvidt dansk deltagelse i bankunionen er afgivelse af suverænitet, og dansk deltagelse i så fald vil kræve en folkeafstemning. Ifølge Lars Rohde kan dansk deltagelse i bankunionen på sigt føre til bedre forhold for helt almindelige bankkunder, fordi danske banker får bedre konkurrencevilkår.
»Det koster ikke noget at være med i bankunionen. Det bliver ikke en krone dyrere – måske snarere tværtimod, fordi vi får mere konkurrence i den finansielle sektor og en europæisk sektor med meget ensartede tilsyn. Så for konkurrencedygtige, danske finansielle virksomheder vil det være lettere at lave grænseoverskridende virksomhed. Som forbrugere vil vi formentlig få flere konkurrenceskarpe tilbud, så jeg har svært ved at se, hvad omkostningerne ved at være med i bankunionen skulle være,« siger Lars Rohde.
En af bekymringerne i forbindelse med dansk deltagelse i bankunionen har været, om danske skatteydere eller bankkunder kommer til at betale for usunde banker i eksempelvis Sydeuropa.
Men den risiko er overvurderet, mener Lars Rohde.
»Kritikken omkring risikoen med usunde, sydeuropæiske banker rammer forbi skiven, fordi vi i bankunionen er sikret, at det er den danske model fra bankpakke 3, der går igen. Her er det sådan, at investorer i banken også må holde for, hvis der ikke er nok aktiekapital eller ansvarlig indskudskapital, så banken kan komme op af sølet. Det vil beskytte os mod den onde cirkel, der har været i nogle lande mellem bankernes og staternes usunde, finansielle tilstand. Derfor mener jeg ikke, at der er en risiko for, at danske skatteydere og bankkunder kommer til at betale for dårlige, sydeuropæiske banker,« siger Lars Rohde.

