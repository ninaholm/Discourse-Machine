Eksperter tror på Enhedslistens grønne fond
Enhedslisten vil nu gøre det frivilligt for pensionskasserne at investere i en ny grøn fond samtidig med, at staten stiller garanti for forretningen. Eksperter kalder forslaget realistisk, interessant og kønt
Enhedslistens grønne jobplan skal blandt andet give billige lån til folk, der vil skifte til vedvarende energi. Arkiv


 Et nyt forslag fra Enhedslisten om finansieringen af en såkaldt grøn fond vækker begejstring i pensionsbranchen og den grønne tænketank Concito.
Enhedslisten har tidligere foreslået at pålægge pensionskasserne at investere én procent af deres formuer i en grøn fond – en såkaldte energiomstillingsfond. Nu foreslår partiet i forbindelse med de igangværende finanslovforhandlinger, at ordningen bliver frivilligt. Til gengæld lokkes pensionskasserne så med en statsgaranti for en forrentning på cirka tre procent om året.
»Når vi er nået frem til en frivillig model, så er det, fordi vi betragter det som politisk realiserbar,« siger Enhedslistens gruppeformand, Per Clausen.
Et af Enhedslistens krav under finanslovsforhandlingerne er således en såkaldt grøn jobplan, hvor energi- og klimarigtige investeringer for ti milliarder kroner skal ska-be de nye job. Pengene skal komme fra pensionskassernes milliardformuer.
»På den måde slår vi to fluere med et smæk: Vi får både gang i noget beskæftigelse og i den grønne omstilling. Det er jo rigtig dumt, hvis man ikke prøver på at give pensionskasserne mulighed for at investere fornuftigt – i stedet for at købe statsobligationer af diktatorer i Afrika og andet mærkeligt. Og hvis vi skal have pensionskasserne til at investere i energirenovering og vedvarerende energiprojekter, så er det mest fornuftigt, at det sker til en rimelig lav rente. Pengene er jo sikre,« siger partiets gruppeformand Per Clausen.
Pensionskasserne har tidligere netop afvist enhver tale om tvang og krævet en konkurrencedygtig forrentning af deres penge.
Thomas Færgeman, direktør i den grønne tænketank Concito, mener derfor, at Enhedslistens forslag lyder »meget realistisk«.
»Når man gør det frivilligt – og der stilles en statsgaranti – så vil pensionsselskabernes normale risikopræmie være meget, meget lille. Så vil der nemlig ikke være nogen risiko – og så skal de ikke have så høj en rente. Men i sidste ende må man stille spørgsmålet: Hvad skal pensionskasserne have for det – og hvad kan vi gå ud og låne til,« siger Thomas Færgeman.
Foreløbig har PFA Pension taget imod Enhedslistens forslag med begejstring, og Per Bremer Rasmussen, administrerende direktør i brancheforeningen Forsikring & Pension, tror også på ideen.
»Den her model ser umiddelbart mere interessant ud, fordi man her prøver at skrabe pengene sammen ved at gøre det attraktivt for pensionskasserne. Det er klart, at jo lavere risiko, jo lavere afkast skal vi have. Så tanken er meget kønnere end den, som Enhedslisten tidligere har været fremme med. Og hvis det er tre procent med statsgaranti, så vil jeg umiddelbart vurdere, at det ville flere pensionskasser føle var interessant«, siger Per Bremer Rasmussen.
Det er forventningen, at SRSF-regeringen i weekenden indgår den samlede aftale med Enhedslisten om næste års finanslov. Indtil det sidste er det usikkert, om Enhedslisten kommer igennem med forslaget om den grønne fond.

