Øremærket barsel til mænd, hvis vi får en rød regering
Hvis S-SF indtager regeringskontorerne efter valget, vil de indføre 12 ugers barsel til mænd. En samlet opposition står bag forslaget, der dog ikke møder opbakning i blå blok


 En samlet opposition lover at indføre øremærket barsel til mænd, hvis den kommende regering bliver rød.
Alle partier fra Enhedslisten til Radikale Venstre er enige om et beslutningsforslag om 12 ugers barsel til mænd, hvilket skal ændre på den ujævne fordeling mellem mænd og kvinders orlov, der er i dag.
»Vi har et beslutningsforslag, som en samlet opposition har fremsat indtil flere gange, som går på at indføre tre måneders øremærket barsel til mændene,« siger ligestillingsordfører Pernille Vigsø Bagge (SF) om forslaget, der bakkes op af EL, S og R:
»Inden for det eksisterende års barselsorlov skal der øremærkes 12 uger til mænd. Der er stadig frit valg, men vi mener, det er nødvendigt at øremærke barsel til mænd, så det bliver en rettighed også for mændene,« siger Lone Dybkjær (R).
Nordisk succes
Partierne bag forslaget peger på tre fordele ved øremærket barsel til mænd. For det første skal det ændre kulturen på arbejdspladser, hvor mænds barsel er et tabu, siger Johanne Schmidt-Nielsen (EL).
»I dag er det sådan, at over 90 procent af barslen tages af kvinder. Mange mænd oplever at blive mødt med fordomme på arbejdspladsen, når de beder om barsel.«
Derudover vil en øremærkning hjælpe kvinderne, der ikke vil opleve samme løntab i forbindelse med barslen, og endelig handler det også om kønspolitik, siger Pernille Vigsø Bagge: »Det sparker døren ind til mere ligestilling – både på arbejdsmarkedet og i hjemmet. Det kan være startskuddet til, at vi får et mere justeret syn på, hvad fædre og mødre kan.«
Partierne peger på gode erfaringer fra andre nordiske lande som argument for øremærkningen.
»Det har blandt andet ændret sig i Sverige, hvor det er blevet lettere for faren at sige til arbejdsgiveren, at han gerne vil have barsel,« siger Johanne Schmidt-Nielsen.
Forslaget får næppe stemmer fra blå blok, der tidligere har afvist øremærkningen.
»Vi er imod, fordi vi synes, familierne selv skal have lov til at finde ud af, hvordan de skal holde deres barsel. Det er ikke noget, der skal dikteres inde fra Christiansborg,« siger ligestillingsordfører Louise Schack Elholm (V).
Ifølge Pernille Vigsø Bagge vil en rød regering arbejde for at indføre den øremærkede barsel straks efter valget:
»Hvem der end kommer til at arbejde med ligestilling efter valget, vil tage det her op som noget af det allerførste, der skal kigges på, fordi vi kan se, at barslen er utrolig skævvredet.«

