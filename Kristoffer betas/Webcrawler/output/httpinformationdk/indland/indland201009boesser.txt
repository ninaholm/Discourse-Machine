Bøsser giver resultat på bundlinjen
Homoseksuelle er mere kreative og har et andet perspektiv på tilværelsen, mener folk fra Mærsk og Microsoft, der i fredags afholdt en konference om integration af minoriteten LGBT, lesbian, gay, bi- and transsexuals, på arbejdspladsen. De homoseksuelle ansatte kan oven i købet tiltrække deres købekraftige medsammensvorne. Og det kan mærkes på bundlinjen, lød budskabet
På en konference med deltagelse af folk fra Danmarks og nogle af verdens førende koncerner, blev der givet mange bud på, hvordan man bedst inkluderer homoseksuelle medarbejdere i virksomhederne.


 LGBT-diversitet. Hvordan du får mest ud af virksomhedens homoseksuelle. Overheaden står og flimrer svagt i konferencelokalet hos virksomheden Microsoft, hvor dagens første taler er ved at rigge til. Rummet er fyldt med folk fra et udpluk af Danmarks og verdens førende virksomheder. IKEA, A.P. Møller, IBM, Dansk Industri, British Telecome, DSB, Google og Novo Nordisk er blandt de repræsentanter, der hele fredagen deltager i konferencen om inclusion og diversity på LGBT-området. Flotte slagord, der på dansk betyder, at man skal inkludere den homoseksuelle forskellighed på arbejdspladsen. Hvilket i følge mange af dagens talere er vejen til både en bedre, mere innovativ og effektiv arbejdsplads, men også vejen lige lukt ned i lommerne på de købekraftige homoseksuelle.
Så er der kommet styr  på mikrofonen, Charlotte Mark smiler ud mod publikum.
»Det er fantastisk at se jer alle sammen i dag,« lægger hun ud. Charlotte Mark er administrerende direktør i Microsoft Development Center Copenhagen. Og åbenhed om de ansattes seksualitet er et godt signal at sende, både udadtil men også indadtil, og derfor har Microsoft lagt hus til konferencen, påpeger hun.
Dagens publikum er 50 procents LGBT og 50 procent heteroseksuelle, får vi af vide. Og nu står en af repræsentanterne klar foran overheaden.
Mere kreative?
»Boys like toys,« griner han, Lucas Vos. Han er chef og en del af direktionen i Mærsk Line. Kærligheden til store tankskibe var netop en af grundene til, at han gik ind i branchen. Dét er nemlig noget rigtige mænd kan lide, også selv om de er homoseksuelle. Som Lucas Vos er.
»Hvad er jeres billede af virksomheden Mærsk,« spørger han forsamlingen og slår ud med armene.
»Mænd i slips grå jakkesæt,« byder en ind. »Ja,« griner Lucas Vos og kigger ned af sig selv. Grå som denne fredag formiddag. »Mærsk er kendt som en konservativ og lukket institution, der er alt andet end farverig,« fortsætter han. Og det har da heller ikke altid været lige let at være eneste åbne homoseksuelle blandt Mærsks spidser.
Han klikker videre på powerpointshow, og når til de fordele, han mener at have i kraft af sin seksualitet. Using the gayness in me, lyder overskriften. Slideshowets første pind fremhæver det anderledes perspektiv på tilværelsen, man angiveligt har som homoseksuel. Den anden pind i slideshowet fastslår, at Vos homoseksualitet har givet ham en større kreativitet. Ligesom pind nummer tre af Using the gayness in me erklærer, at Vos som homoseksuel har en stærkere udviklet følelsesmæssig intelligens. Derudover mener Vos, at han kommunikerer bedre, og ikke er bange for at blive personlig.
»Vi har brug for hjælp til at åbne virksomheden op, derfor er jeg meget glad for at være her. Indtil videre har vi ikke indset, hvilket potentiale der ligger i de homoseksuelle for firmaet,« siger Lucas Vos.
Tabt potentiale
Dagens næste repræsentant er fra IBM, og han mener ligesom Lucas Vos, at man som virksomhed kan nå langt ved at fokusere på de homoseksuelle. Igennem en tryggere arbejdsplads, kan man optimere deres ydeevne og potentiale.
Jørgen Weis, der arbejder for IBM, og er ligesom Lucas Vos homoseksuel. IBM, der to år i træk er blevet kåret til den mest gay-friendly employer i USA, har længe haft fokus på, hvordan man inkluderer LGBT-gruppen på arbejdspladsen. »Det handler om tryghed, for hvis man er tryg og føler sig værdsæt på arbejdspladsen, så yder man bedre,« siger Jørgen Weis.
IBM har udarbejdet en række statistikker. De beskriver, hvordan den seksuelle demografi ser ud, og hvordan den bedst muligt bliver udnyttet. Og ifølge udregningerne er homoseksuelle op imod 20-30 procent mere effektive på arbejdspladsen, hvis de er ude, åbne og trygge. Jørgen Weis fortsætter.
»IBM har også spurgt deres medarbejdere, hvor mange der er trygge ved at bekende deres seksuelle orientering, og her lyder svaret, at 41 procent er meget trygge ved det, mens 23 procent ikke er trygge ved det. Tænk engang hvor meget potentiale der går tabt,« siger Jørgen Weis og understreger, at undersøgelsen viser, at hele 30 procent af de homoseksuelle decideret undgår at tale om deres privatliv.
Ikke alene bidrager de homoseksuelle til et innovativt og kreativt miljø, de kan også tiltrække det eftertragtede og loyale LGBT-segment, fortsætter Jørgen Weis fra IBM.
»78 procent af alle LGBT-købere er loyale over for brands, der har en udtalt LGBT-politik,« siger han. Det betyder med andre ord, at har man homoseksuelle på sit hold, tiltrækker det en større skare fra DINK-gruppen. (Double income, no kids. På dansk: dobbelt indkomst, ingen børn  red.). Og de har penge. Dog kan det være svært at se direkte resultater af arbejdet med at integrere de homoseksuelle på arbejdspladsen, understreger Jørgen Weis. Det er nemlig ikke lovligt at lave statistiske beregninger ud fra de adspurgtes seksualitet i landet. Men det nu alligevel vejen til de homoseksuelles lommer, vi skal have kortlagt igennem den næste time til dagens konference. I jakkesæt og med allstars-sko, fortæller Thomas Bjerg, som er idémand bag reklameselskabet Very, hvordan man målretter sine kampagner det købekraftige segment.
»Det handler om at integrere produktet i de forskellige communities,« siger han.
Capturing the buying potential of the LGBT community står der på powerpointen bag ham, han skifter slide, og et billede fra Gay Pride kommer frem. Verys LGBT-målrettede kampagne for cideren Somersby, havde sin egen del af optoget.
Et drømmemarked
»Det er et drømmemarked, for de tjener bare mere,« siger Thomas Bjerg, mens slideshowet i baggrunden skifter mellem kampagner til homoseksuelle. En nøgen mand med en flaske Absolut Vodka foran sin penis, og endnu en flaske vodka indhyllet i et regnbueflag. »De tjener i gennemsnit hele 20 procent mere,« understreger han og fortsætter,
»Så er de first movers, og det er ikke for sjov, man siger: Først kommer de homoseksuelle, så kommer kvinderne, og så kommer markedet,« siger Thomas Bjerg og citerer herved den fiktive person Samantha Jones, der er pr-dame og en af hovedrollerne i tv-serien Sex and the City. Konferencesalen griner, nogle nikker. Han fremhæver World Outgames som eksempel. De homoseksuelles OL, der blev afholdt i København sidste sommer. Her forbrugte gennemsnitsgæsten i København 1.200 kroner om dagen. Altså et storforbrugende segment, der tilmed er loyale. Lige til at gafle.
Administrerende direktør Charlotte Mark fra Microsoft tilslutter sig argumenterne.
»Det kan helt klart tiltrække homoseksuelle at have LGBTs på holdet. Det skaber en sympati for virksomheder, når den er mangfoldig og gør noget ud af det. Det giver en anden position, når man er ude og brande sig og skaffe medarbejdere, det er også derfor, vi kommunikerer den ud,« siger hun.
Lucas Vos fremhævede, at han er mere kreativ og emotionelt intelligent, fordi han er homoseksuel. Tror du, at det hænger sådan sammen?
»Det har jeg også tit spekuleret på. Jeg ser det hos mange i vores homoseksuelle community, men jeg er jo kvinde, så jeg har også noget af den emotionelle intelligens  men om det gælder for alle, det er svært at sige,« siger Charlotte Mark.
I Microsofts kantine, der er flankeret af to-meterstore regnbueflag slutter dagen med networking-bar sponsoreret af Absolute Vodka.


