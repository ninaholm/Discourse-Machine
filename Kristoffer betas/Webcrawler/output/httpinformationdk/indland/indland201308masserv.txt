Masser af veje til klimamål – og masser af modstand
Regeringens klimakatalog viser en lang række muligheder for at reducere CO2-udledningerne, så målet om 40 pct. reduktion i 2020 kan nås. Men både opposition og erhvervsliv melder fra start om modstand mod alt, som koster. Regeringen selv afviser afgiftsstigninger og freder næsten transportsektoren
Klimaminister Martin Lidegaard  (R) præciserede i går de 78 virkemidler, som ikke er en plan, men et oplæg til debat og forhandling, så man i en løbende proces kan vedtage og indføre de af de 78 virkemidler, der er brug for og opbakning til

Der er 78 muligheder at vælge imellem. Bare fire af dem er nok til at sikre hele den CO2-reduktion, regeringen leder efter for at nå det erklærede mål om 40 pct. reduktion i 2020.Det fremgår af det såkaldte virkemiddelkatalog, som klima-, energi- og bygningsminister Martin Lidegaard offentliggjorde i går.»Det er ikke nogen uoverkommelig opgave,« sagde ministeren og præciserede, at det er en reduktion på blot fire mio. ton CO2 pr. år – ud af en oprindelig udledning i basisåret 1990 på 75 mio. ton – der skal findes for at sikre målet. Indtil nu er det oprindelige udslip nedbragt med næsten 30 mio. ton, hvis man regner effekten af energiaftalen fra sidste år med.Alligevel tyder onsdagens reaktioner på, at det kan blive en politisk meget vanskelig opgave at finde de sidste fire mio. ton.»Regeringens klimaplan sender en massiv regning til de danske fødevareproducenter og risikerer dermed at flytte produktionen til andre lande,« lød f.eks. den slet skjulte trussel fra landbrugets organisation Landbrug &amp; Fødevarer.Dansk Erhverv forlangte at »der sorteres kraftigt ud i de omkostningskrævende forslag.«»Når man ser et forslag såsom at sænke refusionen af elafgiften for handels- og servicevirksomheder, risler det koldt ned ad ryggen, når man kender til mange danske virksomheders økonomiske situation,« sagde analysechef Geert Laier Christensen, Dansk Erhverv.Også oppositionen i Folketinget meldte straks negativt ud. Dansk Folkeparti kalder udspillet »en art klimafanatisme«, mens Liberal Alliance taler om et »rædselskabinet af forslag«. Også V og K taler skeptisk om forslagenes økonomiske belastning af erhvervslivet og borgerne.Løbende procesMartin Lidegaard præciserede på pressemødet, at kataloget med de 78 virkemidler, ikke er en plan, men et oplæg til debat og forhandling, så man i en løbende proces kan vedtage og indføre de af de 78 virkemidler, der er brug for og opbakning til.»Vi vil hvert år gøre status og korrigere. Kun én ting står fast: Vi vil nå de 40 pct. i 2020,« sagde klimaministeren.Regeringens køreplan er i næste folketingssamling at fremsætte et forslag til klimalov, der fastslår 40 pct.-målet. I hvilken takt og med hvilke forhandlingsforløb, der skal tages politisk stilling til de foretrukne tiltag, er ikke på forhånd fastlagt.»Vi har brug for en klimalov, der styrer det her de næste seks år, og så kommer initiativerne drypvis indtil 2020,« forklarer SF’s Steen Gade, formand for Folketingets Klima-, energi- og bygningsudvalg.Både han og Lidegaard understreger, at udviklingen i EU’s klimapolitik, herunder den for tiden paralyserede CO2-kvoteordning, har stor indflydelse på, hvor meget Danmark skal præstere, og dermed hvilke tiltag der bliver brug for og hvornår.Hvis kvoteprisen f.eks. fordobles, kan Danmark nøjes med at finde nye reduktioner på 2,8 mio. ton CO2 i stedet for de fire – hvis kvotesystemet omvendt kollapser helt, og CO2-prisen går i nul, skal der i stedet reduceres med 4,2 mio. ton.Et hårdt slagLandbruget, hvis organisation kalder kataloget »et hårdt og unødvendigt slag mod danske fødevareproducenter«, er den samfundssektor, hvor de største og billigste klimagevinster kan hentes.F.eks. kan udtagning af en række mindre produktive landbrugsjorde kombineret med skovrejsning på nogle af disse jorde levere godt 1,2 mio. af de eftersøgte fire mio. ton CO2, ifølge regeringen til en samfundsøkonomisk omkostning på mindre end én milliard.Andre tiltag i landbruget kan sammenlagt give næsten lige så meget og flere af dem endda med samfundsøkonomisk gevinst.Det Økologiske Råd mener, man bør prioritere fire af de 78 virkemidler, som tilsammen kan levere de savnede fire mio. ton CO2.Foruden udtagning af landbrugsjordene og skovrejsning peger rådet på en kilometerbaseret vejafgift, den såkaldte roadpricing, som det af alle klimatiltag med størst CO2-gevinst – 1,3 mio. ton – om end også med høje samfundsøkonomiske omkostninger: 5,5 mia. kr.Roadpricing tager tid at indføre, men en ekstra benzin- og dieselafgift på 40 øre pr. liter kan til gengæld med kort varsel give en gevinst på over 0,7 mio. ton C02 til en samfundsøkonomisk pris af knap to mia. kr. Og grænsehandelsspøgelset eksisterer ikke.»Den danske benzin- og dieselafgift er i dag en krone mindre end i Tyskland,« siger Chr. Ege Jørgensen, sekretariatsleder i Det Økologiske Råd.Som et fjerde virkemiddel kan en beskæring af dagens ordning med refusion af elafgift i handels- og servicesektoren give 1,1 mio. ton CO2 til en samfundsomkostning på knap én mia. kr.Tilsammen ville de fire tiltag altså være nok til at lukke hullet på fire mio. ton på vejen mod 2020-målet.Chr. Ege Jørgensen understreger dog, at der er en række andre gode muligheder, der via betydelige CO2-gevinster kan hjælpe Danmark frem mod det fossilfri samfund og derfor også bør tages i anvendelse: Ekstra vindmøller ved kysterne, mere biogas i landbruget, skrappere klimakrav til offentlige indkøb m.m.Stadig frihjul i transportsektorTransportsektoren er den sektor, hvor CO2-udledningerne længe er vokset mest og stadig ikke er under kontrol.Ifølge regeringens udspil ventes transportsektorens CO2-udledning i 2020 at være 20 pct. højere end i basisåret 1990 og at udgøre knap 30 pct. af de samlede danske udledninger.Trods betydelige potentialer for CO2-reduktion er imidlertid transportsektoren det ene område, hvor klimaministeren og regeringen på forhånd har afvist en række af de ellers klimaeffektive tiltag. Foruden regeringens afvisning af roadpricing fastslog Martin Lidegaard således på pressemødet, at regeringen ikke vil ændre i befordringsfradraget eller nedsætte hastigheden på motorvejene.Om en ændring af afgifterne på personbiler i miljø- og klimavenlig retning – lovet i regeringsgrundlaget – sagde ministeren, at »jeg er ikke overbevist om, hvor meget CO2-reduktion, det kan give. Beregningerne er ikke færdige, de ligger i Skatteministeriet – derfor er det ikke med i kataloget.«I det hele taget ligger regeringen lavt, når det gælder ændring af de energi- og klimarelaterede afgifter.»Jeg kan bekræfte, at regeringen ikke har planer om at sætte afgifterne op,« sagde Martin Lidegaard og understregede, at en ansvarlig klimapolitik skal gå hånd i hånd med en ansvarlig økonomisk politik.
