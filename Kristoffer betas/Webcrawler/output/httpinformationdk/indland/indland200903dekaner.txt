Dekaner: Ministeriets ranglister over forskning duer ikke
Videnskabsministeriets nye pointsystem, der skal måle, hvor gode universiteterne er til at forske, er ubehjælpsomt og utroværdigt. Det mener dekanerne på de tekniske og naturvidenskabelige uddannelser. Også på samfundsvidenskab og humaniora er de ved at miste tilliden til ranglisterne, der skal bruges til fordeling af forskningsmidler


 Videnskabsministeriets nye rangliste over tidsskrifter og forlag er uegnet til at blive taget i brug. Det skriver Det Teknisk Naturvidenskabelige Dekankollegium i Danmark i et brev til Videnskabsminisiteriet. De får opbakning fra dekaner på humaniora og samfundsvidenskab. Pointlisterne skulle ellers bruges til fordeling af forskningsmidler allerede under næste finanslov, men listerne er efter ministeriets behandling af dem, blevet fyldt med så mange fejl, at dekanerne tvivler på, at det er muligt at lappe på de nuværende lister. Formand for de teknisk-naturvidenskabelige dekaner, Erik Meineche Schmidt: "Processen har kørt så skævt, at det ikke er realistisk at få rettet op på pointlisterne i år."
Samtlige af de tekniske og naturvidenskabelige faggrupper, der har arbejdet med placering af videnskabelige titler på ranglisterne, har i et brev til ministeriet taget afstand fra listerne. Ialt har 56 af de 68 faggrupper skrevet under på, at de ikke kan tage ansvar for listerne, som de ser ud, efter de er blevet offentliggjort på hjemmesiden.
"Det har været en meget besværlig proces, og jeg mener, det er meget kritisabelt, at det store arbejde, de 68 faggrupper har lavet, ender med, at mange af forskernes prioriteringer ryger ud eller bliver byttet rundt," siger Erik Meineche Schmidt, der er dekan på Det Naturvidenskabelige Fakultet på Aarhus Universitet. 
Dekan på Samfundsvidenskab på Københavns Universitet, Troels Øster-gaard Sørensen er enig med de tekniske naturvidenskabelige dekaner i, at det nye pointsystem ikke er godt nok.
"Samarbejdet med ministeriet om at lave de her lister, har fungeret meget utilfredsstillende for mange af vores forskere, og de mange fejl og problemer undervejs skaber en helt unødig mistillid til systemet," siger Troels Østergaard Sørensen.
Bodil Due, der er dekan på Humaniora på Aarhus Universitet, bakker op om kritikken af listerne.
"De humanistiske forskere er dog mest oprørte over, at de danske tidsskrifter og forlag er meldt ude, fordi de internationale tidsskrifter er det, der tæller i ministeriets bog. Men der har også været stor utilfredshed med hele processen," siger Bodil Due.
Hun tvivler også på, at de nuværende lister kan nå at blive færdige: 
"Når der er lavet så mange fejl, så hjælper det altså ikke at lave en hurtig lappeløsning. Jeg synes det er betænkeligt at begynde at fordele forskningsmidler efter det her værktøj, før det er i orden."
For firkantet system
Ingen af dekanerne er imod fordeling af forskningsmidler efter præstation, selv om de gerne så, at der blev skelnet mere til de forskellige fagområders særlige måde at forske og publicere på. Bodil Due er især bekymret for, at humaniora vil blive underprioriteret: 
"Vi mener ikke, at monografier og bøger tæller nok i forhold til, hvor stort et arbejde det er, og det er vi utilfredse med. Og vi kan jo se allerede nu, at den her fordeling af forskningsmidler er adfærdsregulerende: Vores forskere producerer langt flere artikler end før, så hvis det her bliver normen, risikerer vi, at det går ud over de store samlede produktioner, som bøger er."
Erik Meineche Schmidt, der er dekan på naturvidenskab på Aarhus Universitet, mener ikke, at optælling af publikationer i forskellige tidsskrifter siger særligt meget om, hvor god forskningen er. Derfor argumenterer de tekniske og naturvidenskabelige fag for, at ministeriet tildeler forskningsmidler efter det internationale system, der i forvejen eksisterer. Her er det antallet af gange en artikel er citeret, der virkelig tæller.
"Den måde at måle forskning på, spiller en stor rolle internationalt, så hvorfor ikke benytte sig af det allerede etablerede system inden for store dele af de tekniske, natur- og sundhedsvidenskabelige fag?" spørger Erik Meineche og understreger, at den form for optælling hverken kan eller skal gælde for humaniora og samfundsvidenskab. Den logiske konsekvens må ifølge dekaner derfor være, at de forskellige forskningsområders kulturer og kvalitetskriterier må betyde, at de skal måles og vejes på forskellige måder - i stedet for, som ministeriet prøver på, at skære alle over en kam.


