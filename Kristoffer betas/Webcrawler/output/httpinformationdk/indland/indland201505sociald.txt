Socialdemokrat: Vi har gjort for lidt for familierne
Folketingsmedlem Yildiz Akdogan kalder regeringens børneudspil et skridt i den rigtige retning, men hun mener samtidig, at den nuværende regering har gjort for lidt for at hjælpe de trængte børnefamilier. Hun foreslår blandt andet retten til deltid, barns sygedage og bedre barselsforhold
Dansktyrkiske Yildiz Akdogan siger: ’Vi lever i et moderne samfund, og det er på tide, at vi tilpasser det til den moderne familie. For eksempel burde der være bedre mulighed for at gå på deltid og ret til at tage barns sygedage.’


 Det socialdemokratiske folketingsmedlem Yildiz Akdogan opfordrer nu sin egen regering til at hæve ambitionsniveauet på det familiepolitiske område. Det sker, efter regeringen i torsdags fremlagde et børneudspil, der skal afsætte 2,5 milliarder kroner til at forbedre kvaliteten af daginstitutionerne.
»Børnepolitik er kun en del af den samlede familiepolitik. Det er en treenighed, som også består af arbejdsmarkedspolitik og ligestillingspolitik. Mit håb er, at den her regering, hvis den bliver genvalgt, begynder at tænke i en mere langsigtet familiepolitik,« siger Yildiz Akdogan til Information.
Hun understreger dog, at hun er glad for regeringens børneudspil, som hun kalder »et skridt i den rigtige retning«. Men hvis der skal rettes op på de høje stressrater, antallet af skilsmisser og det lave fødselstal, kræver det ifølge Yildiz Akdogan et opgør med nogle normer på arbejdsmarkedet.
»Vi lever i et moderne samfund, og det er på tide, at vi tilpasser det til den moderne familie. For eksempel burde der være bedre mulighed for at gå på deltid og ret til at tage barns sygedage,« siger hun.
I Sverige er både retten til deltid og barns sygedage sikret ved lov, mens det i Danmark er henlagt til overenskomstforhandlingerne. Hun foreslår samtidig en genoprettelse af Familieministeriet.
»Og det skal være et ministerium med nogle visioner, der rækker længere end fire år ud i fremtiden.«
Tid til familien
Siden oktober har Yildiz Akdogan stået i spidsen for kampagnen ’Tid til familien’. Kampagnen er et forsøg på at få familiepolitik på dagsordenen i den offentlige debat. Ifølge Yildiz Akdogan har der nemlig ikke været nogen egentlig familiepolitisk debat i de seneste 15-20 år. Men hvis ikke vi tager debatten og begynder at indrette arbejdsmarkedet på en mere fleksibel måde, risikerer vi at ignorere et problem, der kun bliver endnu større, siger hun.
Ifølge Yildiz Akdogan burde familiepolitikken være en socialdemokratisk mærkesag. Alligevel har hendes eget parti og den nuværende regering ikke gjort nok for at skabe balance mellem familieliv og arbejdsliv. Det skrev hun tidligere på året i et blogindlæg på det socialdemokratiske netmedie www.piopio.dk, hvor hun kritiserede hele det politiske landskab for at mangle familiepolitiske visioner.
Blandt andet ærgrer hun sig over, at debatten om barselsorlov til fædre, som var en del af regeringsgrundlaget fra 2011, forsvandt så hurtigt. Hun vil dog ikke forholde sig til, om en del af barslen skal være øremærket fædrene.
»Men der skal være nogle muligheder og rettigheder for fædrene, der gør, at de kan være sammen med deres barn. Det vil også have betydning for moderens karrieremuligheder, at hun ikke tager 99 procent af barslen eller konsekvent tager barnets første sygedag,« siger Yildiz Akdogan.
Regeringen foreslog i torsdags at afsætte 1,25 milliarder til ansættelse og opkvalificering af pædagoger i daginstitutionerne. Men børneudspillet indeholdt ikke fastsættelsen af et minimumkrav for antallet af børn pr. pædagog, hvilket Yildiz Akdogan også er kritisk over for. »Jeg ved godt, at det er en meget dyr løsning med minimumsnormeringer. Men set i det længere perspektiv kan det godt betale sig at skabe den tryghed, pædagogik og nødvendige stimulering. Børn er en investering i fremtiden,« siger Yildiz Akdogan.
Slet ikke færdige
Socialdemokraternes familieordfører, Julie Skovsby, deler ikke Yildiz Akdogans opfattelse af, at den nuværende regering har gjort for lidt for børnefamilierne.
»Jeg synes, min partifælle skal huske på, at vi under den socialdemokratisk ledede regering har afskaffet fattigdomsydelserne, VKO’s besparelser på børnechecken og brugerbetaling på fertilitetsbehandling,« siger hun.
Derudover har regeringen hævet beskæftigelsesfradraget for enlige forsørgere og hævet loftet over tabt arbejdsfortjeneste med 7.500 kroner om måneden, så forældre har bedre råd til at passe et sygt barn. Julie Skovsby understreger, at Socialdemokraterne »slet ikke er færdige« med at kæmpe for børnefamiliernes vilkår. Det gælder også på barselsområdet.
»Vi ønsker stadig, at fædrene skal tage mere barsel. Men ifølge de faglige vurderinger, vi har fået, vil der være en risiko for, at familierne samlet vil tage mindre orlov, hvis man indfører øremærket barsel,« siger ordføreren.
Hun tilføjer, at hun hverken er for eller imod minimumsnormeringer i daginstitutionerne. Normeringerne kan kun være et middel til at nå et mål, og målet er flere voksne pr. barn, forklarer hun. Risikoen ved at indføre minimumsnormeringer er, at nogle kommuner vil se det som en anledning til at skære ned på normeringen, hvis de har flere pædagoger ansat end nødvendigt.
I forhold til Yildiz Akdogans forslag om deltid og barns sygedage henviser ordføreren til, at det er emner, som hører til i overenskomstforhandlingerne mellem arbejdsgivere og arbejdstagere.
»Vi skal hele tiden have en offentlig debat om, hvordan vi kan gøre det bedre, og jeg håber også, at arbejdsmarkedets parter vil deltage i den debat. Det er der, den hører hjemme,« siger hun.
Information har til udarbejdelsen af denne serie fået økonomisk støtte fra TrygFonden i forbindelse med konkurrencen 'Viden før vinkel'.

