Kirken skal holde stolen tom efter Gud
Man kan godt have ret, selvom man ikke vinder. Det er lige præcis det, påsken handler om, mener Thorkild Grosbøll, der højst opnåede uafgjort i sin kamp mod Folkekirken. Han har netop udgivet en samling ugudelige prædikener. Biblen er udgangspunktet, for selvom den er fuld af fusk og farvelade, er fortællingen god. Og det er os, den handler om
Hunden Uffe og dens ejer, den nu pensionerede præst fra Tårbæk Sogn, der netop har udgivet sine ugudelige prædikener fra 2005-2008. Og stadig ikke tror på Gud.


 Det er årets første rigtig lune dag. Thorkild Grosbøll har slået dobbeltdøren op til altanen. Knopperne på træerne foran huset minder om, at påsken er på vej.
For præsten, der ikke tror på Gud, er beretningen om Jesu død og opstandelse en fortælling, der nuancerer en lige lovlig simpel logik.
"Her har vi en helt, som ender med at dø efter et års tids offentlig optræden. Han bliver tilmed henrettet som forbryder. Men han er stadig en helt. For han har ret i det, han siger, og på den måde sejrer han, selvom han taber," siger Thorkild Grosbøll.
Og det er en helt ny måde at betragte mennesket på:
"I Det Gamle Testamente gælder det om at vinde over de andre. Og det kan du kun gøre, hvis Gud er med dig. Er han det, ender du som konge. Men den forestilling er egentlig ubehagelig. For hvis nu det ikke går dig særlig godt, må det være, fordi din Gud ikke er med dig. Du er en rigtig kedelig karl, og du kan umuligt have ret i dine påstande." 
Selv vandt præsten ikke den kamp, han kastede sig ud i, da han tilbage i 2003 udgav bogen En sten i skoen, hvor han åbent erkender, at han ikke tror på Gud. Man kan vist højst tale om uafgjort.
Efter at være blevet fritaget for tjeneste i Taarbæk kirke og genindsat igen et par gange kom han under skærpet tilsyn fra biskoppen i Roskilde Stift, Jan Lindhardt. Men kontrollen blev for anstrengende. Thorkild Grosbøll ønskede ikke at have mundkurv på, når han udtalte sig til offentligheden, forklarede han til pressen, og lod sig sidste år pensionere som 60-årig.
Kalkunjagt
Det var hårdt at skulle forlade sognebørnene i Taarbæk, der hele vejen igennem forløbet støttede deres præst.
"Men det har først og fremmest været godt. Hvis ikke der havde været kalkunjagt på mig, havde jeg ikke oplevet mit sogn på den måde. Det ville jeg ikke have været foruden. En så forbløffende opbakning og varme og omsorg. Det er det hele værd," siger Thorkild Grosbøll, der måske nok er blevet pensionist, men ikke er holdt op med at arbejde af den grund.
Siden han forlod præstegården og flyttede med sin kone ind i et lille bindingsværkshus, der ligger diskret trukket tilbage fra Taarbæk Strandvej, har han holdt foredrag og skrevet på et par bøger. En af dem er netop udkommet. Den hedder Ugudelige prædikener. Og så er vi tilbage ved det med, at man godt kan have ret, selvom man ikke vinder. 
For nok måtte Thorkild Grosbøll bøje sig, men han synes stadig, han har ret i, at man fint ville kunne være præst i Folkekirken uden at tro på Gud. Det understreger han med udgivelsen af de udvalgte prædikener, som han holdt fra 2005 til 2008, og som bramfrit lever op til titlen.
Nej, det er Folkekirken som institution, der er galt på den. Omkring år 2000 skete der en religiøs vækkelse, mener Thorkild Grosbøll. Hvor man tidligere havde lov at tænke anderledes, er en gammeldags dogmatisk fromhed blomstret op igen.
"Det dur ikke. Kirken mister sin stemme, hvis ikke den tør tale djærvt og ligefremt. Man skal ikke tro, man har nogle sandheder i en kasse, som man kan gå og banke folk i hovedet med. Biblen står altid til diskussion, og det bør den gøre, fordi den er en central historie i vores selvforståelse," siger han.
Fusk og farvelade
Udsigten er smuk fra altanen. Øresund glitrer i horisonten. Skyer hænger lavt over vandet. 
Det er ingen nyhed, at Thorkild Grosbøll ikke tror på en Gud, der sidder deroppe og holder øje. Biblen er en fortælling fuld af hokus pokus, som man skal være barnligt naiv for at tro på i en oplyst tidsalder.
Men som litteratur betragtet er fortællingen god. Særlig den om Jesus, der angiveligt kom af dage for et par tusinde år siden.
"Hvem pokker, der end har skrevet evangelierne, og hvor meget de end er fusk og farvelade, er de da forbløffende vellykkede. Man skal huske på, at forfatterne på relativt kort tid skulle finde ud af, hvordan de skulle håndtere en afgørende begivenhed litterært. Og de satte en helt ny standard. Men derfor er det også klart, at der både er skidt og kanel i sådan nogle tekster," siger Thorkild Grosbøll.
Kanel er der nu nok mest af. I hvert fald kan man ikke overvurdere kristendommens betydning for det europæiske menneske, understreger han. For Biblen er den måske vigtigste historie om os. Der er ikke noget aspekt af vores liv, som ikke er blevet kørt igennem kristendommens fortolkningsmatrice.
"Vi taler virkelig om centralpladsen i den europæiske civilisation," siger Thorkild Grosbøll. Og derfor er det helt på sin plads at prædike over de bibelske fortællinger hver søndag:
"Prædikenen er en form for renovering af den civilisatoriske bevidsthed med dens smukke og dens forfærdende erfaringer. Den skal man da for fanden tage livtag med. Også helt ned i de enkelthistorier, som søndagenes evangelietekster er."
Og det kan man sagtens gøre uden at tro på Gud. For det gælder om at være en god fortolker, der kan udlægge de principielt interessante fortællinger i Biblen, så de giver mening i nutiden. Ikke en tro soldat, der kæmper for en forældet metafysik.
Gud og grillkylling
Mens Jesus sidder til bords i Simon den Spedalskes hus kommer Maria Magdalene pludselig ind. Hun bærer på en krukke fuld af nardusolie. Hele indholdet pøser hun ud over frelserens hoved.
Judas, der sidder med ved bordet, er forfærdet. Den kostbare olie kunne jo sælges for mange penge, som man kunne have givet til de fattige. Jesus forklarer, at det er helt på sin plads. Hun har blot salvet hans legeme til hans snart forestående begravelse. Men den forklaring køber Judas ikke, og han går til ypperstepræsterne for at forråde Jesus.
Den besynderlige beretning er en af de historier, der giver mening i nutiden, og som er værd at huske på i denne påsketid. For Thorkild Grosbøll handler den om forskellen mellem at turde bryde tabuer og at ligge under for dem.
Den mystiske Maria Magdalene, sandsynligvis Jesus' kæreste og sikkert tidligere luder, trodser et forbud uden hensyn til konsekvenserne. Hun elsker Jesus, og hun vil nå at salve ham, inden det er for sent.
"Hun har ingen ret til bare at dukke op midt i det pæne selskab. Men hun er ligeglad. Han må have lignet en grillkylling, dryppende af fedt, efter hun har været i gang," siger Thorkild Grosbøll. 
Judas derimod er en forbenet ideolog, der savner fantasi til at tænke anderledes tanker: "Han er den selvretfærdige type uden alt for meget poetisk sans. Jeg har forståelse for ham. For herregud, han er en retskaffen mand. Men han er også farlig. Det er den type mennesker, der er skyld i sådan noget som Gulag. Og derfor skal der pustes liv i ham, så vi kan se, hvad han er for en."
En pæn lille forening
Så måske er det ikke helt forkert at kalde Maria Magdalene en slags forbillede for Thorkild Grosbøll.
"Man bliver nødt til at gøre det, man nu engang føler for. Det gør hun. Og det har jeg vel for pokker også gjort med min sindssyge opførsel. Det får vi ballade for, og det er lidt ærgerligt. For i og for sig er vi ikke særlig farlige som mennesker. Vi er faktisk rare. Og det er da den slags galskab, der gør verden til et sjovt sted at være," siger han.
På spørgsmålet, om han omvendt antyder, at en mand som Jan Lindhardt måske har lidt Judas i sig, svarer han med et grin.
"Nej, sådan vil jeg ikke ligefrem sige det. Men det er klart, at der sidder bunker af præster i Folkekirken, der føler sig som medlemmer af en pæn lille forening, hvor man kun gør pæne ting. De er nogle slemme kontoriuser, og de bliver skidenervøse, hvis nogen siger noget anderledes. Så går de til angreb."
Men sådan er det nok overalt, bliver Thorkild Grosbøll enig med sig selv om. Hvis folk kan møve sig ind et sted og sidde og spille med musklerne, så gør de det.
"Det er ikke kirken, jeg har noget imod. Jeg har noget imod den måde, man har forvaltet den på. Lige så snart, der går institution i noget, får institutionen en vis evne til at skygge for det, den egentlig kunne tjene. Den bliver målet i sig selv," siger han.
Men han er samtidig overbevist om, at der er mange præster rundt omkring i landet, der er enige med ham. De har det bare for godt på deres præstegårde. Så de holder lav profil, prædiker pænt og giver pokker i, om de nu også selv kan stå inde for det, de siger.
Tilbud eller forhør
Det er ikke så tit, Thorkild Grosbøll finder på at citere Johannes Møllehave. Men i et enkelt tilfælde gør han. Det er, når han skal forklare, hvordan han selv mærkede repræsentanter for Folkekirken spille med musklerne. Det skete blandt andet, da han over for Jan Lindhardt blev tvunget til at forholde sig til hvert enkelt led i Trosbekendelsen. Møllehave bruger en tegning af Storm P. med den evindelige spritter og en stramtandet dame, når han skal definere tro. Damen spørger drankeren, om han drikker. "Er det et tilbud eller et forhør?" spørger han tilbage. 
"Lige præcis sådan har jeg det," siger Thorkild Grosbøll: "Som tilbud siger jeg ja tak til historierne fra Biblen. Dem vil jeg gerne have med. Men jeg vil sgu ikke finde mig i at blive forhørt og skulle lægge hovedet på blokken og påstå, at Gud og alle hans ærkeengle findes. Jeg vil ikke øve vold på min egen rationalitet."
Alligevel sagde han ja til Trosbekendelsen. Men det opfatter han som en demonstration af, at han nægtede at acceptere den måde, det oldgamle ritual blev brugt imod ham.
Oprindeligt er Trosbekendelsen nemlig et let håndterligt symbol, som man brugte til at identificere sig selv i romerriget, hvor religionerne blomstrede side om side.
"Bekendelsen fungerede som en slags ultrakort indholdsfortegnelse. En magiterning, som man havde kogt Biblen ind til. Så hvis du mener, Biblen er en fortælling, der også handler om dig, så kan du roligt svare ja," siger han og grunder lidt, før han fortsætter: "Jeg har ikke haft noget problem med Trosbekendelsen før. Men nu er jeg efterhånden ved at få det. For åbenbart er man begyndt at bruge den som en slags våben imod dem, der ikke lige siger det, man synes, de skal sige."
Terroriseret af Gud
Ikke desto mindre kan det virke paradoksalt, at Thorkild Grosbøll sagde ja til Trosbekendelsen. For ikke alene tror han ikke på Gud. Ligesom gode gamle eksistentialister mener han ligefrem, der ligger et stort frigørende potentiale for mennesket i erkendelsen af, at Gud ikke findes.
"Med sit fravær har han gjort alle absolutter illegitime i verden. Vi må lade os nøje med at fælde foreløbige domme i alle livets forhold," lyder det i en af prædikenerne i hans nye bog. Og dét er absolut en fordel. Lige så snart man indfører absolutter, går det nemlig ud over tolerancen.
"De mennesker, som knaldede deres hæle sammen og uendeligt trofast gjorde, som de skulle under Det Tredje Rige, købte nazisternes ideologi som absolut. Og derfor er det afgørende vigtigt, at vi kæmper voldsomt for at holde stolen tom efter Gud. Ingen skal sætte sig i den," siger Thorkild Grosbøll.
Ja måske er det ligefrem den moderne kirkes fornemste rolle at forhindre, at nogen sætter sig i den stol, der står tom efter Gud. Sådan kan man vist godt sige det, beslutter han, mens vi går en tur ned til stranden med hans pjuskede hund, Uffe, der uden tanke på teologiske diskussioner gumler på et stykke gammelt brød, den har fundet i en busk.
"Men det er noget underligt noget," siger Thorkild Grosbøll.
"I meget lang tid var guds-tanken en del af menneskets frigørelsesproces. Verden var farlig og uforståelig, og man forsøgte at søge bag om terroren fra tingenes tilstand, bag om det fysiske til nogle metafysiske forklaringsmodeller på, hvordan alting var skruet sammen."
Sådan er det imidlertid ikke længere:
"Med den vidensophobning, vi har i dag, virker guds-tanken kontraproduktiv. Når Gud pludselig bliver brugt som argument i naturvidenskaben og over for bøsser og lesbiske, og hvad ved jeg, bliver det for meget. Så er det ikke en frigørelsesproces længere. Så bliver man terroriseret af gudstanken."


