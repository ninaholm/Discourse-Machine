GGGI-redegørelse rejser nye spørgsmål
Redegørelsen fra Udenrigsministeriet om forløbet frem mod Christian Friis Bachs afgang tegner et billede af, at embedsmænd aktivt søgte at hindre, at kompromitterende oplysninger kom for dagens lys. Men flere spørgsmål står ubesvarede hen


 
	De ubesvarede spørgsmål vedrørende det forløb, der førte til Christian Friis Bachs (R) afgang som udviklingsminister, er fortsat mange. Det på trods af, at en redegørelse, der skulle skabe klarhed over sagen, i går blev oversendt til Folketinget.

	Vi ved i dag, at embedsmænd i Udenrigsministeriet allerede den 6. november blev opmærksomme på, at Christian Friis Bach selv havde været med til at godkende de omstridte rejseregler, der tillod GGGI-formand Lars Løkke Rasmussen at rejse på første klasse med fly for bistandsmidler.

	Det skete, da et referat fra et GGGI-bestyrelsesmøde afholdt i maj 2012, som Udenrigsministeriet hidtil ikke havde kunnet finde, dukkede op.

	Embedsmændene konstaterede på det tidspunkt »med bekymring«, at ministeren dermed havde misinformeret Folketinget og offentligheden, fremgår det af redegørelsen.

	Alligevel fortiede de de nye oplysninger for departementschefen og ministeren – og dermed offentligheden. Et forhold, der i redegørelsen betegnes som »meget kritisabelt«.

	Oprindeligt var det Udenrigsministeriets vurdering, at den redegørelse vedrørende GGGI, som man på det tidspunkt arbejdede på, skulle »indeholde en gennemgang af, hvordan GGGI’s rejsepolitik er blevet til« – og dermed altså oplysningerne, der ville afsløre, at ministeren havde misinformeret Folketinget.

	Men efter de kompromitterende oplysningers fremkomst ændredes den vurdering pludselig, så rejsereglerne ikke blev en del af redegørelsen.

	Kalkuleret

	Den 15. november drøftede embedsmændene et udkast til redegørelsen – uden de afgørende oplysninger – med Christian Friis Bach. Det »bringes op«, hvorvidt rejsereglerne skal være en del af redegørelsen, men alligevel omtales oplysningen om, at ministeren har misinformeret Folketinget, ifølge redegørelsen ikke på mødet.

	Og »allerede forud for mødet den 15. november 2013 udveksles e-mails mellem nogle af de involverede medarbejdere om at holde rejsepolitikken ude af redegørelsen«, står der i redegørelsen.

	Det vides ikke, hvad der ligger til grund for den beslutning. Men det kunne ligne et kalkuleret forsøg fra embedsmændenes side på at hindre, at Udenrigsministeriets brøler skulle komme til ministerens og offentlighedens kendskab. Og det kunne meget vel være lykkedes, hvis ikke en medarbejder i Udenrigsministeriet den 19. november havde sat sig til at gennemgå de relevante dokumenter.

	Dagen efter orienteres departementschef Ulrik Vestergaard Knudsen, Christian Friis Bach får besked i Mellemøsten og vælger den 21. november at tage sin afsked som minister på grund af sagen.

	Når brøleren overhovedet kunne opstå, skyldes det blandt andet, at »Udenrigsministeriets arkiv ikke giver et retvisende billede af sagen og historikken, idet mange dokumenter og en del tidligere korrespondance ikke er journaliseret«. Hvorfor det ikke er sket, giver redegørelsen intet svar på.

	Men det er ifølge Udenrigsministeriets interne regler i sidste ende to personers ansvar: I dette tilfælde Danmarks ambassadør i Sydkorea, Peter Lysholt Hansen, og en unavngiven kontorchef.

	Ambassadøren i Sydkorea

	Påstanden om, at Friis Bach aldrig havde været med til at godkende GGGI’s rejseregler, kan spores tilbage til »en ledende medarbejder«. Vedkommende oplyste »efter kontakt til GGGI fejlagtigt, at GGGI’s bestyrelse aldrig har været involveret i udformningen af eller modtaget oplysninger om GGGI’s rejsepolitik.«

	Hvordan det kunne ske, giver redegørelsen intet svar på.

	Hvem den »ledende medarbejder« er, er ligeledes uklart. Ifølge redegørelsen er det imidlertid normalt ambassaden i Sydkorea, »der varetager den direkte kontakt« med GGGI. Den danske ambassadør Peter Lysholt Hansen har tidligere været i søgelyset for sin rolle i GGGI. Senest kunne Information afsløre, hvordan ambassadøren undlod at informere sine overordnede på Asiatisk Plads i København om to tilfælde af underslæb i GGGI.

	For at dække over en bommert

	Sagen om fejlinformeringen af ministeren får nu konsekvenser for tre unavngivne embedsmænd, der indkaldes til såkaldt tjenstligt forhør. Her vil en dommer få mulighed for at stille spørgsmål til deres ageren.

	Helt oplagt vil det være at spørge ind til motivet bag den kritisable sagsbehandling. Blandt borgerlige politikere breder den opfattelse sig, at oplysningerne blev tilbageholdt indtil kommunalvalget var ovre for at undgå at skade regeringspartiernes valgresultat.

	Forklaringen kunne imidlertid lige så vel være den banale, at embedsmændene ønskede at dække over deres egen bommert. Og at sagen kun kom til offentlighedens kendskab, fordi en embedsmand, der ikke selv havde noget i klemme, senere opdagede den rette sammenhæng.

	Den dommer, der udpeges til at foretage de tjenstlige forhør, står således over for en stor opgave: Hvis de mange udestående spørgsmål ikke afklares, risikerer sagen at blive genstand for en mytedannelse, der totalt underminerer offentlighedens tillid til embedsværket.

	 

