Wammen tier om krigsregel
Juridiske eksperter kritiserer forsvarsministerens tavshed om brugen af omstridt bestemmelse i forsvarsloven
Forsvarsminister Nicolai Wammen (S) har sagt, at det var »helt undtagelsesvist«, han fortalte, at den såkaldte krigsregel i forsvarsloven »ikke er i anvendelse«. Forrige gang en forsvarsminister oplyste om denne regel var, da Knud Enggaard (V) i 1987 afviste at have brugt reglen.


 Offentligheden kan komme til at vente endnu et kvart århundrede, før den næste gang erfarer, om Forsvarets Efterretningstjeneste (FE) overvåger og aflytter os uden en dommerkendelse i kraft af den såkaldte krigsregel i forsvarsloven.
Forsvarsminister Nicolai Wammen (S) oplyser i en række svar til Folketingets forsvarsudvalg, at det var »helt undtagelsesvist«, han i sidste måned fortalte, at den såkaldte krigsregel i forsvarsloven »ikke er i anvendelse«. Forrige gang en forsvarsminister oplyste om forsvarslovens § 17 var, da Knud Enggaard (V) i 1987 afviste at have brugt reglen, som giver FE ret til indgrebet »under krig eller andre ekstraordinære forhold«.
»Det har i de sidste mange år været praksis, at skiftende forsvarsministre ikke har givet offentligheden oplysninger om bestemmelsens eventuelle anvendelse,« skriver Nicolai Wammen.
»Det skyldes, at sådanne oplysninger ville kunne undergrave formålet med bestemmelsen. Oplysninger om anvendelse af forsvarslovens § 17 vil således kunne føre til, at mulighederne for at imødegå trusler mod Danmark og danske interesser forringes. Offentligt kendskab til bestemmelsens eventuelle anvendelse ville kunne føre til, at de, der udgør en trussel, vil kunne træffe modforanstaltninger, som hindrer eller vanskeliggør myndighedernes imødegåelse af en truende situation. Dette gælder også en oplysning om, at bestemmelsen ikke anvendes, idet dette ville kunne danne basis for modsætningsslutninger i en situation, hvor myndighederne ikke ville kunne afkræfte, at bestemmelsen har været under anvendelse.«
Dansk samarbejde med NSA
Når forsvarsministeren alligevel valgte at fortælle, at bestemmelsen ikke er i anvendelse, skyldes det, at Information har beskrevet et samarbejde mellem FE og den amerikanske efterretningstjeneste NSA om at tappe danske fiberkabler med tele- og internettrafik.
Et samarbejde som får teleeksperter til at stille spørgsmål ved, om dette kan – og har kunnet – foregå med anden hjemmel end netop forsvarslovens § 17.
Selv om Nicolai Wammen ønskede at »undgå helt unødvendige myter« afviser han dog at fortælle forsvarsudvalget, om bestemmelsen har været bragt i anvendelse siden 1987 eller give en nærmere beskrivelse af de tilfælde, hvor det kan ske.
»Der findes ikke i forsvarsloven eller forarbejderne hertil en klar og entydig definition af begrebet ’ekstraordinære forhold’,« skriver forsvarsministeren.
Venstrefløjen, menneskerettighedsorganisationer og juridiske eksperter har kritiseret bestemmelsen i forsvarsloven for blandt andet at være i strid med den Europæiske Menneskerettighedskonvention ved hverken at kunne kontrolleres eller være forudsigelig.
Ifølge forsvarsministeren vil kun Folketingets kontroludvalg blive orienteret om brugen af bestemmelsen »såfremt det måtte være aktuelt«.
Meningsløs tavshed
Chefjurist i den borgerlige tænketank CEPOS, Jacob Mchangama, mener imidlertid, at forsvarsministerens fremtidige tavshed ikke længere giver mening, når denne og Knud Enggaard nu alligevel har fortalt, at bestemmelsen ikke er i kraft.
»Det er svært at vide, hvordan terrorister skulle få mere ud af at vide, at bestemmelsen ikke er i kraft. Nu har Nicolai Wammen jo netop fortalt det! Hvis man er involveret i terror, så kan man jo blive udsat for hemmelig overvågning i henhold til retsplejeloven. Det er først og fremmest den almindelig danske borger, som har rent mel i posen, det vil gå ud over, hvis bestemmelsen er kraft. Man skal være en stor novice ud i terrorisme, hvis man ikke har en formodning om, at der er nogen som følger med,« siger chefjuristen.
Lektor på Syddansk Universitet, Pernille Boye Koch, som forsker i den parlamentariske kontrol med efterretningstjenesterne mener ikke, at det er nok, at kontroludvalget orienteres.
»Det principielle forfatningsretlige problem er, at regeringen ikke vil fortælle, hvilke situationer og betingelser der vil medføre, at man bruger paragraffen. Det betyder jo, at lovgivningsmagten ikke ved, hvordan bestemmelsen bliver brugt med mindre, at man sidder i kontroludvalget.«

