FN: Minister kunne bare have ringet
Birthe Rønn Hornbech rettede forespørgsel til de andre nordiske lande om FN-konventionen om statsløshed, men kontaktede ikke de juridiske autoriteter på området. Ledte ministeren mon efter legitimering af ukorrekt praksis i nabolandene, spørger ekspert


 FN's Flygtningehøjkommissariat UNHCR har det autoritative mandat til at overvåge FN-konventionen om statsløshed. Det vil sige, at kommissariatet har pligt til at vejlede staterne i fortolkningen og overholdelsen af konventionen.
Alligevel har UNHCR ikke hørt noget fra det danske Integrationsministerium, som ifølge integrationsminister Birthe Rønn Hornbech i sommeren 2008 kom i tvivl om fortolkningen af konventionen og derefter brugte det næste halvandet år på at udrede dens betydning.
»De har ikke henvendt sig til os. Men det er klart, at vi kunne have hjulpet dem med at fortolke konventionen, hvis de var i tvivl. Det er jo en af vores opgaver,« siger Liv Feijen, der er chefjurist ved UNHCR's skandinaviske hovedkontor i Stockholm.
Spørger man folkeretsekspert ved Aarhus Universitet Jesper Lindholm havde det været oplagt, at Birthe Rønn rettede henvendelse til det specialiserede FN-organ.
»Der er selvfølgelig ikke noget i vejen for at spørge de andre lande i Norden om, hvordan de nu håndterer konventionen, men man burde i hvert fald også spørge UNHCR, som med det samme kunne have holdt et møde med danske embedsmænd om fortolkningen af konventionen,« siger Jesper Lindholm.
Folkeretseksperten påpeger også, at Birthe Rønn kunne have rettet henvendelse til Europarådets Nationalitetskomité, der udgøres af europæiske specialister i statsborgerskab, eller til det danske Institut for Menneskerettigheder.
»Det er klart, at hvis ministeriet havde henvendt sig, så havde de fået en klar fortolkning af, hvordan den konvention skal læses,« siger indfødsretsekspert Eva Ersbøll fra menneskerettighedsinstituttet, der har mandat til at overvåge statens overholdelse af grundloven, menneskerettighederne og internationale konventioner.
Alligevel valgte Birthe Rønn altså kun at henvende sig til de øvrige nordiske lande.
»Måske har man håbet på at kunne legitimere den danske praksis ved at finde oplysninger om, at der også var tale om afvigelser fra FN-konventionen i praksis i andre nordiske lande?« siger professor, dr. jur. ved Aarhus Universitet Jens Vedsted-Hansen.


