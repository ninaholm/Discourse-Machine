Skjult optagelse redder drenge i voldtægtssag
En ung piges forklaringer om gruppevoldtægt overbeviste flere gange retten, som havde svært ved at tro, at en ung pige havde sex med fremmede for småpenge


 Sex for småpenge mellem unge mennesker.
Det er kernen i en opsigtvækkende og langtrukken gruppevoldtægtssag, der fik sit endelige punktum i Vestre Landsret i Viborg i går. Her blev tre unge indvandrerdrenge frikendt for i september 2008 at have voldtaget en dengang 15 år gammel pige på et toilet. Drengene forklarede, at pigen tilbød sex for at få penge til en busbillet. Men både byretten og landsretten troede på, at det kunne en så ung pige fra et pænt borgerligt jysk hjem aldrig finde på.
For forsvarerne, som det først i tredje forsøg lykkedes at få frikendt drengene, var det derfor afgørende at trænge igennem hos en gruppe ældre domsmænd med et opdateret syn på unges sexliv og omgangsformer.
»At en 15-årig gymnasiepige fra en god baggrund indlader sig frivilligt på sex med halvfremmede drenge på et toilet for 17 kroner virker nok usandsynlig på de fleste af os voksne. Men virkeligheden ser anderledes ud, end den har gjort,« sagde forsvarer Mette Grith Stage i retten.
En anden virkelighed
Forsvarerne pegede blandt andet på en undersøgelse fra Servicestyrelsen, der viser, at ti procent af de 15 til 19-årige piger synes, det er o.k. at modtage penge eller en burger for et blowjob. Ifølge en anden undersøgelse har ti procent af de unge modtaget penge eller andre byttehandler for sex.
»Jeg anmoder derfor landsretten om at have et mere åbent sind end byretten. De unges virkelighed er anderledes, end vores var, og deres adfærd skal bedømmes i det lys,« sagde hun i retten.
To ud af landsrettens seks dommere valgte dog alligevel at stole på pigen.
I sin tredje omgang i retten indrømmede pigen, at hun havde løjet. Ikke om, at hun blev voldtaget, men om at to drenge holdt hende. Nu forklarede hun, at én af drengene havde voldtaget hende på toilettet, mens de to andre 'holdt vagt' udenfor.
Dét gjorde indtryk på flertallet af dommerne.
»Hun har to gange før i retten afgivet meget detaljerede og troværdig forklaringer, som nu viser sig at være urigtige,« hedder det i dommen.
Når sagen overhovedet er kommet for igen, så skyldes det alene en video, som lillebroren til en af de dømte har optaget med pigen. Her fortæller hun, at det ikke var voldtægt. Hun ville hævne sig på en af drengene, fordi han havde sparket hendes trusser ud af toilettet, efter hun havde haft sex med hans kammerat.
Retten købte ikke pigens forklaring om, at hun godt vidste, hun blev videooptaget, men at lillebroren havde instrueret hende i at sige det, hun sagde. Dermed mente retten, at der var rejst så meget usikkerhed om hendes skiftende forklaringer, at der ikke var tilstrækkeligt bevis for voldtægten.
Drengene blev oprindeligt idømt to års fængsel hver og havde afsonet over halvdelen af straffen, inden det lykkedes at få sagen genoptaget.
»De sidste 14 måneder har været et mareridt for mig og min familie,« sagde den nu 18-årige Sharif Shaloni.
Ifølge anklager Christian Schou viser sagen trods det langvarige forløb, at retssystemet virker, da sagen jo blev genoptaget.
»Men det er sag uden vindere, og som har haft store omkostninger for både drengene og for pigen,« siger han.


