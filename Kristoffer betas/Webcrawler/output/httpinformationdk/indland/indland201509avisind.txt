Avisindlæg i Libanon: ’Flygtninge, kom til Danmark’
Den danske ngo Refugees Welcome svarer igen på udlændingeminister Inger Støjbergs annonce i en avis i Libanon. Det møder kritik fra DF


 Fordelene ved at søge mod Danmark står i kø, hvis man er syrisk flygtning i Libanon.
Sådan skriver den danske ngo Refugees Welcome i et indlæg, der trykkes i den engelsksprogede libanesiske avis Daily Star.
Indlægget er forfattet af formanden Michala Bendixen og er et svar på udlændingeminister Inger Støjbergs (V) annonce i samme avis.
Information kunne lørdag fortælle, at Støjbergs annonce ifølge flere eksperter er vildledende. Den giver blandt andet et forkert billede af muligheden for at opnå familiesammenføring for det store flertal af flygtninge.
Refugees Welcome tager afsæt i annoncen:
»Ministeren har været tvunget til at give et fuldstændig skævt billede af situationen i den annonce, der er offentliggjort i Libanon,« skriver Michala Bendixen i indlægget i Daily Star.
Hvor Udlændinge- og Integrationsministeriet i sin annonce tegner et billede af Danmark, hvor det kan være svært at opnå asyl, og familiesammenføring først er en mulighed efter et år, fortæller Refugees Welcome en noget anderledes historie i deres indlæg.
Danmark beskrives i indlægget som et lille land – et af verdens rigeste, mest stabile, med høje lønninger og stærke fagforeninger:
»Vi har plads til mange flere end de 6.700 mennesker, som vi alene i år har givet asyl.«
Ikke bare giver vi ophold i 90 procent af sagerne – fortrinsvis til flygtninge fra Syrien og Eritrea:
»Sagsbehandlingen er blandt de hurtigste i Europa. Folk fra Syrien og Eritrea får som regel asyl efter tre-fire måneder, og ventetiden på familiesammenføring er fire-syv måneder.«
Refugees Welcome peger desuden på danskerne selv som et aktiv.
»De fleste flygtninge beskriver danskerne som meget venlige, åbne og hjælpsomme. En ny bevægelse i civilsamfundet er vokset frem som et resultat af regeringens politik.«
Inger Støjberg (V) har ikke nogen kommentarer til annoncen.
’Ikke kløgtigt’
Men Dansk Folkeparti er mildt sagt ikke begejstret for initiativet.
»Jeg kan ikke forestille mig, at dem, der gør det her, bevidst ønsker at skade Danmark. Men det er et forsøg på at tiltrække endnu flere til Danmark, og det, ved vi jo, skaber spændinger og ustabilitet. Det er ikke det mest kløgtige træk, hvis man mener, vi skal have nogenlunde stabile forhold herhjemme,« siger Martin Henriksen, udlændinge- og integrationsordfører for DF.
De rent faktuelle forhold, som Refugees Welcome lægger frem, anerkender Martin Henriksen, men han siger samtidig, at det ikke er hele historien om dansk udlændingeret:
»Det kommer an på, hvem du spørger. Om lidt bliver det endnu sværere at blive dansk statsborger og endnu sværere at få permanent ophold. Hvis man har de interesser, hun (Michala Bendixen, red.) har, drejer man tingene i en bestemt retning. Hvis man har de interesser, Dansk Folkeparti har, drejer vi det i en anden retning. Sådan er det. Begge dele kan der være noget om, begge dele kan der være noget i.«

