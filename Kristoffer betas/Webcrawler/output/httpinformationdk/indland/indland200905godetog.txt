'Gode tog til alle', siger DSB - men hvornår?
IC4-skandalen rammer nu passagererne med fuld styrke. Men det kan blive værre. 15 års ansvarsforflygtigelse og undskyldninger vil give svære problemer for jernbanen mange år endnu
Et par tidligere direktører i jernbanesektoren siger, at passagererne nu er i den værst tænkelige situation. Få IC4-tog kører alene sporadisk rundt. Nytteværdien er lille. Nu kan ét sammenkobles, men så er der alle de andre, der med DSB-s ord er ramt af sygdommen -fejl-.


 Nok har politikerne lovet timedrift mellem de store byer i Danmark, hvis man hopper på toget. Om 10 til 12 år er det måske på plads, men lige nu er situationen desværre, ikke overraskende, en helt anden. Såvel politisk som hos DSB er der styret udenom ansvar i en alt for lang årrække. 
Den betændte byld kunne ikke rumme mere, da en journalist på Berlingske Tidende sammen med 4-500 andre passagerer oplevede sin værste tur nogensinde med toget fra København til Århus i sidste uge. Syv timer tog det DSB at transportere passagerne de 300 kilometer. 
Et ældgammelt museumsklart lokomotiv, hvis motor atter gav op, var hovedårsagen. DSB har efterfølgende været på knæ og sagt mange gange undskyld til de, som alt for længe sad låst fast i et tog, hvor temperaturen på et tidspunkt var oppe på 30 - 35 grader, da der manglede strøm til ventilationsanlægget. 
Så kom sangen fra DSB: Vi mangler vores IC4-tog fra AnsaldoBreda. 
Men så nemt er det ikke. I en tid hvor der bliver skreget på mere kollektiv trafik - ikke mindst af hensyn til miljøet - men hvor en toptrænet cykelrytter kommer hurtigere frem, har ingen lyst til at sidde med den berømte abe. 
D-S-B staves R-Ø-V
Transportminister Lars Barfoed (K) skal snarest kommentere artiklen fra Berlingske i sidste uge: "Ved du, hvordan man staver til D-S-B? R-Ø-V". Inden har trafikordførerne for V og K kastet sig ind i kampen. I en kronik i Berlingske mandag gjorde de rede for, at miseren skyldes de politiske modstandere: For S og SF gav i 2000 DSB lov til at bestille de 83 skandaleramte dieseldrevne IC4-tog, der skulle blive grundstammen i DSB's forliste strategi om 'Gode tog til alle'. 
Dengang ville V og K have elektrificering, forklarer de. Det lyder lidt hult, da første prioritet hos de to daværende trafikkonger, Kaj Ikast (K) og Svend Heiselberg (V), var asfalt i Jylland. Vigtigt er det også at huske, at skinnerne i den periode var i en elendig forfatning. Som med signalerne var problemet offentligt glemt i en årrække. Lamperne blinkede rødt, da der blev sat ind. 
"Fuld kraft på genopretningen af jernbanenettet", skrev Transportministeriet. En måned senere, i februar 2004, blev dét, der kunne være endt som den største danske togkatastrofe mirakuløst undgået - en knækket skinne betød, at et IC3-tog med 160 kilometer i timen kørte af skinnerne. 
I kronikkens hast har der heller ikke været tid til at se nærmere på, at tidligere transportminister Flemming Hansen (K) indgik kontrakt med DSB om at køre tog i perioden 2005-2014. Her glemte man at tage forbehold for, at IC4-togene kunne blive endnu mere forsinket. Rigsrevisionen skrev i sin kulegravning fra 2006, at det i en årrække ikke var DSB's ansvar at leje erstatningsmateriel. Det lå trygt hos ministen - sammen med udgiften - men intet skete. 
Rigsrevisionens arbejde betød, at DSB nu fik æren af at hjælpe passagerne til en bedre service. Her var også et ømt punkt. Når DSB's konsulenter vurderede, hvornår IC4-togene blev leveret, slog man en latter op. I er alt for optimistiske, lød det fra DSB's hovedkvarter i Sølvgade. Desværre var de for positive. 
Tusindvis af artikler og solid elektronisk mediedækning trængte DSB op i en krog. Nu ville DSB med ét leje tog - men ikke trækkraft. Flere dobbeltdækkervogne, der er tungere end de såkaldte kreaturvogne, de skal udskifte. Det giver de gamle hvæsende og svimlende dieseltørstige lokomotiver endnu flere problemer. Når de vil og kan starte, er de 35 lokomotiver en solid kilde til, at Danmarks mest trafikerede station - Nørreport - er i en klasse for sig, når det kommer til forurenet luft. Det bliver måske bedre i 2014.
IC4 - en bumset teenager
Men nu skal alle være optimister, for IC4-togene kommer. Den italienske togfabrik har fået en frist her i maj til at levere 14 færdige togsæt. Eller hvad? 
"Nej, nævn det ikke," siger en lokofører med stor indsigt i IC4-projektet. 
Han ryster på hovedet og siger, at nok er IC4-togene ved endeligt at blive typegodkendt, men DSB-toppen har ændret måden, det sker på. Havde man fulgt den første, havde ikke ét IC4-tog kørt under Storebælt med passagerer endnu. Om transportministeren havde stået model til dét, når man nu ser køen ved håndvasken, er tvivlsomt.
Men DSB havde haft en mere håndfast mulighed for at opsige sin kontrakt og sikkert udsigt til en retssag om de tre ud af fem betalte mia. kroner for togene. Måske var det derfor, at champagnen ikke boblede i går hos DSB, da Trafikstyrelsen sagde betinget 'ok' til det hidtil vigtigste punkt i godkendelsesprocessen. 
"Vi har nået en milepæl mere i processen. Men det er omvendt også meget vigtigt at huske på, at vi langt fra kan konkludere, at ultimatummet er overholdt endnu. Der er mange mulige sten på vejen i forhold til at nå dertil," sagde DSB's direktør Søren Eriksen til Ritzau. 
Et par tidligere direktører i jernbanesektoren siger, at passagererne nu er i den værst tænkelige situation. Få IC4-tog kører alene sporadisk rundt. Nytteværdien er lille. Nu kan ét sammenkobles, men så er der alle de andre, der med DSB's ord er ramt af sygdommen 'fejl'. 
IC4-togene vil være teenagere med store bumser på næsen, inden de måske kommer til at spille en nævneværdig rolle. Det betyder, at det er økonomisk nytteløst at elektrificere, hvilket igen betyder, at man på de danske hovedstrækninger ikke kan køre med de standard el-tog, europæere ellers gør brug af. 


