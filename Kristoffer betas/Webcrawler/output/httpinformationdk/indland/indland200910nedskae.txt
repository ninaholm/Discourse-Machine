Nedskæringer giver færre hænder i institutionerne
Københavns Kommune vil over de næste to år spare de såkaldte 'kompensationsordninger' til vuggestuer og børnehaver væk. Resultatet er færre hænder til at tage sig af børnene, og det går ud over deres udvikling, vurderer eksperter
København skal spare. Det vil formentlig betyde, at der bliver færre pædagoger pr. barn.


 Over de næste to år vil Københavns Kommune sende 110 millioner kroner færre til de københavnske daginstitutioner. Det sker, fordi kommunen udfaser de såkaldte 'kompensationspenge', som i sin tid blev givet til flere københavnske børnehaver og vuggestuer, idet deres vilkår er anderledes end i resten af landet.
Mange vuggestuer og børnehaver ligger nemlig i gamle bygninger og etageejendomme. For Dosseringens Vuggestue på Nørrebro betyder det for eksempel, at pædagogerne skal ud af institutionen for at få børnene på toilettet, og for at give alle 13 børn frisk luft, skal de flere etager ned. Det kræver ekstra hænder og dermed ekstra penge. Penge og hænder, der nu kan forsvinde.
»Hvis de fastholder, at vi skal spare kompensationspengene væk, så vil det betyde, at vi kun har råd til to pædagoger til 13 børn efter klokken 12  hver dag, og det vil betyde en klar forringelse af børnenes hverdag, fordi det ikke er nok,« siger Karen Lange Jensen, pædagog i Dosseringens Vuggestue.
Forringet udvikling
Vuggestuen vil miste 682.000 kroner om året på grund af Københavns Kommunes beslutning.
Det bekymrer også Tine Jensen, der er mor til en toårig pige i Dosseringens Vuggestue.
»Vi forældre er bare gået i panik. Det kommer jo til at betyde, at min datter ikke kommer ud mere end et par gange om måneden, og at hun ikke får den voksenkontakt, hun har brug for. Det kan kun forringe hendes muligheder,« siger hun.
Dion Sommer, der er professor i udviklingspsykologi ved Århus Universitet og ekspert i børns udvikling, slår også alarm.
»Det er simpelthen skandaløst. Når der ikke er nok plads og voksenkontakt, udvikler børnene sig dårligere sprogligt og motorisk. De kommer ikke til at være skoleparate, og de får et mere usikkert forhold til voksne, netop fordi de hver dag bliver understimuleret,« siger han og understreger:
»Jeg er snart der, hvor jeg ikke kan anbefale forældrene at sætte deres børn i daginstitutioner længere, fordi det direkte går ud over deres børns udvikling.«
Han henviser til dansk og international forskning, hvor blandt andet en undersøgelse fra 2002 fra American Public Health Association viser, at for børn på 0-2 år skal der være mindst én pædagog til tre børn, hvis børnene skal få den fornødne stimulation.
Lektor og børnepsykolog Grethe Krag Müller fra Danmarks Pædagogiske Universitetsskole har også tidligere forklaret til Information, at det er farligt at overlade børnene så meget til sig selv.
»Det går ud over deres koncentration, deres sproglige udvikling og deres evne til at indgå i sociale relationer. Det er dybt bekymrende,« sagde hun til Information i maj i år.
Presset område
Borgerrepræsentationen i Københavns Kommune har besluttet, at der i 2010 skal skæres 47,6 millioner og i 2011 62,6 millioner. Det svarer til en reduktion af kompensationspengene på 55 procent i 2010 og derefter 73 procent i 2011.
»Vi prøver at fase ordningen langsomt ud, fordi vi har kæmpemæssige problemer med at holde kadencen på børneområdet. Lige nu er det største problem at overholde pasningsgarantien for alle, og det kommer før kompensationsordningen,« forklarer medlem af Børne- og Ungeudvalget i Københavns Kommune for Socialdemokraterne Jan Andreasen, der dog understreger, at han helst ville undgå at skære i kompensationsordningen.
Venstres medlem af Børne- og Ungeudvalget Cecilia Lonning erkender også, at det ikke er en optimal beslutning.
»Det er et led i en kæmpe øvelse, hvor der skal spares, hvor det går ud over færrest. Lige i øjeblikket er det bare en pris, man må betale,« siger hun og uddyber:
»Vi bliver nødt til at give alle børn et tilbud, i stedet for kun at give nogle børn det perfekte tilbud.«
I næste uge skal kommunen beslutte, hvordan besparelserne skal udmøntes.
Her vil Jan Andreassen dog på baggrund af utallige forældrehenvendelser bede borgerrepræsentationen om at genoverveje indholdet i beslutningen.
»Vi må se på de institutioner, der kommer særligt i klemme her, og hvad vi kan gøre for dem,« siger han.


