Bombemands identitet er fortsat en gåde
Politiet har stadig ingen anelse om, hvem den mistænkte bombemand fra Hotel Jørgensen i København er. Han gemmer sig bag tre falske identiteter
Politiet offentliggjorde i går en videosekvens, der viser den mistænkte, iført solbriller og sixpence, på posthuset på Øster Allé i København onsdag den 8. september. Politiet har svært ved at identificere manden, der taler tre sprog, men ikke vil tale med politiet.


 Raoul Foltz, David Francois J de Vicq de Cumptich og Hans Veller.
Det er ifølge TV 2/News navnene på de tre falske identiteter fra forskellige mellemeuropæiske lande, som bombemanden, der fredag blev pågrebet i København, har brugt.
Politiet er dog stadig på helt bar bund i spørgsmålet om, hvem manden, der fredag sprængte en bombe på et toilet på Hotel Jørgensen i centrum af København, er.
»Vi har et problem med at fastslå hans identitet. Der er tale om en person, som har gjort meget for at sløre sig, og han vil ikke tale med os,« sagde politiinspektør Svend  Foldager på et pressemøde i går. Politiet ved dog, at han taler flydende fransk, og at han også kan begå sig på tysk og engelsk.
»Vi har ingen indikation af nogen art om, at han taler arabisk,« sagde Svend Foldager.
Det er også en gåde for politiet, hvornår den mistænkte bombemand kom til Danmark, samt hvor han kom fra før ankomsten. Man har dog fundet ud af, at han havde købt en billet med busselskabet Eurolines til Belgien - bussen havde afgang fredag eftermiddag.
Ifølge Svend Foldager har man fundet en 'mindre mængde' sprængstof, der tilsyneladende blot var nok til at ødelægge et toilet, og politiet mener, at man har fået fat i det hele.
»Vi ved godt, hvilket sprængstof der er tale om, men det vil vi ikke kommentere,« sagde Svend Foldager, som påpegede, at man ikke havde grund til at tro, at der var medsammensvorne.
Ikke Jyllands-Posten
Samtidig gjorde politiinspektøren meget ud af at afvise oplysninger om, at Jyllands-Postens hovedsæde i Viby ved Århus skulle være målet for mandens bombe.
»De oplysninger er ikke korrekte. Vi er i besiddelse af materiale, der gør, at vi er opmærksomme på, at Jyllands-Posten kan være et mål for en terrorhandling. Både Københavns Politi og PET arbejder videre med de oplysninger,« lød den kryptiske melding fra Svend Foldager, som reagerede på Ekstra Bladets historie om, at man skulle have fundet et kort på den anholdte, hvor der var tegnet en ring om netop den jyske avis' hovedkvarter.
Også aviskoncernens chef afviste kendskab til, at målet skulle være hovedsædet:
»Mig bekendt har der ikke været konkrete terrortrusler mod bladhuset i Viby«, siger administrerende direktør i JP/Politikens Hus Lars Munch til pol.dk, som dog også bemærker politiinspektøren kryptiske melding.
»Man kan måske antage, at politiet ikke ønsker at afvise muligheden for Jyllands-Posten som terrormål helt generelt«, siger han.
Ikke superterrorist
Gårsdagens oplysninger får tidligere operativ chef i PET Hans Jørgen Bonnichsen til at vurdere, at alt må være i spil igen, så mandens motiv kan være alt fra terror til hævn.
»Når man meget kraftigt jorder oplysningen om et kort med cirkel, mener jeg, at alle muligheder igen står åbne. Når politiet samtidig siger, at de har alt sprængstoffet, så er det tegn på, at vi ikke taler om superterrorisme,« siger han.
Hans Jørgen Bonnichsen hæfter sig også ved, at den ukendte mand havde købt en busbillet ud af landet.
»Hvis det var til ham selv, udelukker det jo selvmords-terrorisme,« siger han.
På gårsdagens pressebriefing fra politiet kom det også frem, at bombemanden i dagene inden anholdelsen på et posthus havde købt en mindre papkasse og tape.
»Sammen med den lille mængde sprængstof kunne det godt pege i retning af, at han ville bygge en brevbombe, som skulle sendes til et andet sted i verden,« siger Hans Jørgen Bonnichsen.
Den tidligere PET-chef vurderer, at hvis der rent faktisk er tale om en terrorist, kunne det pege i retning af en ensom ulv, som opererer på egen hånd.
»De agerer ofte amatøragtigt, men her har han dog udøvet en vis form for professionalisme ved at dække sig ind under tre falske identiteter,« siger Hans Jørgen Bonnichsen.		                   ritzau


