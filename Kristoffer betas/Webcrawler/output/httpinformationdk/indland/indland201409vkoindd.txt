VKO vil inddrage Syrien-krigeres statsborgerskab
Regeringen skal, ligesom i Storbritannien, have beføjelser til at tage statsborgerskabet fra Syrien-krigere, mener V, K og DF. Justitsministeren afviser ikke og siger, at regeringen i sit kommende udspil også søger inspiration i det britiske
 Den britisk-egyptiske Abdel-Majed Abdel Bary er den formodede morder af journalisten James Foley og muligvis også gerningsmanden i den seneste videohenrettelse af det amerikanske gidsel Steven Sotloff. Bary, som er opvokset i London, er et eksempel på radikaliserede unge som tager tager til brændpunkter som Syrien og Irak og kæmper for Islamisk Stat.


 Danmark mangler metoder til at forhindre radikaliserede unge mænd i at rejse til Syrien for at kæmpe under islamistiske faner, mener oppositionen. Derfor kræver V, K og DF nu, at regeringen undersøger, om det er juridisk muligt at fratage Syrien-krigere deres statsborgerskab, som man gør i bl.a. Storbritannien.
»Vi vil gerne have regeringen til at undersøge, hvorvidt det er muligt at stramme op, så man for eksempel kan fratage statsborgerskabet fra den her gruppe, såfremt de har et andet statsborgerskab at falde tilbage på,« siger Karsten Lauritzen, retsordfører for Venstre. Kun overgået af Belgien er Danmark det vestlige land, der set i forhold til indbyggertallet leverer flest udenlandske krigere til Syrien. Mindst 100 er rejst fra Danmark for at kæmpe i Syrien.
LÆS: Regeringen varsler ny strategi mod Syrien-krigere
 Den britisk-egyptiske Abdel-Majed Abdel Bary er den formodede morder af journalisten James Foley og muligvis også gerningsmanden i den seneste videohenrettelse af det amerikanske gidsel Steven Sotloff. Bary, som er opvokset i London, er et eksempel på radikaliserede unge som tager tager til brændpunkter som Syrien og Irak og kæmper for Islamisk Stat.
Arkivfoto
Tirsdag blev diskussionen om lovgivning yderligere aktuel, da IS offentliggjorde endnu en video, hvor et britisktalende medlem af gruppen angiveligt henretter et amerikansk gidsel. Ved redaktionens afslutning var videoens autencitet ikke bekræftet af vestlige regeringer, men en lignende video for få uger siden har betydet, at love er blevet foreslået i flere europæiske lande. Norge udreder i øjeblikket et lovforslag, der skal gøre det muligt at tage statsborgerskabet fra borgere, der frivilligt har gjort militær tjeneste uden for landet, eller som »optræder stærkt til skade for statens vitale interesser«. I Storbritannien er det allerede tilfældet og kan sågar gøres uden om domstolene. En antiterrorlov har siden 2002 givet indenrigsministeren magt til at tage statsborgerskabet fra briter, der vurderes at være en trussel mod landets sikkerhed.
Retsordfører Tom Behnke (K) ser gerne, at man følger det britiske eksempel og giver regeringen beføjelser til at tage statsborgerskabet fra borgere, der vurderes at udgøre en trussel – uden om domstolene.
»Vi vil gerne være med til at gøre, som de gør i Storbritannien. Hvis det kan lade sig gøre i forhold til vores grundlov, så ser jeg intet problem i det,« siger han.
I et skriftligt svar til Information er justitsminister Karen Hækkerup (S) ikke afvisende over for forslaget, men lægger heller ikke op til lovændringer: »Regeringen er i fuld gang med at se på, hvilke initiativer der er behov for. Det vil vi snart præsentere. Og her lader vi os selvfølgelig også inspirere af, hvad briterne gør,« skriver ministeren.
SF’s retsordfører, Karina Lorentzen Dehnhardt, tror ikke, at truslen om at miste et statsborgerskab vil have en præventiv effekt: »Jeg tror ikke, at det bremser antallet af udrejser. De (Syrien-krigerne, red.) er så dedikerede, at de vil tage af sted, statsborgerskab eller ej.«

