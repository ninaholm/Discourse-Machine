’SF er den sociale samvittighed på venstrefløjen’
Efter kaotiske døgn i SF er Pia Olsen Dyhr klar til at se fremad. SF skal efter hendes opfattelse lægge pres på den regering, partiet lige har forladt, og så skal partiet være klar til at indgå kompromiser for at få indflydelse – i modsætning til Enhedslisten
 
	Pia Olsen Dyhr sammen med Mette Frederiksen (S) i Folketingssalen torsdag, efter at beslutningen om, at SF forlader regeringen, er taget: ’Der er blevet puttet ordet ’krise’ på SF i mange år. Men nu må vi sige, at vi er der,’ siger Pia Olsen Dyhr dagen derpå


 
	Hun tænker sig længe om: »Ja, det er et meget godt spørgsmål,« siger Pia Olsen Dyhr (SF) så. Spørgsmålet handler om, hvilke kvaliteter en ny ledelse af SF skal have.

	»Man skal selvfølgelig samle partiet. Men vi skal også være opmærksomme på, at SF ikke kan gå i to retninger på en gang. Vi skal have noget samling på dette parti. Vi skal være enige om, hvad strategien handler om. Vi skal være enige om politikken. Og vi skal være enige om at søge resultater, så vi leverer noget – eller om vi skal være et protestparti. Det skal vi have afklaret, for ellers står vi jo i præcis samme situation, som vi gjorde efter valget af Annette Vilhelmsen. Det kan vi ikke være bekendt over for den, der bliver den kommende formand for SF,« siger Pia Olsen Dyhr.

	Hun er transportminister nogle dage endnu, men før det har Pia Olsen Dyhr været folketingsmedlem siden 2007, ligesom hun tidligere har været formand for SF Ungdom. I 2005 forsøgte hun at blive formand for SF. Dengang vandt Villy Søvndal formandskampen med knap 60 procent af stemmerne ved en urafstemning blandt partiets medlemmer. Pia Olsen Dyhr fik en tredjedel af stemmerne. I dag vil hun ikke forholde sig til det kommende formandsvalg i SF. Det er alt for tidligt, mener hun. Og hun har heller ikke afgjort med sig selv, om hun ønsker at være kandidat til formandsposten. Men hun understreger, at på trods af de kaotiske tilstande i SF, som hersker i øjeblikket, skal SF’s mandater på Christiansborg levere folkesocialistiske resultater.

	»Det er ikke acceptalt, hvis vi kun kommer til at bruge tiden på SF’s interne anliggender. SF’s vælgere har valgt SF og SF’s parlamentarikere til at levere resultater, så vi må kunne gøre det, mens vi ordner vores interne partiforhold. Vi må ikke have så travlt med vores interne øvelser, at vi glemmer, at de arbejdsløse ikke længere skal blive kalkunjagtet, indtil de får et arbejde. De skal have en reel mulighed for at blive opkvalificeret til et arbejdsmarked, som er krævende at komme ind på,« siger Pia Olsen Dyhr. Og situationen i SF er alvorlig.

	»Der er blevet puttet ordet ‘krise’ på SF i mange år. Men nu må vi sige, at vi er der. Der er reel krise og en risiko for, at SF braser helt sammen, hvis vi ikke får samlet op på det,« siger hun.

	Det er både de seneste dages begivenheder, der ifølge Pia Olsen Dyhr har udløst krisen, men længere tids frustrationer over politikken har også været en medvirkende faktor, vurderer hun.

	»Det har været tydeligt for enhver, at vi har indgået kompromisser ved at sidde i regering. Men vi har opnået meget ved at sidde i regering. Man kan altid diskutere, om balancen har været den rigtige. Vi tabte lidt for stort ude i det sorte tårn fra start. Det kan man filosofere lidt nærmere over, for det var der, at miseren startede,« siger Pia Olsen Dyhr.

	Lettere for Løkke

	Men i stedet for at filosofere over fortiden, vil Pia Olsen Dyhr hellere fokusere på fremtiden. Og den ser ikke lys ud, når det handler om politisk indhold, vurderer hun.

	»Jeg er bekymret for, hvad der kommer til at ske med beskæftigelsesreformen og vækstplanen, når SF ikke sidder med i regeringen. Jeg ved, hvad der var lagt op til af diskussioner, så det bliver udfordrende for os nu at få indflydelse. Vi skal sikre uddannelse i beskæftigelsesreformen, og når vi skaber vækst, så handler det om at sikre danske arbejdspladser,« siger hun.

– Har SF’s afgang fra regeringen gjort det nemmere for Lars Løkke Rasmussen (V) og de borgerlige partier?

	»Det er der ingen tvivl om. Der er ingen tvivl om, at beskæftigelsesreform og vækstplan bliver vedtaget med de borgerlige. Derfor er jeg bekymret for den sociale balance, når SF ikke sidder i regering.«

	Pia Olsen Dyhr ser fremtidens SF som et parti, der både er i opposition til regering og Enhedslisten: »SF er den sociale samvittighed på venstrefløjen. Vi er ikke bare nogle, der taler om det. Vi leverer også resultater. Vi skal lægge maksimalt pres på regeringen – og være villige til at indgå kompromiser i sidste ende, i modsætning til det vi så med Enhedslisten ved finanslovforhandlingerne. Der ville Enhedslisten i sidste ende ikke være med. Men Helle Thorning-Schmidt og Margrethe Vestager (R) kan ifølge Pia Olsen Dyhr ikke tage SF’s opbakning for givet: »Vi skal forhandle med regeringen, men vores stemmer er ikke bare givet på forhånd. Vi skal forhandle fra sag til sag og sørge for indflydelse. Vi skal levere et mere solidarisk Danmark.«

