Frygt for fusion af institutioner efter ny skolereform
Med reformen af folkeskolen åbner forligspartierne ifølge nyt notat fra KL for nye sammenlægninger af skoler og daginstitutioner, fordi kravet til fælles ledelse lempes. Det forringer det lokale demokrati, lyder kritikken fra forældre
 
	I Skolelederforeningen undrer man sig over, at politikerne, før skolereformen blev aftalt, havde et stort fokus på skoleledelse, og de så ifølge dem vil svække den ved at fjerne lederens fokus fra skoledelen ved at lægge tingene sammen. Politikerne mener, det giver mulighed for at tænke to institutioner mere sammen, så overgangen for børnene ikke bliver så stor fra børnehave til skole.


 
	Når den nye reform af folkeskolen træder i kraft fra skoleåret 2014/2015, bliver det nemmere for kommunerne at slå skoleledelsen sammen med ledelsen på nærliggende daginstitutioner og ungdomsskoler – og dermed spare lønudgifterne til ledere.

	Som en del af folkeskolereformen lægger regeringen, Venstre, Dansk Folkeparti og Konservative op til, at der kan afbureaukratiseres for op mod 105 mio. kr. årligt, og det skal bl.a. ske ved, at kravet til »fælles ledelse af flere folkeskoler og fælles ledelse mellem folkeskoler og dagtilbud/fritidshjem ændres fra 150 elever til 300 elever,« som Kommunernes Landsforening skriver i et nyt notat.

	De kommende ’kæmpeinstitutioner’ vækker bekymring hos landets forældreorganisationer:

	»Det er et stort demokratisk problem, når kommuner får mulighed for og vælger at slå institutioner sammen, fordi det svækker forældredemokratiet. Jo større enheder, jo længere er der fra ledelse til elever og forældre. Samtidig kan jeg frygte, at fokus vil være på den store institution – skolen – mens daginstitutionen bliver overset,« siger Lars Klingenberg, formand for Forældrenes Landsorganisation. Formanden for Skole og Forældre, Mette With Hagensen, mener også, at fælles ledelse giver dårligere ledelse.

	»Når vi ser på lederdelen, så vil en tidligere skoleleder have sit fokus på skoledelen og ikke på daginstitutionsdelen, og det kan få betydning for kvaliteten af både skole- og daginstitutionsdelen. Der er altså stor forskel på at lede en skole og lede en daginstitution. Der er to vidt forskellige formål med de to institutioner,« siger Mette With Hagensen.

	Kræver pædagogisk projekt

	Børne- og undervisningsordfører forRadikale Venstre, Lotte Rod, mener, at forældrenes bekymring er ubegrundet.

	»Selv i yderområderne bliver skolerne større, og 300 elever er altså ikke en megaskole. I dag har vi flere skoler, som har dispensation til fælles ledelse med en institution, så vi ønsker blot at afspejle virkeligheden. Men det er afgørende for os, at man kun tænker fælles ledelse mellem skole og institution, hvis man har et pædagogisk projekt og en ambition med det,« siger Lotte Rod.

	Lektor ved Roskilde Universitet Charlotte Højholt, som har forsket i samtænkning mellem institutioner, ser store udfordringer ved fælles ledelse:

	»Det kræver, at en skoleleder er meget åben overfor at se på andre relevanskriterier for, hvad der sker i en institution, end hvad der sker i skolen, for det er jo forskellige former for praksisser, og det er et af dilemmaerne,« siger hun.

