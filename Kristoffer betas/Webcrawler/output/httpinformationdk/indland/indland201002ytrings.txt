Ytringsfrihedsforkæmpere i strid om børneporno
Animeret børneporno er så modbydeligt, at det bør forbydes, mener formand for Trykkefrihedsselskabet Lars Hedegaard. Men det er et forbud mod tanker - ikke handlinger, der har et offer, siger medstifter af Fri Debat, Jacob Mchangama


 Ytringsfrihedens forkæmpere er atter uenige. Denne gang er børneporno centrum for debatten. Vel at mærke den animerede og computergenererede slags, der i dag er lovlig i Danmark, mens det er forbudt i Norge og Sverige. Nu vil Socialdemokraterne gøre det ulovligt herhjemme.
Men sådan et forbud vil skade både ytringsfriheden og retssikkerheden. Det mener Jacob Mchangama, chefjurist for den liberale tænketank CEPOS og medstifter af den nystartede ytringsfrihedsforening Fri Debat.
Han forstår godt, at man finder animeret børneporno modbydeligt og stødende. Men samtidigt understreger han, at hvor børnepornografi normalt krænker et barn, er det en offerløs handling at lave den animerede udgave.
»At noget er et udtryk for en syg fantasi, gør ikke, at man skal forbyde det. Det vil være det samme som at forbyde tanker. Hvad så med voldelige computerspil, hvor man bliver belønnet for at slå uskyldige ihjel. Bør vi så også forbyde det?«
Trykkefrihedsselskabets formand Lars Hedegaard er helt uenig. Han mener, at teknologiske udvikling snart vil gøre det umuligt at skelne mellem rigtige fotografier og kunstigt fremstillet børneporno, og derfor er et forbud relevant.
»Så er min personlige holdning, at børnepornografi er et så modbydeligt fænomen, at der nødvendigvis må gribes yderligere ind,« siger han.
Moralske forbud
Jacob Mchangama mener ikke, at Lars Hedegaards argumentation holder vand. Han efterlyser tungtvejende og utvetydige videnskabelige belæg for, at animeret børneporno fører til krænkelser af børn, hvis man skal overveje et forbud.
»I et frit samfund må man også kunne have tanker, der er stødende og krænkende, hvis man kan udleve dem på en måde, som ikke skader andre.«
Han peger på, at Den Europæiske Menneskerettighedsdomstol så sent som i tirsdags fastslog, at Tyrkiet krænkede ytringsfriheden ved at forbyde en bog, der blandt andet handlede om pædofili. Ifølge ham er modstanden mod den animerede børneporno et tydeligt udtryk for, at ytringsfriheden ofte kun bliver forsvaret, når den passer ind i den underliggende politiske holdning
»Ytringsfriheden bliver brugt i en værdipolitisk kamp. Man vil gerne støtte op om ytringsfriheden, når det er i ens egen interesse, men mere vægt lægger man heller ikke på den som et grundlæggende princip, når det er et omtåleligt og moralsk anstødeligt emne som børneporno.«
Det afviser Lars Hede- gaard.
»Vi indskrænker jo allerede ytringsfriheden ved at forbyde almindelige fotografier af børneporno.«
Politisk uenighed
Også politikerne er uenige. Mens SF og Dansk Folkeparti støtter Socialdemokraternes forbud, er regeringspartierne skeptiske.
»Hvis vi vil forbyde denne type animationer, så begynder vi betænkeligt at nærme os noget, der ligner officiel censur,« siger vikarierende politisk ordfører Tina Nedergaard (V).
Tom Behnke, retsordfører hos de Konservative, er enig.
»Vi straffer ikke pædofile, fordi de er syge oven i hovedet. Vi straffer, fordi det går ud over børn. Et forbud kræver, at animationerne fører til overgreb, og det har jeg ikke set tilstrækkelige videnskabelig dokumentation for, at de gør.«
Socialdemokraternes retsordfører Karen Hækkerup understreger, at forslaget netop kommer efter, at eksperter og interesseorganisationer i medierne har gjort opmærksom på, at animationerne i sidste ende kan føre til voldtægt.
»Det bliver ikke bare ved fantasien, og derfor skal vi have lukket det hul i lovgivningen.«
Formand for Folketingets Retsudvalg, Peter Skaarup (DF), afviser, at forslaget vil ramme ytringsfriheden, fordi kunstnerisk og videnskabeligt materiale er undtaget.
Han mener heller ikke, at der er grund til at sikre det videnskabelige belæg for sammenhængen yderligt.
»Tankegangen er lige syg om det er animeret eller rigtig børneporno. Derfor kan man sagtens lovgive, hvis man vurderer, at animeret børneporno bekræfter dem i deres syge tanker,« siger Peter Skaarup.

