Erhvervslivets investeringer i forskning falder
Erhvervslivets investeringer er faldet, viser nyt speciale. Det kunne tyde på, at den politiske satsning på mere samspil mellem universiteter og erhvervsliv har slået fejl
Samspillet mellem universiteter og erhvervsliv har angiveligt slået fejl, konkluderer speciale.


 Techtrans, højteknologifond og mere strategisk forskning er bare nogle af de forskningspolitiske tiltag, der skal øge samspillet mellem universiteter og erhvervsliv. Især under VK-regeringen har erhvervsrettet forskning, der kan forkorte vejen fra forskning til faktura været i højsædet. 
Alligevel ser det ud til, at udviklingen går i den stik modsatte retning, konkluderer Christian Klement, der har skrevet speciale om forskningspolitikkens virkning i sociologi på Københavns Universitet.
"Der er tydelige tegn på kommercialisering, når man ser på de politiske tiltag, der taget igennem de sidste 10 år. Men det ser ikke ud til at have haft den ønskede effekt på de private investeringer i dansk forskning," fortæller Christian Klement.
De private investeringer i forhold til BNP har været faldende siden 2003, hvor erhvervslivets forbrug af forskningsmidler 1,8 procent af BNP. I 2006 var det nede på 1,65 procent af BNP. Heller ikke i forhold til udlandet klarer dansk forskning sig særlig godt, når det gælder private investeringer, forklarer Christian Klement. 
Allerede fra 1993 har fokus i forskningspolitikken været på økonomisk værdiskabelse, men de store forandringer er for alvor sket under VK-regeringen, der blandt har gjort universiteterne selvejende, gjort det lovligt at oprette selskaber og tjene penge på forskning, samt satset endnu flere forskningsmidler på forskning med et erhvervsmæssigt sigte. 
"Der er utrolig store midler at hente på det her område. Højteknologifonden, der støtter forskning og innovation med et erhvervsmæssigt formål, vil i 2012 råde over 16 milliarder i grundkapital, mens der til sammenligning blev brugt 13,4 milliarder til forskning og innovation i den offentlige sektor i 2006," forklarer Christian Klement. 
Mindre original forskning
At erhvervslivet trang til at investere i forskning daler, trods de store forskningspolitiske tiltag, kan hænge sammen med en indbygget fare, der er forbundet med kommercialiseringen af forskningen.
"Udviklingen betyder mindre valgfrihed for den enkelte forsker og en centralisering af magten i dansk forskning, fordi medlemmerne af forskningsråd og fonde som Højteknologifonden, får langt mere at skulle have sagt. Og det kan betyde, at dansk forskning bliver mere forudsigelig og mindre original, fordi det ikke er de folk, der ved allermest om sagen, der beslutter, hvad der skal forskes i," mener Christian Klement. Det er sundhedsvidenskab og det strategiske forskningsområde bioteknologi, der gennem årene ifølge Klements datamateriale, har fået flest forskningsmidler. 
"Danmark har utrolig meget farmaceutisk industri, derfor er det ikke så underligt, at der især bliver brugt penge på forskning i bioteknologi, " siger Christian Klement.
Færre midler
Omvendt har natur-, jordbrugs- og veterinærvidenskab, hvor Danmark traditionelt også står stærkt, fået langt færre forskningsmidler at gøre med, hvilket kan være en anden forklaring på, hvorfor dele af dansk erhvervsliv måske ikke er så interesseret i at investere i universitetsforskningen. 
Kommercialiseringen af forskningen er en international tendens, der betyder, at en lang række europæiske lande er inde i den samme udvikling, forklarer Christian Klement. Det største problem ved udviklingen imod flere kommercielle interesser i forskningen er for ham at se, at det ændrer ved hele formålet med forskningen.
"Den udvikling, vi er inde i, kan betyde mere forskning for de privilegerede. Det kan betyde, at der bliver forsket i nye medikamenter frem for forebyggelse. I stedet for at forske i økonomisk ulighed vil det være mere rentabelt at forske i organisationsudvikling," siger Christian Klement og fortsætter: "Spørgsmålet er så om forskningen stadig kan fungere som kritisk røst overfor magthaverne, hvis forskningen er ved at forvandle sig til et redskab, der primært bidrager til at øge de mest privilegeredes velstand." 


