Principprogrammer skrumper – i både omfang og betydning
Tidligere dannede partiernes principprogrammer fundamentet for politikken, men udviklingen er tilsyneladende løbet fra principperne. De er blevet ofret til fordel for kortere og hurtigere politiske meldinger


 SF’s principprogram har været på slankekur. Mens det gamle fra 2003 fyldte næsten 12.000 ord, er der kun ca. 2.000 ord i det udkast til et nyt program, som partiets landsledelse har sendt ud til medlemmerne forud for folkesocialisternes landsmøde i april.
Mens nogle SF’ere finder udviklingen bekymrende, mener andre, den er helt naturlig.
Tendensen til, at partiernes principprogrammer skrives med kortere og bredere formuleringer, kan ses over det meste af det politiske spektrum, siger Lars Bille, lektor i statskundskab ved Københavns Universitet:
»Det gælder om at formulere et principprogram, som er signalgivende og retningsgivende, som ikke binder dem unødigt meget. I Danmark skal man jo indgå kompromiser, fordi ingen har absolut flertal, så det kræver forhandlinger, og der kan man have brug for så få bånd som muligt.«
Fælles identitet
SF’s nye principprogram har været undervejs i to år – og sådanne lange processer har kendetegnet partiet, fortæller Aage Frandsen, tidligere gruppeformand for SF’s folketingsgruppe og medforfatter til flere af SF’s principprogrammer:
»Specielt principprogrammet fra 1980 har spillet en stor rolle i SF’s historie. Det blev brugt til at skabe en fælles identitet og til at definere, hvad det vil sige af være SF’er. Arbejdet med det program tog ganske lang tid. Det tager tid at diskutere, hvad vores parti bygger på, og hvordan vi adskiller os fra andre. I fællesskab diskuterede vi os frem til, hvad vi stod for. Det var samtale, hvor der også blev lyttet.«
»At principprogrammer efter nogles opfattelse bør være meget korte, var vi ikke tidligere enige i. Der skulle stå noget, så man blev klogere af at læse SF’s principprogram,« siger Aage Frandsen, som dog afviser at forholde sig direkte til landsledelsens udkast til et nyt principprogram.
Han siger blot:
»Tidligere har vores principprogrammer haft to formål. For det første skulle de angive hovedlinjerne i SF’s principper, for det andet skulle det skabe en fælles identitet. Processen op til vedtagelse af programmerne var næsten lige så vigtig som selve programmet.«
Fundamentet
Lige siden Socialdemokratiet i begyndelsen af juni 1876 fik sit første rigtige principprogram, Gimle-programmet, har partier i Danmark haft principprogrammer.
Kasper Møller Hansen, professor og valgforsker ved Københavns Universitet, minder om, at principprogrammerne har en stor historisk betydning:
»Der er meget tradition bundet sammen med et principprogram. Det er lige som at vende tilbage til rødderne. Det kan være vigtigt for et partis identitet,« siger han.
Og ifølge Lars Bille spiller de fortsat en central rolle.
»Principprogrammer skal udstikke de langsigtede retningslinjer for, hvad det er for et samfund, det pågældende parti gerne vil have. Så kommer arbejdsprogrammer og særlige politikudspil, der læner sig op ad principperne. Men programmet er fundamentet for et parti,« siger han.
Lange forløb med omfattende debatter om principprogrammet er helt naturlige for politiske partier, vurderer Lars Bille:
»Ofte ser man ophidsede debatter omkring principprogrammer, fordi man er inde at rykke hjerteroden af partiet,« siger Lars Bille.
Rundere formuleringer
Med sine 817 ord er Liberal Alliances principprogram det korteste af Folketingets partiers programmer. De to forskere vurderer, at partiprogrammerne generelt bliver mere udvandede, fordi de ganske enkelt er for gammeldags.
»I dag betyder principprogrammet langt mindre, end det gjorde tidligere. Før i tiden var det meget betydningsfuldt. I dag er principprogrammets indflydelse forsvundet, i takt med at antallet af medlemmer af partierne er dalet,« siger Kasper Møller Hansen og uddyber:
»I dag går realpolitikken så hurtigt, at det ofte bliver overhalet indenom. På den måde kan man sjældent bruge et principprogram til at finde ud af, hvad partiet konkret står for. Man er nødt til at følge med i de forskellige politiske udspil, hvis man vil have en fornemmelse af, hvor partiet står i dag.«
Han mener, at fire sider til et principprogram er rigeligt.
»I dag får vælgerne så mange politiske budskaber på så mange forskellige måder, at et politisk manifest på mere end fire sider vil være omsonst. Det er bedre at have noget, der er kort og præcist med nogle identitetsmarkører, end et længere manifest, som ingen kan huske eller forholde sig til. Det skal kunne ligge og læses på internettet. Der skal netop være mulighed for at arbejde og komme med udspil inden for principprogrammets rammer, ellers vil det fastlåse et parti fuldstændigt. Og så ville man blive nødt til at undsige det fra begyndelsen,« siger Kasper Møller Hansen.
Det ikke kun SF, som for tiden diskuterer, hvordan deres nye principprogram skal lyde. Også Konservative har gang i en proces, der skal munde ud i et nyt principprogram til partiets landsråd til september.

