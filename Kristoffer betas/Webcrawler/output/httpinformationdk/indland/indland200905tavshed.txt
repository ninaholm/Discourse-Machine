Tavshed er et vilkår på DTU
En forsker står til fyring for at have udtalt sig kritisk om ledelsen på Danmarks Tekniske Universitet (DTU), men manglende ytringsfrihed er blevet et arbejdsvilkår på DTU efter den nye magtfulde ledelsesform blev indført, mener ansatte og studerende


 At sige sin mening til møder eller skrive et læserbrev i avisen er ikke noget, man gør sig det helt store i derude på Danmarks Tekniske Universitet (DTU) i Lyngby. I hvert fald ikke, hvis man gerne vil gøre karriere på stedet, mener fællestillidsmand på DTU, Jens Heide. 
Sagen på DTU Kemi, hvor en forsker står til forflytning for at have udtalt sig kritisk om ledelsen i blandt andet Information, er grel, mener tillidsmanden, men at udtale sig kritisk i pressen er generelt ildeset på DTU. 
"Efter DTU-loven blev indført i 2001, er kritik af universitetet og ledelsen efterhånden blevet noget, man går stille med. Ledelsen har jo en opfattelse af, at det er dem, som tegner institutionen, derfor er det ikke på sin plads at kritisere, hvad de gør," forklarer Jens Heide. 
De ansatte accepterer til dels, at tavshed er en omstændighed ved deres job, mener Jens Heide:
"Hvis du vil beholde dit job, så afholder du dig fra offentlig kritik. Det står klart for de fleste."
Antallet af konflikter mellem ansatte og ledelse er steget betydeligt, siden DTU-loven blev indført. Men kun få af personalesagerne kommer til offentlighedens kendskab, fordi det har alt for store konsekvenser for de ansattes karriere at stå frem. 
"Det er svær balancegang for os som tillidsfolk. Vi kunne så let som ingenting levere et pænt antal lig på videnskabsminister Helge Sanders bord, men problemet er, at det risikerer at gå ud over de folk, der er impliceret, og vores opgave er jo at beskytte deres interesser bedst. Og hvis de vil beholde deres job og gøre karriere på DTU, så er det oftest klogest at tie."
Også de studerende på DTU mærker konsekvenserne af den manglende ytringsfrihed blandt de ansatte. Daniel Kunisch Eriksen, der er uddannelsespolitisk koordinator i Polyteknisk Forening, mener, at sagen på DTU Kemi generelt skaber en utryghed, der også har stor indflydelse på de studerende: 
"Det er ubehageligt at være på Kemi i øjeblikket. Også for de studerende. Sådan en stemning trænger jo ned igennem systemet og skaber en stor usikkerhed om, hvordan underviserne har det, og om de pludselig forsvinder, fordi de er blevet forflyttet eller bare ikke kan holde ud at være på stedet længere." 
Daniel Kunisch Eriksen mener dog, at sagen på kemi er et problem for ledelsen på DTU: 
"At forflytte en kritisk medarbejder er ikke god ledelse, men skræmmetaktik. Vi er jo stadig et universitet, derfor skulle der helst være plads til kritik og uenighed." 
Kortere lunte
Ledelsens skræmmetaktik gør det svært at få en konstruktiv debat i gang på DTU, mener de studerende. Derudover har DTU-loven, som var en forløber til universitetsloven, betydet, at alle de organer, hvor de studerende og ansatte kunne få indflydelse på universitetet, enten er nedlagt eller har mistet al indflydelse.
"Allerede nu er det et problem, at vi ofte har en meget ensidig diskussion, fordi de ansatte ikke giver deres mening til kende. Men hvis dét at sige sin mening betyder forflytning, så er DTU virkelig ved at bevæge sig derhen, hvor de ansatte klapper helt i, og jeg kan ikke se, hvordan det bringer os fremad at fortie, at der også er problemer på DTU, for det bringer ikke gode løsninger på banen," mener Daniel Kunisch Eriksen. 
Jens Heide mener, at den manglende indflydelse og lukketheden er med til at skabe konflikter som dem på DTU Kemi:
"Når vi ser flere personalesager og fyringer af tillidsfolk, så er det fordi, ledelsens lunte er blevet kortere. Folk skal ikke træde ret meget ved siden af, så falder hammeren."
Jens Heide mener dog ikke, at sådanne arbejdsforhold er forbeholdt de ansatte på DTU. DTU indførte den nye ledelsesstruktur med ansatte ledere, eksternt flertal i bestyrelsen og mindsket medarbejder- og studenter-indflydelse to år før de øvrige universiteter: 
"Folk lytter ofte med gru til de ting, der foregår på DTU, men det samme kommer formentlig til at ske på de andre universiteter et par år senere."


