SF'ere vurderer læsernes teser for socialismen
Som optakt til SF's landsmøde har vi bedt læserne udvikler og præsentere teser for moderne praktisk socialisme, der kan tegne retningen for SF og socialismen i de kommende år. SF'erne Thomas Medom og Annika Smith udvælger her deres favoritter.


 Når SF går til landsmøde 13-15. april er det med udsigt til at skulle tegne fremtidens ideologiske retning og partiets position på venstrefløjen. En ny landsledelse skal vælges, et nyt principprogram vedtages. I ugerne op til landsmødet er Mattias Tesfayes 10 teser for praktisk socialisme genoplivet i en ophedet kamp om næstformandsposten, der ligesom partiprogrammet er med til at tegne retningen for partiet og socialismen i de kommende år.
Vi har vi bedt læserne komme med deres bud på teser for moderne praktisk socialisme, og løbende er de mest anbefalede og kommenterede teser udvalgt og placeret i en bruttoliste (se faktaboksen under artiklen). Som optakt til landsmødet har vi bedt forskellige SF'ere om deres kommentarer på læsernes teser. Vi indhenter flere kommentarer i den kommende uge, men her er det først Annika Smith og Thomas Medom, der vurderer:
 
Annika Smith, medlem af SF's landsledelse
1. Hvilken af læsernes teser er din favorit?
Tina Sørensens ”Mennesket før kapital” er min favorit-tese. Tines budskab om, at socialismen bør sætte menneskelige værdier over penge, forbinder jeg i høj grad med det at være socialist og SF’er - særligt i en økonomisk krise som nu. Krisen har efterladt rigtig mange - unge og gamle - uden job, i dyb gæld og uden sikkerhed og håb for fremtiden. Med andre ord er det dem, der er uden andel i krisen, der betaler regningen. 
2. Hvorfor er netop denne problemstilling aktuel lige nu?
I regeringens opgør med ”krævermentaliteten” burde vi have startet med at sende regningen opad i systemet til dem, der reelt har skyld i krisen, nemlig bankerne og finanssektoren. Derfor ærgrer det mig vildt, at det blev et ”nej” til bankskatten og et (foreløbigt) ”nej” til Tobinskatten. 
3. Hvordan ser du den konkret udmøntet i dansk politik?
Jeg er helt enig med Tina i, at den socialistiske kamp er en værdikamp. Den er en kamp mod finansverdens grådighed. Og den er en kamp mod den politiske dagsorden, der sætter hensynet til kapital- og finansmarkedernes kortsigtede profitinteresser over hensynet til mennesket, miljøet og fællesskabet. Den er en kamp, der er gammel og alligevel mere aktuel end nogensinde før. 
 
Thomas Medom, SF - medlem af Aarhus Byråd
1. Hvilken af læsernes teser er din favorit?
Min favorit er nummer 6 ['Individet skal bæres af og bidrage til fællesskabet' - @Brian Jensen] fordi den både indeholder en vision om at styrke fællesskabet og dermed menneskers mulighed for at leve et godt liv. Den sætter samtidig ord på et opgør med den stigende mistænkeliggørelse og kontrol i vores samfund. Samtidig understreges det, at man også har en personligt ansvar for at biddrage til fællesskabet - og så må det være en politisk opgave at bygge fællesskaber og skabe løsninger, der er så stærke, at alle vil biddrage.
2. Hvorfor er netop denne problemstilling aktuel lige nu?
Tillid er nøglen til at bygge stærke fællesskaber og den voksende mængde af dokumentation, kontrol og bureaukrati i hele vores samfund er det modsatte af tillid.
Socialisme er ikke et spørgsmål om at en masse mennesker skal være passive på deres arbejde og passes ind i skema. På samme måde er socialisme ikke blot et mål om sikre mennesker mulighed for at leve på høje overførselsindkomster, men et spørgsmål om at give muligheder for at realisere drømme og visioner. Derfor er opgaven at undgå at mennesker bliver fattige, arbejdsløse og syge og dermed får brug for overførselsindkomster. Og det gælder om at sikre indflydelse på arbejdslivet. Ret og pligt diskussionen er mere aktuel end nogensinde.
3. Hvordan ser du den konkret udmøntet i dansk politik?
Som kommunalpolitiker ser jeg hvordan kontrol, bureaukrati og mistillid fylder mere og mere i vores samfund. I øjeblikket arbejder jeg på at få afskaffet de såkaldte kvalitetsrapporter i Aarhus Kommune. Ambitionen er at flytte fokus fra fokus på dokumentation og bureaukrati til tillid og kvalitet. Kvalitetsrapporterne er blot et eksempel på et initiativ, der kan være fornuftig i sig selv, men samtidig udfører man på de fleste kommunale institutioner også medarbejdertrivselsundersøgelser, forældretilfredshedsundersøgelser, arbejdspladsmiljøvurderinger, der gennemføres kvalitetssamtaler, skrives læreplaner, laves 95 % målsætningsafrapportering og der skrives udviklingsplaner. Den samlede mængde af kontrol og styringstiltag er så enorm at ressourcerne drænes fra kerneopgaven.
Derfor bør det være en hovedmålsætning for et socialistisk parti en genskabe tilliden mellem mennesker overalt i vores samfund.
 
Indsamlingen af teser er stadig igang. Skriv en overskrift og en kort tekst på max 300 tegn i kommentarsporet under det oprindelige indlæg. Skriv en tese ad gangen og anbefal hinandens bud - de mest anbefalede beder vi forskellige aktører på venstrefløjen om at forholde sig til over de kommende to uger i optakt til landsmødet. 

