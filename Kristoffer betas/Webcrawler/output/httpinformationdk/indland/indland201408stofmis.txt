Stofmisbrugere skal sikres bedre behandling
Stofmisbrugere skal selv have lov at vælge, hvor de vil behandles, og ventetiden skal ned, lyder det i et nyt lovforslag. Ifølge misbrugsbehandlere og foreninger er det på tide, der bliver gjort op med en årelang ulighed i sundhedsvæsnet


 Personer, der ønsker at komme i misbrugsbehandling, skal have ret til at komme til en lægesamtale inden tre dage, og inden 14 dage skal vedkommende være i behandling. Desuden skal personen selv have lov at vælge behandlingsstedet. Sådan lyder det i et nyt lovforslag til en ændring af sundhedsloven, som regeringen og de øvrige satspuljepartier (Venstre, Dansk Folkeparti, Liberal Alliance og Konservative) står bag.
»Vi synes, det er lykkeligt, at Sundhedsministeriet omsider har fået øjnene op for, at der er også noget, der hedder patienttilfredshed for stofmisbrugere,« siger formand for Dansk Selskab for Addiktiv Medicin, Thomas Fuglsang, der også er centerchef i KABS, Glostrups Kommunes misbrugscenter.
I dag foreskriver loven, at personer, der vil i misbrugsbehandling, skal benytte sig af det tilbud, som deres hjemkommune giver dem, og på den måde har stofmisbrugere ikke de samme rettigheder, som folk ellers har i behandlingssystemet, hvor der eksempelvis er frit sygehusvalg, forklarer Thomas Fuglsang. Han mener, der er tale om en årelang ulighed i sundhedsvæsnet, som bør høre op:
»Det ville man aldrig nogensinde acceptere i det øvrige sundhedsvæsen. Hvis dit barn fik en blindtarmsbetændelse, ville der være en klar forventning om, at Hjørring Sygehus ville kunne operere på lige vilkår med Rigshospitalet. Alt andet er uacceptabelt,« siger han.
Store kvalitetsforskelle
De udvidede rettigheder for stofmisbrugerne er noget, som Nanna Gotfredsen har arbejdet for i næsten to årtier gennem sin private organisation, Gadejuristen, der blandt andet yder retshjælp til stofbrugere. Hun har flere gange stået med sager, hvor hendes klienter ønskede at skifte behandler, og hun mener, at det kommer til at udgøre en »enorm forbedring«, hvis der nu kommer frit valg af behandlingssted.
»Der er behandlere og behandlingssteder forskellige steder i landet, hvor forholdene er dybt kritisable, men hvor det lige nu ikke er muligt bare at bede om at blive flyttet, fordi de er stavnsbundet til deres bopælskommune. Det burde være enhvers ret frit at kunne vælge sin behandling,« siger hun.
Selv om behandlingsstederne burde udføre det samme stykke arbejde og have samme lægefaglige niveau, så er der store kvalitetsforskelle, forklarer Thomas Fuglsang med henvisning til en undersøgelse af ’den lægelige behandling af stofmisbrugere i kommunerne’, som Statens Institut for Folkesundhed lavede for KABS sidste år.
»Den viser, at der er enormt store forskelle. Blandt andet i forhold til hvor ofte lægen ser brugeren og hvor lang ventetid, der er. Det spænder lige fra 30 dages ventetid, før man bliver set af en læge, til at man får en samtale inden for 24 timer. Der er også mange steder, hvor der ikke er en håndvask i konsultationen, selvom de blandt andet har med pis og kanyler at gøre,« siger han.
Undersøgelsen er den eneste, der er lavet siden kommunalreformen i 2007, hvor kommunerne overtog ansvaret for behandlingen fra amterne, hvilke ifølge Thomas Fuglsang og Nanna Gotfredsen har været en fiasko på mange områder, hvorfor ny lovgivning også er vigtig.
De lange ventetider, både til lægesamtale og behandling, genkender Nanna Gotfredsen også hos sine klienter, og hun oplever, det er noget, der ofte betyder, at patienterne ender med ikke at komme i behandling:
»I dag kan folk, særligt visse steder, gå i måneder, før de overhovedet får en lægesamtale. Det er uværdigt, når man som stofbruger ofte har brugt mange år på overhovedet at søge hjælp i behandlingssystemet,« siger hun.
Både Nanna Gotfredsen og Thomas Fuglsang mener, der generelt er et for lille fokus på den lægefaglige del i stofmisbrugsbehandlingen, hvilket blandt andet er årsagen til, at forslaget om de nye rettigheder ikke allerede er indført.
»Der har været en lang tradition for – helt tilbage til 70’erne – at definere stofmisbrug som et socialt fænomen. Det er først inden for de seneste ti til 15 år, at øjnene er ved at komme op for, at der er tale om et folkesundhedsproblem,« siger Thomas Fuglsang.

