Ditlev Tamm: Intet at fejre på konservativ 100-års-dag
I dag er det hundrede år siden, at Det Konservative Folkeparti blev stiftet. Og partiet har aldrig haft det værre. Professor Ditlev Tamm skuer tilbage på storhed og katastrofer
Der er intet at fejre på den konservative 100-års-dag, mener professor Ditlev Tamm.


 Det Konservative Folkeparti har i dag 100-års fødselsdag. Men der er ikke noget at fejre. Ikke hvis man spørger den erklæret konservative juraprofessor Ditlev Tamm, der blandt andet har skrevet en bog om partiet.
Allerede da alderen nåede de 80 år, begyndte det at gå galt for De Konservative, og siden er det bare gået én vej – mod spærregrænsen.
»Det er fuldstændig barokt, når man ser ud over Europa i dag og ser, hvor stærke konservative partier der er i andre lande, at det så lykkes netop det danske konservative parti at tabe den position til andre,« siger Ditlev Tamm fra sit professorkontor på det juridiske fakultet i hjertet af København.
Sirligt indrettet med dansk design og bøger i to etager kan han skue ud til Vor Frue Kirke, men også tilbage over 100 års konservativ historie.
Ditlev Tamm er ærkekonservativ af den type, der vil have mere stat og mere dannelse. Det er langt fra den retning, som partiet har bevæget sig de seneste 20 år.
»Den situation, de er i nu, er en umiddelbar følge af, at man mistede den dygtige leder, som Hans Engell var, og at det ikke er lykkedes at finde en dygtig leder siden,« siger han.
Det Konservative Folkeparti har i dets 100 års historie aldrig haft et dårligere valg end ved Folketingsvalget i år, og de skraber bunden i landets meningsmålinger. Så sent som i går blev formand Søren Pape Poulsen udnævnt til den mindst dygtige partileder i en repræsentativ undersøgelse foretaget af Ugebrevet A4 blandt landets vælgere. Karakteren lå til ’slet’ eller 3,5 på den nye skala ifølge undersøgelsen.
Krise på mange plan
Ditlev Tamm forklarer krisen på flere planer. For det første har ledelsen været vag, den putter sig om sig selv og vil ikke lukke nye kræfter ind. For det andet har den fortrængt gode borgerlige dyder som dannelse, uddannelse og kultur.
Begge dele har fjernet partiet fra fordums storhedstid med lederskikkelser som John Christmas Møller og Poul Schlüter, mener han.
»Partiet har lidt under et lederproblem. Partiet har altid været meget afhængigt af personer, og af at lederen havde en vis karisma. Det går tilbage til Christmas Møller, og så havde man brødrene Møller, der var gode til at tale. Jeg mener, at partiet henvender sig til et akademisk segment, dem, der har en lidt højere indtægt, og som lægger vægt på, hvem der politisk kan formulere det på en måde, man kan fornemme ligger på niveau. Problemet har været, at man siden 2000 har ligget under niveau i formuleringsevne,« siger han.
»Der er jo sådan set ikke noget at fejre i dag. Partiet har bestået i 100 år, men det er ikke så festligt, når man må se i øjnene, at de, der holder festen, bærer en stor del af ansvaret for, at partiet har det så dårligt, som det har. Det må være ganske svært for de pågældende at fejre sig selv,« siger han.
Han henviser til Per Stig Møller som den sidste, slagne, egentligt konservative kraft i partiet.
»Da han blev reduceret til en sideskikkelse, der tabte partiet simpelthen. Med Bendt Bendtsen i spidsen mistede partiet greb om enhver evne til at formulere det, som egentlig var konservativ politik. Det har været et stort problem for partiet, at man havde en leder, som var ude af stand til at formulere sig på en måde, som var til at forstå og at holde ud at lytte til,« siger Ditlev Tamm, der ikke har meget til overs for Søren Pape Poulsen og de få andre medlemmer af partiets folketingsgruppe.
»Det er formentlig det dårligste hold, man har haft nogensinde. Selv da partiet var småt i 1970’erne, kunne man ane noget håb, for der stod store, stærke interesser bag i form af dygtige advokater, Kristian Mogensen, og fremtrædende erhvervsfolk,« siger han.
Han mener, at partiet nu bør forsøge at vende tilbage til de borgerlige dyder, hvis opbakningen skal vendes, og De Konservative skal tilbage som regeringsbærende parti eller bare ligne en flig af søsterpartierne i Tyskland og England.
»Vi hører slet ikke nok protester fra partiet mod besparelser på for eksempel museerne eller på uddannelsesområdet. Det burde være et sted, hvor de konservative var i første række med uddannelse og kulturinstitutionerne som højt prioriterede,« siger han.
Nye talenter?
Ditlev Tamm undrer sig over, hvorfor partiet ikke tog imod en skikkelse som levemanden og radioværten Mads Holger.
»Når en Mads Holger stiller op, så er reaktionen at prøve at ekskludere ham i stedet for at få nye folk ind. Det er som om, det har været mere vigtigt at holde på egne positioner end at skabe et dynamisk parti. De anser det som konkurrence, der kan true de siddende,« siger han.
»De har valgt ikke at satse på nye skikkelser. Det er nok det strategisk største fejlgreb, de har begået. Når man hører om et nyt konservativt talent, er det som ofte et yngre menneske, der siger noget intetsigende, som ikke kan fænge nogen, og som ret hurtigt også bliver træt af at være med,« tilføjer han.
De Konservative har ikke ønsket at kommentere Ditlev Tamms udtalelser.

