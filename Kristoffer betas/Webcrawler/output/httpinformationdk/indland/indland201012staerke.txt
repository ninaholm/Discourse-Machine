De stærke kvinders COP
Processen fungerer i Cancún, og der står kvinder bag. Når det kommer til substansen, er alt usikkert, konfliktfyldt og nervøst. Forhandlerne har nu låst sig inde


 I Bella Center, København, forsøgte man med en kvinde plus en mand. Det var ikke nok. Her i Moon Palace, Cancún, har man sat stærke kvinder i spidsen for det hele. Og det virker. I hvert fald lige nu. Her til morgen var der uventet indkaldt til plenum for alle lande. I nattens løb havde Margaret Mukahanana-Sangarwe, den zimbabweanske formand for COP16's 'fremtidsspor' - LCA-sporet på officielt sprog - præsteret et nyt, sammenhængende papir som et bud på, hvor klimamødet kan ende fredag. Og ikke mindre imponerende lykkedes det COP16's formand, Mexicos udenrigsminister, Patricia Espinosa, at få papiret præsenteret for de mange tusind delegerede fra alverdens lande og få det godkendt som grundlag for forhandlingernes slutspurt - uden at en eneste røst hævede sig i salen. Mirakuløst, hvis man som sammenligning har de depressionsfremkaldende dage i København, hvor en dansk statsminister og COP-formand slog og slog i bordet med sin hammer og blot hidsede sindene mere op.
I kulissen bistås Mrs. Espinosa og Mrs. Mukahanana-Sangarwe effektivt af FN's klimachef, Christiana Figueres, og hemmeligheden bag de tre kvinders foreløbige, processuelle succes, er 'transparens', åbenhed i forhandlingerne. Papiret på bordet er ikke 'et mexicansk papir', der i lighed med COP15's 'danske papir' leder ømskindede forhandleres tanker i retning af kup og sammensværgelse. Det er et papir født ud af klimamødets egen LCA-arbejdsgruppe, hvor samtlige lande sidder med - derfor er det også accepteret af alle som grundlag for de nu indledte, lukkede forhandlinger.
»Processen har været virkelig god. Den kan vi ikke klage over,« siger en af ngo'-ernes stærke kvinder, indiske Tara Rao fra WWF.
Alt dette er ikke det samme som, at COP16 er på vej mod resultater, der redder klimaet. »Vanskeligheden for os i København var, at forventningerne var så utroligt høje. Den store fordel for Mexico er, at forventningerne til dette møde har været næsten ikkeeksisterende,« siger en central dansk forhandler, der har fået sig noget af en ahaoplevelse her i Moon Palace.
Udmattelseskrig
De ikkeeksisterende forventninger kan stadig nå at blive indfriet. Den nye forhandlingstekst er på 36 sider og spækket med kantede parenteser og modstridende formuleringsforslag. Ikke ét af de centrale tal - smertegrænsen for global opvarmning, de rige landes reduktionsmål, tidsfristerne for det, den langsigtede klimabistand - er der enighed om. Samtidig ligger der et andet nyt papir på hele 48 sider fra klimamødets Kyoto-spor, lige så fyldt med kontroversielle punkter.
Patricia Espinosa har fået plenums accept af nu at lave en forhandlingsgruppe på 40 lande. Den låser sig inde i op til 48 timer regnet fra onsdag eftermiddag. »Den kan ikke holdes på 40 lande. Flere vil forlange at komme med, og det kommer de, så det bliver et stort forum. Og så bliver det en udmattelsesproces, hvor man satser på, at flere og flere giver op og falder fra, så der til sidst kan nås enighed. Det eneste sikre er, at det ikke slutter fredag formiddag, som Mrs. Espinosa har bebudet,« siger en hærdet EU-forhandler til Information. En af dem, der har mest i klemme er Dessima Williams, FN-ambassadør for Grenada, der har formandskabet i de sårbare ø-staters alliance AOSIS. Williams er en af dem, der lyttes til, når hun appellerer om solidaritet med sårbare nationer, der vil forsvinde i havet, hvis FN-processen fejler. Hun håber på, at de stærke kvinder kan gøre forskellen denne gang: »Nederlaget er forældreløst, en succes har mange mødre,« siger hun.
En af dem, der også præger processen, er Connie Hedegaard. På talerstolen i Bella Center for nøjagtig et år siden sagde hun til verden: »Let's get it done.« I går sagde hun på talerstolen i Moon Palace: »Let's get going!« Bemærk forskellen.

