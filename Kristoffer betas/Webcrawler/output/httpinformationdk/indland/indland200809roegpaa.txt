Røg på trappen igen
Engang røg Klaus Rifbjerg og kumpaner hash på kulturministeriets trappe - nu ryger Kim Larsen og kumpaner bare smøger
Kim Larsen, Thomas Helmig, Johnny Madsen og Klaus Kjellerup rygende på Kulturministeriets trappe.


 Man har billedet fra 1970 af Klaus Rifbjerg og hans forfatterkumpaner, som ryger hash på kulturministeriets trappe, prentet på nethinden. 
Nu spærres trappen igen af røg og kendisser, som ønsker at få folkets opmærksomhed og manifestere deres utilfredshed over rygeloven over for politikerne. I tirsdags satte protestbandet Den Gule Negl sig nemlig på Kulturministeriets trappe og røg en halv smøg, før de holdt pressemøde på det københavnske værtshus Hero. Bandet ønsker rygeloven ændret, så man får friheden til at ryge på restauranter, værtshuse, tog og andre offentlige steder tilbage. Bandet ønsker dertil at fortælle folk, at passiv rygning er ufarligt, og mener, at der skal være plads til alle. Rygerne er siden rygelovens ikrafttrædelse i 2007 er blevet underlagt et såkaldt 'demokratur', mener bandet.
Det er musikerne Kim Larsen, Thomas Helmig, Johnny Madsen, og Danser med Drenge-drengen Klaus Kjellerup, som udgør Den Gule Negl. De synes at være trætte af, at rygerne uden for værtshuse og restauranter har kunne citeres for følgende sætning, når de har villet ledsage deres øl eller måltid med en cigaret; "Det er mig der står herude og banker på." 
Klapjagt påde fede
På pressemødet, som foregik i højt humør, blev der da også lagt et yderligere lag af tjære på værtshusets vægge. Både rygerbandet og flere af de tilstedeværende pressefolk benyttede lejligheden til at tænde sig ét af de omstridte ligkistesøm.
Når Klaus Kjellerup med en skænket øl i sin nærhed, siger at "passiv rygning slet ikke er farligt", og at der aldrig er nogen, der er døde af det, kunne man foranlediges til at tro, at der blot er tale om en omgang fuldemandssnak. Men næh, når han bliver konfronteret med Kræftens Bekæmpelses resultater om at passiv rygning er farligt, svarer han; "Kræftens Bekæmpelse hader røg. Deres resultater er forkerte."
Så er den sag jo afgjort. 'Sig at det' okay og luk' mig ind' igen på værtshusene.
Kampagnen er egentlig startet, fordi en ulykke som sagt sjældent kommer alene. Johnny Madsen mener, at rygeforbudet kun er første kapitel: 
"Det næste bliver spiritus uden alkohol og klapjagt på de fede," som han udtrykker det. Og det stopper ikke her: "Derefter kommer forbuddet mod, at det ene hold må slå det andet i sport. Alle kampe skal slutte uafgjort, så det ene hold ikke undertrykker det andet." 
Om lidt bliver der dog nok stille. Den Gule Negl afviser at lave flere aktiviteter, for nu må det være op til folket og de 'vågne' politikere at tage sagen op. Nu har de gjort deres, med protestsangen "Hold dig på måtten", og rygeseancen på kulturministertrappen. 
Eller som Kim Larsen siger på pressemødet: "Hvis vi fortsætter, bliver vi til landsbytosser."


