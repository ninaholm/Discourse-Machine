Professor fik mundkurv på i sin egen sag
Aarhus Universitet er gået for vidt i forsøget på at lukke munden på omstridt professor, siger flere eksperter i forvaltningsret. Det ligner et forsøg på at true hende til tavshed
Linda Koldau blev advaret om, at det kunne få konsekvenser, hvis hun gik til pressen.


 I sagen om den tyske musikprofessor Linda Koldau forsøgte ledelsen på Aarhus Universitet til det sidste at forhindre, at hun gik til pressen. Men ledelsen er formentligt gået for langt, da de pålagde hende tavshedspligt i sagen. Det vurderer flere eksperter i forvaltningsret.
Information beskrev i går, at professoren har fået en påtænkt advarsel efter tidligere at være gået i pressen med sin faglige kritik af Musikvidenskab på Aarhus Universitet. Advarslen falder på baggrund af to rapporter udarbejdet af eksterne konsulenter, der har afdækket de samarbejdsvanskeligheder og mobningsanklager, der har været på musikvidenskab.
Derfor søgte Linda Koldau aktindsigt i de to rapporter for at få fuld indsigt i, hvad konsulenterne havde skrevet om problemerne. Men med aktindsigten fulgte samtidig et pålæg om tavshedspligt og en advarsel om, at det kunne få konsekvenser at gå til pressen.
»Der pålægges tavshedspligt med hensyn til rapporternes indhold under hensyn til medarbejderne på Musik- videnskab og den fremadrettede proces på Musikvidenskab,« skriver en personalejuridisk konsulent i den medfølgende mail til Linda Koldau og tilføjer i umiddelbar forlængelse heraf:
»Dette indebærer, at eventuel videregivelse af rapporterne eller dele heraf til pressen, vil blive anset som en grov tjenesteforseelse.«
Information har fået adgang til rapporterne, som har været afgørende for at beskrive det forløb, der har ført frem til advarslen til Linda Koldau. Alle navne og private forhold om andre end Linda Koldau selv er overstregede i aktindsigten. Derfor kan professoren ikke se, hvorfor hun ikke skulle have ret til at videregive oplysninger om sin egen sag.
»De fordrejer lovgivningen for at true mig til tavshed,« siger Linda Koldau.
Gik for vidt
Professor i forvaltningsret Michael Gøtze, Københavns Universitet, mener, at man her er gået for langt med at lukke munden på Linda Koldau. Han har set rapporterne og vurderer, at det kun er dele af dem, der har fortrolig karakter. Derfor kan man ikke give tavshedspålæg om rapporterne i deres helhed.
»Det minder om en mundkurv. Det kan man godt give her, men kun i forhold til de fortrolige og følsomme dele af rapporterne. Derfor er man nok gået for vidt. Især med den bemærkning om, at hun heller ikke må videre- give dele af rapporterne. Man er som arbejdsgiver nødt til at gå meget tæt ind i rapporterne og pege på de afsnit, som er fortrolige,« siger Michael Gøtze.
Samtidig studser han over ordet ’grov’ i formuleringen om, at det vil blive betragtet som grov tjenesteforseelse at videregive rapporterne eller dele heraf til pressen.
»Det antyder på forhånd en vidtgående sanktion. Måske i retning af en afskedigelse. Også her må man som arbejdsgiver vurdere konkret og afbalanceret. Det er klart, at det kun er videregivelse af de fortrolige dele af rapporterne, som vil kunne betragtes som en tjenesteforseelse,« siger Michael Gøtze.
Det samme mener Tyge Trier, advokat med møderet for Højesteret og specialist i ytringsfrihed. Den sidste sætning om tjenesteforseelse virker som et forsøg på at udøve en form for censur, siger han.
»Det har en advarende og truende karakter. Man kan få den mistanke, at nogen forsøger at hindre en fri debat. Men skal være varsom med at bruge den slags udtryk,« siger Tyge Trier.
Han understreger også, at man kan pålægge tavshedspligt i nogle tilfælde, eksempelvis hvis der er risiko for at kompromittere privatliv og intime personalemæssige forhold.
»Men en generel formuleret trussel vil jeg vurdere som udtryk for manglende fornemmelse for ytringsfrihedens sne,« siger Tyge Trier.
»Særligt på et universitet, hvor der er tradition for fri debat, må vi have en forventning om, at der er højt til loftet,« siger han.
Det var i går ikke muligt at få en kommentar fra ledelsen på Det Humanvidenskabelige Fakultet på Aarhus Universitet.

