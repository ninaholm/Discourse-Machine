Sårbare gravide får hjælp
Sundhedsministeren øremærker 40 millioner kroner for at hjælpe nyfødte fra socialt udsatte familier med at få en god start på livet


 
	Tilværelsen som ny forælder er svær for de fleste. Men det kan være en særlig stor udfordring at skulle tage hånd om en lille ny for sårbare, typisk meget unge kvinder, som ofte selv har haft en svær opvækst.

	Ifølge Sundhedsstyrelsen er 15 procent af de kommende mødre netop sådanne kvinder, og de kan have brug for ekstra støtte under deres graviditet og den første tid efter fødslen.

	Derfor afsætter sundhedsminister Nick Hækkerup (S) 40 millioner kroner til nye initiativer, der skal ruste sårbare gravide til at blive forældre. Målsætningen er at give børnene en god start på livet og blandt andet mindske antallet af nyfødte, der bliver genindlagt på sygehusene, kort tid efter de er kommet hjem.

	»Uligheden i sundhed viser sig tidligt, og vi bliver nødt til at se i øjnene, at vi desværre ikke har samme forudsætninger for at komme godt ind i livet. Og børn, der fødes af kvinder, som selv har svært ved at få hverdagen til at hænge sammen, har ofte ikke de samme muligheder for at få en god start på tilværelsen som nyfødte fra ressourcestærke familier. Vi skal derfor styrke hjælpen til de gravide, der er udsatte. De skal simpelthen have ekstra tilbud allerede tidligt i graviditeten,« siger Nick Hækkerup.

	Sundhedsministerens initiativ kommer efter, at han har bebudet, at lighed i sundhed kræver ulighed i behandlingen. Det seneste kvarte århundred er uligheden i sundhed nemlig steget, og danskere med en kort uddannelse har blandt andet større risiko for at dø af folkesygdommene kræft, KOL og hjerte-kar-sygdomme.

	Nick Hækkerup vil derfor bruge flere kræfter på at behandle de kortuddannede, hvorimod de højtud-dannede må klare sig med mindre hjælp.

	De 40 millioner kroner bliver udmøntet i en pulje, hvorfra kommuner og regioner kan søge om midler via Sundhedsstyrelsen.

	Aalborgs borgmester, Thomas Kastrup-Larsen (S), der er formand for Social- og Sundhedsudvalget hos Kommunernes Landsforening (KL), er enig i behovet for at hjælpe de udsatte gravide. Også selv om 40 millioner kroner måske ikke er meget. De 40 millioner kroner skal udmøntes i perioden fra 2014 til 2017 – altså 10 millioner årligt.

	»Nej, men det kan være med til at matche andre kommunale kroner, så man kan få nogle endnu bedre tilbud. Det er jo ikke sådan, at kommuner ikke gør noget i forhold til unge gravide. Mange har forskellige botilbud og efteruddannelseskurser. Så det her vil supplere meget af det, som der er i forvejen. Det ligger jo i forlængelse af vores udspil ’Invester før det sker’, hvor det netop handler om at forebygge, før vi får børnesagerne,« siger Thomas Kastrup-Larsen.

	Den kommunale sundhedspleje skal i praksis stå for opgaven med at hjælpe de udsatte gravide, men jordemødre fra sygehusene og de praktiserende læger skal også spille en rolle. De vil skulle opspore de sårbare kvinder tidligt i deres graviditet og tilbyde dem at blive en del af projekterne.

	Ideen er koordinerende sundhedsplejersker, der har tæt kontakt til fødselsafdelingerne på sygehusene og skal sikre en sammenhængende indsats i den gravides forløb – både før og efter fødslen.

	De gravide og deres partnere får tilbudt oplysninger om egne sundhedsvaner og livsstilsfaktorer, der kan føre til lav fødselsvægt eller en for tidlig fødsel og konkret viden om spædbørn og deres trivsel (amning, søvnbehov og udvikling).

	Inspirationen kommer blandt andet fra Region Hovedstaden, som i projekt ’Tidlig indsats’ har haft gode erfaringer med at sætte tidligt ind og støtte de udsatte gravide. Formanden for Dansk Sygeplejeråd, Grete Christensen, mener, at man er kommet langt, hvis bare de udsatte gravide får en »naturlig tilgang« til sundhedssystemet inden fødslen.

	»Det kan godt gøres for ikke så mange penge. Men pengene kan hurtigt blive tjent hjem igen, hvis vi efterfølgende undgår, at børnene bliver indlagt eller får problemer. Mange af disse mødre har ikke så megen viden om – eller forståelse for – hvad det egentlig betyder at være gravid og vente et barn. Så det er et fremskridt bare at få lært dem, at der faktisk er nogle i sundhedssystemet, som kan hjælpe dem med at blive bedre rustet til at komme i den situation. Og kunne håndtere den selv,« siger Grete Christensen.

