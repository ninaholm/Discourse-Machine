Ammitzbøll imod 'Big Mother samfundet' - peger på Fogh
Simon Emil Ammitzbøll præsenterer sit nye parti, Borgerligt Centrum. Mærkesagerne er sundhed, uddannelse, færre forbud og bedre integration


 De tre mærkesager for det nye parti Borgerligt Centrum er bedre sundhed og uddannelse, færre forbud og regler og bedre integration. Det fortæller stifter og formand Simon Emil Ammitzbøll på et pressemøde.
- Borgerligt Centrum vil gøre op med Big Mother samfundet, siger han.
Partiet er imod 24-års reglen og tilknytningskravet, men mener, at indvandrere skal optjene retten til velfærdsydelser.
- Vores ambition er inden udgangen af 2009 at indsamle de nødvendige underskrifter, sagde Ammitzbøll.
Borgerligt Centrum peger på Anders Fogh Rasmussen (V) som statsminister.
- Vi vil være støtteparti for en borgerlig regering, sagde han.
Ammitzbøll alene ved præsentation
Den tidligere radikale Simon Emil Ammitzbøll var alene i panelet, da han i dag på Christiansborg præsenterede sit nye parti Borgerligt Centrum.
Ammitzbøll har en partistyrelse med 13, fortrinsvis unge, medlemmer. Næstformanden er Amalie Lyhne, mens partisekretæren er Jonathan Nielsen, som i dag er sekretær for Ammitzbøll.
- Vores ambition er inden udgangen af 2009 at indsamle de nødvendige underskrifter, sagde Ammitzbøll med henvisning til, at et nyt parti skal indsamle 20.000 underskrifter for at blive opstillingsberettiget.
Han henviste til hjemmesiden borgerligtcentrum.dk for flere oplysninger om partiprogrammet.
