'Skrid da bare, Johansen'
Det er ikke småting, de nordatlantiske folketingsmedlemmer skal finde sig i
Dansk Folketpartis Søren Espersen mener, at hans grønlandske folketingskollega -klynker og jamrer, som han altid har gjort- og kun er i Tinget, fordi han ikke -vil undvære sit vederlag-


 Racister er sædvanligvis noget, som danskere forestiller sig, at folk er i andre lande. Men ikke her i landet.
Nogle oplever dansk mentalitet anderledes. F.eks. de fire nordatlantiske medlemmer af Folketinget.
For nyligt udtalte det færøske folketingsmedlem Høgni Hoydal til Information:
"Vi lever i et forhold, hvor man hele tiden bilder folk ind, at det er jævnbyrdigt. Vi taler om ligestillede parter, men det er vi selvfølgelig ikke. Til dagligt mærker du ikke noget. Men ind imellem falder masken. Tæppet drages fra scenen, så du kan se, at det bare er et skuespil, vi spiller hele tiden."
Anledningen til Hoydals ord er overfusningen af grønlandske folketingsmedlemmer, fordi de har stemt om det danske riges asylpolitik.
Venstres Søren Pind fik sagt, at det var en "mærkværdig situation", at "et alternativt flertal bestående af en konservativ renegat og to grønlandske politikere, som lige pludselig er kommet ned fra indlandsisen for at drive dansk indenrigspolitik, (...) truede med at stemme mod regeringen."
Hellere på asylcenter
Bagefter beklagede Pind den med indlandsisen. Men han tilføjede - med henvisning til en tv-udsendelse: "Det er sin sag at belære den danske del af kongeriget om, hvordan man skal behandle sine børn, samtidig med at man helt evident foretager sig alt for lidt i Grønland. Jeg tror, der er en række grønlandske børn, der hellere vil være i et dansk asylcenter end under de forhold, de lever under."
Ville Pind tilsvarende have ment, at sønderjyske folketingsmedlemmer ikke må stemme om asylbørns vilkår, hvis tv viser ildestedte børn i Sønderjylland?
Dansk Folkeparti synes ligefrem at have valgt hånsord mod grønlændere som nationalt-dansk samlingsmærke.
Partiet har truet Grønland med sanktioner, hvis dets folketingsmedlemmer stemmer imod VKO, og gruppeformand Thulesen Dahl er gået i felten mod en ny aftale om evt. rigdomme i Grønlands undergrund, fordi den vil snyde Danmark, mens grønlænderne "vil grine hele vejen til Nuuk."
Vil Dahl også sige om en aftale om forhold på Fyn, at den får fynboerne "til at grine hele vejen til Odense"?
Hånen fik forleden det grønlandske MF'er Lars Emil Johansen til at lufte tanken om at lade de grønlandske pladser i Tinget stå tomme.
Det har fået Dansk Folkepartis Søren Espersen til at reagere med disse ord om Lars Emil Johansen:
"Han klynker og jamrer, som han altid har gjort. Han kan da bare gå ud af Folketinget, hvis han har lyst. Det er der ingen, der forbyder ham, men jeg tror ikke, han vil undvære sit vederlag."


