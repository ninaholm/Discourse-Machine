Jeg er vækstoptimist – men vi har demografien imod os
Vi må vænne os til lavere vækstrater, siger Lars Rohde, ny direktør for Danmarks Nationalbank. Han ved ikke, hvor den ny vækst skal komme fra, men den skal nok komme, mener han


 Forleden udsendte Nationalbanken sin kvartalsoversigt for 1. kvartal 2013. Det var den ny nationalbankdirektørs første oversigt, og det blev hans lod at lægge pen til endnu en nedskrivning af vækstprognosen for dansk økonomi: 0,8 pct. forventet vækst i år mod det tidligere skøn fra december, hvor forgængeren Nils Bernstein og bankens eksperter skønnede 1,3 pct. vækst i 2013. I sig selv en nedskrivning fra 3. kvartal, hvor man skønnede godt 1,5 pct. vækst i år.
Den ny mand i det fredede Arne Jacobsen-kontor med udsigt til frostklar himmel og et solbeskinnet Christiansborg, Børsen og Holmens Kirke er Lars Rohde, og trods vækstnedskrivningerne er han ikke pessimist.
Rohde er ’kommet hjem’ til Nationalbanken efter en afstikker på næsten 30 år til pensionssektoren, hvor han de sidste 15 sad som direktør for ATP. Fra at sikre pensionskunderne så høje afkast som muligt skal han nu »opretholde et sikkert pengevæsen i Danmark«, som det hedder i bankens lovgrundlag fra 1936. En udfordring i en tid, hvor den internationale økonomi er hærget af langvarig krise, og forestillingen om Danmarks evne til at tjene penge jævnligt nedjusteres. »Jeg er vækstoptimist,« fastslår Lars Rohde. Og giver så en grundig redegørelse for, hvorfor væksten ikke er, hvad den har været i vor del af verden, og hvorfor den nok også fremover vil blive mere beskeden. »Vi har fået demografien imod os, og catch up-effekten er ikke så stærk,« siger han.
Indtil for nylig var befolkningsvækst den ene drivkraft bag væksten i i-landene.
»I hele den udviklede verden – med USA som undtagelse – ser vi nu en netto-reproduktionsrate under én. Hver kvinde føder i gennemsnit mindre end én kvinde. I Danmark stagnerer befolkningstallet ikke endnu, og takket være diverse reformer er arbejdsstyrken heller ikke faldet, men se på Japan som billede på de rendyrkede konsekvenser af den demografiske omstilling: Både befolkningstal og arbejdsstyrke falder forholdsvis drastisk. Over de næste 40-50 år vil Japan miste en tredjedel af befolkningen. Og Kina vil løbe panden mod den demografiske mur og på bare 40 år gennemgå den udvikling, som europæiske lande har brugt et par hundrede år på. I takt med at verden bliver rigere, vil befolkningstallet stagnere eller falde.«
Vækstøkonomiernes modning
En udvikling, der dæmper presset på kloden, men også dæmper evnen til vækst. Den anden identificerede vækstfaktor, catch up-effekten, handler om, at lande i andet geled kan skabe høje vækstrater ved at hente inspiration i form af bl.a. teknologi og produktivitetsfremme hos landene i front. De har så at sige vækst til gode i forhold til frontløberne.
»I en meget lang periode oplevede Danmark en catch up-effekt i forhold til USA, og den gav store produktivitetsstigninger. Den effekt er ikke stærk længere,« siger Lars Rohde.
Og dét er et globalt fænomen: I takt med at knapt så rige lande haler ind på rigere lande og modnes økonomisk, mindskes potentialet for inspiration og kopiering, og disse landes vækstrater konvergerer mod det lavere niveau i de rige lande.Nationalbankdirektøren påpeger, at Danmark i dag befinder sig i en periode med meget lav produktivitetsvækst.»Danmark er nu i fasen med overflytning fra traditionelle industrisektorer til servicesektor og offentlig sektor, hvor der næsten pr. definition er lav eller ingen produktivitetsvækst og i hvert fald et måleproblem: Hvordan måler man produktivitetsfremskridt ved hårklipning eller i advokatbranchen? I don’t know.«
»Jeg er meget spændt på, hvad der kommer ud af Produktivitetskommissionens igangværende arbejde. Grundlæggende tror jeg, vi skal vænne os til lavere vækstrater,« siger Lars Rohde.
Han minder om, at væksten historisk er kommet i bølger som resultat af bl.a. teknologiske gennembrud, der har sikret markant produktivitetsvækst.
»En overgang troede man vel, at internettet ville give et nyt boost ivæksten. Men det har endnu ikke været af samme karakter, som vi så med benzinmotoren, radioen og den slags. Vi venter vel på den næste vækstkatalysator, hvad det så end må være for én. Det er meget svært at forudsige. Til gengæld tror jeg ikke, at væksten er blevet væk. Den skal nok komme. Den kommer måske bare i en anden form, end vi har set før.«
– Hvordan begrunder du det? Hvis man ikke kan udpege ’den næste dampmaskine’, hvad er det så, der skal bringe væksten tilbage?
»Før dampmaskinen var opfundet, vidste man jo ikke, hvad den kunne udrette. Om det næste kan blive et eller andet kvantespring i bioteknologi, tør jeg ikke give noget bud på, men det er farligt at afskrive det. IBM-direktøren, der for 30 år siden sagde, at der ikke var mere at komme efter på datamaskinernes område, kom jo galt af sted. Så på den måde er jeg vækstoptimist.«
Skarpere prioriteringer
– Samtidig siger du, at vi skal vænne os til lavere vækstrater. Hvad betyder det for måden, vi indretter økonomien og velfærdssamfundet på?
»Hvis vækstraten er lav, må samfundet foretage nogle skarpere prioriteringer. I Danmark har vi taget en række reformskridt, som kan føles smertefulde med afskaffelse af efterløn og stigende pensionsalder. Det kan godt være, det bliver nødvendigt for mig at arbejde, til jeg er 70, men er der nogen, der vil gøre sig den ulejlighed at beskæftige os? Har arbejdsmarkedet plads til os? Skal man nødvendigvis arbejde på samme måde? Det kan jo være, det bliver nødvendigt, at civilsamfundet får en større rolle. Det kan være frivillige organisationer. Det kan være selvorganisering.«
– Erik Hoffmeyer, en af dine forgængere, sagde i efteråret her i avisen, at ’træerne vokser jo ikke ind i himlen’, at væksten vil løje af. Mener du også, at vi en dag når en grænse?
»Det er et af de rigtig store spørgsmål, som jeg ikke ved, om jeg har den nødvendige indsigt til. Jeg er nok ressourceoptimist, men jeg tror ikke, befolkningsvæksten kan vare ved. Det er der også tegn på, at den ikke gør.«
– Hoffmeyer talte også om økonomernes, herunder Nationalbankens evne til at forudsige økonomiens udvikling. ’Man brænder sig igen og igen på prognoser, der siger, det vil gå på en bestemt måde,’ sagde han. Hvordan ser du på det?
»Vi bliver jo nødt til at vove pelsen og lave prognoser og offentliggøre dem. Men ser vi på nogle af de store begivenheder de seneste 20-30 år, så har de været karakteriseret ved at være uforudsigelige,« påpeger Lars Rohde og nævner Kinas ufattelige vækst de seneste årtier, Berlinmurens fald i 1989, dot.com-boblen i 2001, 11. september-angrebet og finanskrisen i 2008.
»Var der tegn på ubalance? Ja, det var der. Talte vi om det? Ja, det gjorde vi. Men at et ’sommerfugleslag’ på det californiske boligmarked skulle få så vidtrækkende konsekvenser … Selv da subprimekrisen var under udvikling i 2007, var holdningen over en kam, at det var et lokalt, californisk problem, der kunne inddæmmes, og at de finansielle markeder i øvrigt fungerede fantastisk på grund af globaliseringen. Troen på, at systemet var ganske stabilt, var til stede langt ind i krisen.«
»Jeg tror, der er en grundlæggende faglighed blandt økonomer. Men det er nyttigt at sammenligne økonomi med andre typer videnskab. Min yndlingssammenligning er meteorologien: I princippet er vejret underkastet velkendte fysiske love, men det er nogenlunde lige så svært at forudsige som økonomisk udvikling.«
»Det går forholdsvist godt, så længe vi ikke skal ud på den lange bane. Der begynder vi at komme i gedigne vanskeligheder. Man kender lovmæssighederne, men det er komplekse systemer med en masse indbyggede feedback-mekanismer, som det er meget svært at have styr på.«
Lektien af krisen
Lars Rohde fremhæver, at man har lært af krisen ved bl.a. at stramme kapitalkravene til de finansielle virksomheder ganske betydeligt.
»Kapitalmarkedet har i et vist omfang taget højde for disse ting og vil ikke lege med finansielle institutioner, som ikke er væsentligt bedre polstrede end for fem-seks år siden.«
– Er det en langtidsholdbar indsigt?
»Næ, det er det sikkert ikke. Hukommelsen kan godt forekomme en lille smule kort hos aktører på de finansielle markeder. Derfor er den regulatoriske vinkel også vigtig, altså at sikre en væsentlig større robusthed.«
Nationalbankens vurdering er, at Danmarks økonomi var kommet ud på et skråplan allerede før det internationale tilbageslag i 2008.
»Det skete, fordi vi havde en decideret overophedning i 2005, 06 og 07, som udviklingen i de offentlige finanser bidrog til. Derfor blev den danske nedtur blandt de værste i OECD-området i den periode. Derfor er det ekstra vigtigt, at skiftende regeringer og folketingsflertal har øje for, hvad den økonomiske politik har af afsmittende effekt på den finansielle sektor, og at man er meget stabilitetsorienteret i sin økonomiske politik.«
Boligboblen, der ved sin bristen udløste nedturen, var bl.a. betinget af fastfrysningen af ejendomsværdiskatter og de afdragsfri lån, der drev boligpriserne i vejret. Nu er perioden med afdragsfrihed ved at udløbe, og diskussionen bølger om, hvorvidt låntagerne skal beskyttes, og om der skal udstedes nye afdragsfri lån.
»Nogle mener, at man skal komme med forbindingskassen og hjælpe låntagerne. Vores holdning er, at det skal man ikke. Der er ikke grund til at sige andet, end at låntagerne fik et 30-årigt lån med 10 års afdragsfrihed, så nu skal de begynde at afdrage på dem. Det kan være en udfordring for den enkelte låntager, men ikke et problem for den finansielle stabilitet,« siger Lars Rohde og tilføjer: »I min optik bør realkreditinstitutterne udvise betydelig tilbageholdenhed med at give nye afdragsfri lån op i nærheden af lånegrænserne.«

