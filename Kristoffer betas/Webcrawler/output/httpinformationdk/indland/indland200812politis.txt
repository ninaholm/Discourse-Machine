Alle politiske våben tages i brug i kampen om tuneserloven
R truer med at trække alle folketingsmedlemmer i salen for at afgive stemme om tuneserloven. Betænkningen om lovforslaget er udskudt, til justits- og integrationsministeren har været i samråd


 Hvert eneste medlem af Folketinget kan risikere at måtte møde op og afgive stemme om den omstridte tuneserlov. De radikale truer nemlig med at ophæve den såkaldte clearing-aftale, når loven engang skal endeligt vedtages i Folketingssalen. 
Clearing-aftalerne i Folketinget giver normalt store dele af partiernes medlemmer mulighed for at slippe for at møde op og stemme - fordi man aftaler med modstanderne i salen, at de holder et tilsvarende antal mandater ude af afstemningerne. 
Men tuneserloven rejser så principielle spørgsmål, at De Radikales Morten Østergaard mener, at alle medlemmer af Folketinget skal høres.
"Flere eksperter har rejst en alvorlig kritik om, at vi med loven vil pålægge embedsmænd og ministre at begå grundlovsbrud. Kan vi ikke få en rimelig drøftelse med regeringen om det, er det kun rimeligt, at alle medlemmer får mulighed for at tage stilling hver især," siger Morten Østergaard, der i lighed med resten af oppositionen ikke mener, at regeringen har forholdt sig ordentligt til den kritik, som bl.a. retseksperten Henning Koch har rejst af lovforslaget.
VK-skeptikere presset
Gennemfører De Radikale truslen, vil det medføre en skærpet usikkerhed om vedtagelsen af den omdiskuterede lov. 
Liberal Alliance er også imod lovforslaget - og regner man desuden de to løsgængere Simon Emil Ammitzbøll og Pia Christmas Møller på oppositionens side, har regeringen kun én stemmes flertal tilbage i sagen. 
Samtidig vil de V- og K-medlemmer, der måtte have anfægtelser ved loven, ikke have mulighed for at slippe for at afgive en stemme. Også det vil lægge fornyet pres på regeringen, lyder vurderingen i oppositionen. 
I Folketingets integrationsudvalg besluttede man i går at udskyde den videre behandling af lovforslaget. Planen er stadig, at loven skal til andenbehandling på tirsdag - men inden udvalget afgiver sin såkaldte betænkning, skal integrationsminister Birthe Rønn Hornbech (V) og justitsminister Brian Mikkelsen (K) svare på spørgsmål i et samråd, der forventes gennemført i eftermiddag.
"Flere af oppositionspartierne giver udtryk for, at de ikke føler sig tilstrækkeligt oplyst. Det kommer vi nu i møde. Sådan plejer vi at arbejde," siger integrationsudvalgets formand Karsten Lauritzen (V) - der understreger, at alle formelle krav om en ordentlig behandling af hasteloven efter hans opfattelse er opfyldt.
Kom til substansen
Oppositionspartierne kritiserer samstemmende Birthe Rønn Hornbech for i sine svar til Folketinget ikke at have forholdt sig til substansen i den kritik, som både Henning Koch og lektor i menneskerettigheder Jonas Christoffersen kom med på Folketingets høring om tuneserloven i forgårs.
"Vi bliver nødt til at få stoppet behandlingen, indtil vi får afgjort, om det her er grundlovsstridigt eller ej," siger Johanne Schmidt-Nielsen (Enh.).
Birthe Rønn Hornbech selv afviste i går at forholde sig yderligere til Henning Kochs kritik.
"Jeg tror, at Henning Koch har udtalt sig på et grundlag, som ligger langt forud for både lovforslaget og de svar, vi har givet. Og han har heller ikke læst, hvad jeg har sagt i Folketingssalen," sagde hun.
Foruden opsigelsen af clearing-aftalen truer oppositionen også med at få lovens videre behandling udskudt ved en underskriftsindsamling. 


