Jobcentre får fortsat snor i de ledige
A-kasserne får ikke det ansvar for indsatsen for de ledige, som regeringen har foreslået. Til gengæld har Venstre i en foreløbig aftale sagt ja til store dele af regeringens udspil til en beskæftigelsesreform. Den endelige reform afhænger af K og DF, der  onsdag var indkaldt til forhandlinger


Regeringen og Venstre er nået til enighed om rammerne for en aftale om den stort anlagte reform af beskæftigelsessystemet, som regeringen præsenterede sit udspil til op til 1. maj.På de fleste punkter er regeringen kommet igennem med sine forslag, herunder en række uddannelsestiltag og en omlægning af refusionen til kommunerne.Til gengæld har den måttet give sig på en af fagbevægelsens mærkesager.Regeringen havde lagt op til, at a-kasserne i det første halve år skulle overtage indsatsen for de såkaldt stærke ledige, der har gode forudsætninger for at komme i arbejde igen. Til gengæld skulle jobcentrene tage sig af de ledige, som de vurderer er i risiko for langtidsledighed og derfor har brug for jobcentrenes hjælp.Det var Venstre dog ikke indstillet på, og ifølge en nyhed på Finansministeriets hjemmeside har partiet aftalt med regeringen, &raquo;at den nuværende organisatoriske struktur på beskæftigelsesområdet fastholdes uændret&laquo;.Det betyder ifølge Beskæftigelsesministeriet, at a-kasserne alligevel ikke skal stå for indsatsen over for de såkaldt stærke ledige, men at alle ledige fortsat skal have kontakt til både a-kasse og jobcenter.&raquo;Jeg skal ikke lægge skjul på, at vi i regeringen har lagt en anden a-kassemodel frem, end den vi kan få politisk opbakning til i Folketinget. Det, der er afgørende for os er, at både a-kasser og jobcentre fremadrettet skal spille en aktiv rolle,&laquo; sagde beskæftigelsesminister Mette Frederiksen (S) tirsdag til Ritzau.Skuffelse for fagbevægelsenArbejdsmarkedsforsker Henning Jørgensen, Aalborg Universitet, siger, at denne del af aftalen &raquo;vil skuffe fagbevægelsen&laquo;.&raquo;De havde sat næsen op efter, at a-kasserne ville få de første seks måneder som domæne i forhold til ledighedsforløbet. De vil ikke synes, at forliget er det comeback til a-kasserne, som de havde syntes, det skulle være,&laquo; siger han.FOA&rsquo;s formand, Dennis Kristensen, var da også hurtigt ude og beklage den foreløbige aftale.&raquo;Så droppede regeringen endnu en af fagbevægelsens mærkesager. Denne gang a-kassernes nye rolle i beskæftigelsesindsatsen. Surt,&laquo; skrev han på Twitter tirsdag aften.Henning Jørgensen mener dog ikke, at fagbevægelsen har grund til at være alt for kritisk.&raquo;Fagbevægelsen bør dæmpe kritikken på dette punkt. A-kasserne har stadig den første samtale og registrering. Dermed er a-kasserne sat som en vigtig aktør i dansk beskæftigelsespolitik,&laquo; siger han og peger samtidig på, at regeringen har sikret det uddannelsesløft, som den spillede ud med, &raquo;hvilket vil glæde fagbevægelsen&laquo;.Hyppige møderSelv om den foreløbige aftale betyder, at a-kasserne alligevel ikke overtager indsatsen over for de stærke ledige i det første halve år, er regeringen og Venstre landet på et kompromis, der indebærer, at både a-kasse og jobcenter fremover skal holde flere samtaler med den ledige.I løbet af de første seks måneder skal den ledige ifølge den foreløbige aftale møde til to samtaler, hvor både jobcentret og a-kassen deltager, og hvor der lægges en personlig handlingsplan. I dag er den ledige kun til samtale med de to instanser hver for sig. Samtidig forpligtes jobcentrene og a-kasserne til at koordinere indsatsen bedre.A-kasserne skal også stadig have den første kontakt til den ledige, hvor CV godkendes, ligesom de beholder de to rådighedssamtaler, de har i dag. Til gengæld skal jobcentrene holde yderligere fire samtaler med den ledige i løbet af de første seks måneder.Henning Jørgensen sætter dog spørgsmålstegn ved, om det overhovedet er relevant at holde samtaler så hyppigt: &raquo;Man tager de ledige i nakken, når de skal til så mange samtaler. Nu er der bare det ved det, at over halvdelen af de forsikrede ledige er i arbejde igen efter seks måneder, fordi de ikke har nogen problemer, men bare mangler at finde et nyt arbejde. Så man burde måske snarere afpasse i a-kasseregi, hvad der er behov for,&laquo; siger han.Ideologisk slåskampSiden regeringen lancerede sit udspil til en beskæftigelsesreform, har Venstre været imod, at a-kasserne skulle blive en stærkere aktør i beskæftigelsespolitikken, mens fagbevægelsen omvendt gerne ville styrke a-kasserne som aktør, siger Henning Jørgensen.&raquo;Det har ikke været et spørgsmål om teknikaliteter, men snarere et ideologisk slagsmål. Det er det store opgør om, hvem de centrale aktører skal være i beskæftigelsespolitikken, og hvilket ansvar de skal have,&laquo; siger han.Det slagsmål ser Venstre nu ud til at have delvist vundet mod til gengæld at have sagt god for store dele af regeringens udspil.Onsdag var Konservative og Dansk Folkeparti, der også er en del af forligskredsen, indkaldt til forhandlinger sammen med regeringen og Venstre. Hvordan den endelige beskæftigelsesreform lander, er derfor stadig uvist, da forhandlingerne ved redaktionens deadline endnu ikke var afsluttet.
