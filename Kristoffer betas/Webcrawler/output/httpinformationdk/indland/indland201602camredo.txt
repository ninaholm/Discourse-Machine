Camre dømt for racisme i landsretten



 Det var racisme og dermed i strid med loven, da det tidligere medlem af Folketinget og EU-Parlamentet Mogens Camre i 2014 sammenlignede muslimer med nazister på Twitter. Det afgjorde Østre Landsret i går i en ankesag, hvor udtalelser, som politikeren havde fremsat om muslimer på Twitter, blev karakteriseret som »forhånende og truende over for en befolkningsgruppe«.
»Udtalelserne er efter deres karakter egnet til at fostre intolerance og mistillid, ligesom udtalelserne samlet set er egnet til at opildne til såkaldte hadforbrydelser over for muslimer,« lyder det blandt andet i landsrettens afgørelse.
Østre Landsret stadfæstede hermed en dom afsagt ved Retten i Glostrup sidste år, hvor Camre, der i dag er medlem af byrådet i Gladsaxe for Dansk Folkeparti, blev idømt 10 dagbøder af hver 800 kroner.
24. juli 2014 skrev den i dag snart 80-årige Mogens Camre på sin Twitterprofil: »Om jødernes situation i Europa: Muslimerne fortsætter, hvor Hitler sluttede. Kun den behandling, Hitler fik, vil ændre situationen.«
Camre selv mener dommen er urimelig.
»Man siger, at sandheden er forbudt, hvis man ikke udtaler sig på en rent akademisk måde, så der ikke er noget, der kan misforstås,« siger han til Ritzau.
Efter dommen i byretten bad Dansk Folkeparti ifølge næstformand Søren Espersen Mogens Camre om at trække sine udtalelser tilbage, hvilket han gjorde. Derfor fandt partiledelsen dengang ikke anledning til at sanktionere ham.
Ritzau

