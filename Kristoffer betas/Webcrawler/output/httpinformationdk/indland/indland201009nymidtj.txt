Ny midtjysk løsning på trafficking
En kriminalassistent i Midtjylland har besluttet at gå mod strømmen i arbejdet med potentielt handlede kvinder i Danmark. Kvinderne kommer ikke automatisk i fængsel, men på krisecenter, for 'det fremmer efterforskningen, og så behandler vi kvinderne anstændigt', siger han
En af de tre brasilianske kvinder, som Midt- og Vestjyllands politi forleden hentede ud af et landevejsbordel. Kvinderne skal nu udvises efter en uges ophold på Holstebro krisecenter. Var de blevet anholdt i en hvilken som helst anden politikreds, havde de ventet i et fængsel.


 Der er stille på Holstebro krisecenter i dag. De fleste af kvinderne i huset gemmer sig på deres værelser for en stund, forklarer centerets leder. For klokken halv fire kommer der en politimand. Han skal hente Maria, som sidder klar ude i entreen med overtøjet på og en stor bamse i skødet, mens hendes to veninder står og hvisker lavmælt til hende på portugisisk. Lederen af centeret, Karin Houmann, står og venter sammen med kvinderne på gangen.
Det er fire dage siden, at de tre brasilianske kvinder blev udleveret til krisecenteret efter at være blevet hentet ud af et landevejsbordel af Midt-og Vestjyllands politi, som er ansvarlige for at holde øje med de godt 75 bordeller i deres politikreds. Kun cirka 10 pct. af kvinderne er danske, og ifølge politiet er handlen med de udenlandske kvinder en voksende industri i området.
Nu skal de tre brasilianske kvinder udvises, og om lidt kommer kriminalassistent Tom Nørskov og henter Maria for at køre hende til lufthavnen, ligesom det var ham, der afleverede hende på centeret for nogle dage siden. Var kvinderne derimod blevet anholdt i en hvilken som helst anden politikreds, sad kvinderne ikke og ventede på et krisecenter, men i et fængsel.
For hverken Maria eller hendes to veninder er blevet vurderet handlet af Udlændingeservice, og alle andre steder i landet er et ophold på krisecenter forbeholdt de få officielt handlede kvinder. Resten ses som illegale immigranter og skal derfor sidde i fængsel indtil udvisningen. Men ikke i Midt-og Vestjyllands politikreds:
»En kvinde kan jo godt lade være at fortælle sin historie af frygt for sine bagmænd, og i de tilfælde bliver hun sjældent vurderet handlet. Men derfor skal hun ikke straffes hårdere af den grund. Det er i hvert fald vores synspunkt. Vi ser alle som potentielle ofre, og derfor behandler vi kvinderne ens og placerer alle på krisecenter, uanset om Udlændingeservice vurderer kvinderne som handlet eller ej,« fortæller Tom Nørskov, som forklarer, at det ikke mindst handler om efterforskningen:
»Vi har erfaring for, at jo bedre vi behandler kvinderne, desto nemmere har vi ved at tø dem op og få dem til at hjælpe os med oplysninger om deres bagmænd«
Uortodokse metoder
Tom Nørskov er leder af udlændingegruppen i Midt- og Vestjyllands politikreds, som ud over ham består af tre betjente. Fordi politikredsen oplever en stigning i antallet af udenlandske prostituerede, besluttede Tom Nørskov for halvandet år siden, at gruppen skulle holde et evalueringsmøde, hvor formålet var at idéudvikle på, om de kunne takle hele situationen på en anden måde.
Gruppen bad derfor politiets jurister om at kigge på de lovmæssige muligheder for at undgå at sætte kvinderne i fængsel, og sammen fandt de frem til, at man kunne tilbageholde kvinderne på Udlændingelovens §34 stk. 3 - bedre kendt som tuneser- loven. Den omstridte lovændring, som regeringen vedtog i 2008, tillader nemlig, at politiet benytter en »mindre indgribende foranstaltning« over for kriminelle udlændinge, hvor der i stedet for en fængsling bliver tale om en meldepligtsordning. I dette tilfælde betyder det, at kvinderne får frataget deres pas, men ellers må komme og gå, som de vil, fra krisecenteret.
»Vi synes selv, at vi får den største gevinst på denne måde. Men vi er den eneste politikreds, som praktiserer det, og vi får da også nogle drøje hug en gang imellem fra kolleger, som også arbejder med prostitution, og som synes, vi er for blødsødne. Mange mener, at man skal frihedsberøve dem, fordi de er illegale, men det mener vi slet ikke er nødvendigt,« siger Tom Nørskov.
På mødet diskuterede gruppen risikoen for, at kvinderne kunne flygte, hvis de havde fri bevægelsesmulighed. Men gruppen besluttede sig for at forsøge trods risikoen, og på de halvandet år, ordningen har kørt, har politiet placeret over 50 kvinder på krisecenter, og indtil nu er ikke én kvinde flygtet, forklarer Tom Nørskov:
»Vi kan selvfølgelig ikke være 100 procent sikre på, at de ikke flygter, men vi stoler på kvinderne, og indtil videre er der ingen, der er smuttet. For mange er det jo en stor lettelse at komme væk fra bordellerne, selv om de er usikre på deres fremtid. Og når de bliver behandlet godt på krisecenteret og af politiet, hvorfor skulle de så rende?«
Evalueringsmødet mundede ud i konkrete samarbejdsaftaler med seks krisecentre i politikredsen, hvor Holstebro Krisecenter er et af dem. Leder af centeret Karin Houmann mener, at ordningen er en win-win-situtation. Både for politiet og for kvinderne:
»Mit indtryk af ordningen er meget positivt. Det kan vi som samfund virkelig godt være bekendt. Vores job som krisecenter er jo at nurse og give tryghed, og det ville kvinderne slet ikke få, hvis de sad i fængsel,« siger Karin Houmann, som forklarer, at det ofte først er efter flere dage, at kvinderne overhovedet fortæller noget som helst.
Efterforskning og tillid
Netop af den grund kan ordningen mærkes på efterforskningen, forklarer Tom Nørskov:
»Når vi har placeret dem på krisecenteret og tager kontakt til dem efterfølgende, er vores erfaring, at vi får informationer løbende, fordi de langsomt får tillid til os. Nogle gange helt indtil vi sidder i bilen på vej til lufthavnen. Vi får bestemt flere oplysninger fra kvinderne, som vi kan bruge i efterforskningen, end vi gjorde før i tiden.«
Politiets udlændingegruppe bruger kvindernes oplysninger til at lave såkaldte prioritetslister, hvor politiet forsøger at samle trådene tilbage til bagmændene. Listerne opdateres løbende, efterhånden som de får nye oplysninger fra kvinderne, og når et spor er særlig varmt, fordi flere kvinder har givet oplysninger om det samme bordel eller den samme bagmand, indleder udlændingegruppen en decideret efterforskning.
Men fordi gruppen kun består af fire personer i hele politikredsen, er de nødt til at prioritere, hvem de skal gå efter, forklarer Tom Nørskov:
»Med alle de oplysninger, vi samler ind og får fra kvinderne, kunne vi potentielt indlede virkelig mange efterforskninger. Vores job er selvfølgelig at fange bagmændene, men succesen ligger ikke kun i antallet af sigtelser og straffe. Den ligger ikke mindst i den oplevelse, vi har af kvinderne, når vi fjerner dem fra bordellerne og ser dem være trygge på krisecenteret.«
Ny handlingsplan
Til trods for, at samtlige af kvinderne kommer på krisecenter efter anholdelsen, ændrer det ikke ved, at selve den formelle vurdering af, om en kvinde er handlet eller ej, bliver fortaget på en enkel dag i forbindelse med anholdelsen.
Center mod Menneskehandel og politiet indsender alligevel deres vurdering til Udlændingeservice i løbet af de første timer efter anholdelsen. For ifølge udlændingeloven skal kvinderne nemlig vurderes inden for tre dage, og det er et af de aspekter, Tom Nørskov personligt ønsker ændret, når regeringens handlingsplan mod mennskehandel udløber i slutningen af året.
»Jeg synes, det er for hurtigt, at man skal sætte kvinden i en stresssituation, hvor hun skal udtale sig til politiet om, hvorvidt hun er handlet eller ej. Det er svært at lave en reel vurdering på så kort tid,« siger Tom Nørskov.
Derfor vil Tom Nørskov have udvidet tidsfristen fra de nuværende tre dage til 30 dage. Det svarer til den refleksionsperiode, som nu er forbeholdt de kvinder, som officielt bliver vurderet handlet af Udlændingeservice. Hvis man formaliserede det på landsplan og gav alle kvinderne længere tid til at udtale sig til politiet, ville de oplysninger, som kvinderne kommer med løbende, kunne bruges til andet end efterforskningen, forklarer Tom Nørskov. Så ville de også kunne indgå i vurderingen af, om en kvinde er handlet eller ej, og på den måde ville man identificere flere, mener han.
»Men det er klart, at de 30 dage skulle kun træde i kraft for de kvinder, som ønsker det. Hvis hun bare gerne vil hjem hurtigst muligt, skal vi selvfølgelig ikke tilbageholde hende mod hendes vilje. Men hvis man gjorde det på den måde, ville det i langt højere grad være på kvindernes egne præmisser og ud fra hver enkelts behov,« siger Tom Nørskov.
På vej hjem
Klokken er er blevet halv fire på Holstebro krisecenter, og Maria sidder endnu klar med sin bamse på skødet og sin pakkede kuffert på gulvet, da Tom Nørskov kommer ind ad hoveddøren. Han er uden uniform og kom kørende i sin private bil. Maria rejser sig op, og de hilser på hinanden, ligesom han også hilser på hendes to veninder.
Kvinderne ved godt, hvad der skal ske, selv om de ikke taler engelsk, og efter at Maria har krammet sine veninder og et par af krisecenterets medarbejdere farvel, tager Maria sine ting under armen og går med Tom Nørskov ud til bilen. Om et døgn står hun igen i Brasilien, og om to dage følger hendes veninder trop.


