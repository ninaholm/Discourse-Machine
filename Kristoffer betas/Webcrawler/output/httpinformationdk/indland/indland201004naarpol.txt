Når politikken bliver til jura
Debatten handler ikke længere om, hvorvidt det giver politisk mening at gå i krig eller ej, men i stedet om, hvorvidt det er lovligt


 Retlige argumenter spiller en stadig større rolle i nutidens debatter om krig og fred, og i dag føres debatterne om for og imod krigsdeltagelse ofte med retlige - frem for politiske - argumenter.
Det handler ikke længere om, hvorvidt det giver politisk mening at gå i krig eller ej, men i stedet om, hvorvidt det er lovligt. Det illustrerer debatten om Danmarks deltagelse i Irak-krigen. På Christiansborg argumenterede modstanderne af krigen først og fremmest for, at invasionen var ulovlig med den underforståede præmis, at den i så fald pr. definition også var forkert. På samme måde argumenterede tilhængerne for, at invasionen var lovlig, og at den derfor også var rigtig. Kun få forholdt sig til krigen uafhængigt af lovligheden.
Den samme betoning af ret spores på slagmarken, hvor de stridende parters handlinger i stigende grad anskues gennem retlige briller. Var det lovligt at overføre fangerne til amerikanerne? Var det lovligt at gennemføre det angreb, der desværre kostede civile personer livet? Også her er det, som om der uden videre sættes lighedstegn mellem svaret på de retlige spørgsmål og svaret på, om en given handling var rigtig. Ingen forholder sig til handlingerne uafhængigt af deres lovlighed.
Fokuseringen på retten skyldes, at legalitet i dag er afgørende for legitimiteten af krig. En lovlig krig er en legitim krig, og en ulovlig krig det modsatte. Punktum. Hvis der ikke er legalitet, er der heller ingen legitimitet. Det hænger sammen med, at krig ikke længere er noget, som vi deltager i for at sikre vores nations overlevelse mod en umiddelbar trussel, men derimod for at sprede værdier eller påvirke en udvikling et givent sted i verden. Så vi vælger at gå i krig i Jugoslavien, Afghanistan eller Irak, men kunne lige så godt vælge andre steder. Derfor er vi afhængige af legitimitet, for med legitimitet følger den folkelige opbakning, der er afgørende for deltagelse i krigen. Og uden opbakning kan krigen ikke føres.
Sikrer opbakningen
For politikerne ligger nøglen til krigens fortsættelse eller ophør derfor i den legitimitet, der er nødvendig for den folkelige opbakning. Tilhængere af krigen har behov for at sikre opbakning ved at opretholde en forestilling om, at krigen er legal og dermed legitim, mens modstanderne forsøger at undergrave opbakningen ved at vise, at krigen er det modsatte. Derfor var det under Irak-krigen så vigtigt for modstanderne at så tvivl om lovligheden af krigen, mens det for tilhængerne var lige så vigtigt at fjerne tvivlen.
Derfor var det så vigtigt for modstanderne at få en eller anden autoritativ instans - såsom Højesteret - til at tage stilling til lovligheden. Og derfor var det lige så vigtigt for tilhængerne at undgå det. Det var hele tiden - og er til en vis grad fortsat - som om spørgsmålet om invasionens lovlighed rummede svaret på alle de spørgsmål, som et samfund skal forholde sig til, når det går i krig. Hvis den var ulovlig, kan modstanderne pege fingre ad regeringen og sige: »Der kan I bare se, I førte os ud i en forkert krig!« Men hvis den var lovlig, kan regeringen tørre sveden af panden og sige: »Hvad sagde vi; krigen var rigtig!«
Den øgede fokusering på retlige argumenter er selvfølgelig positiv, fordi retten er et godt udgangspunkt for regulering af adfærd. Men vi må som samfund også spørge os selv, om det er hensigtsmæssigt, hvis politikerne fuldstændigt erstatter deres politiske skøn med et retligt. For hvad så med det alt det politiske, moralske og etiske?

Anders Henriksen - Jurist, forsker ved Dansk Institut for Militære Studier på Københavns Universitet

