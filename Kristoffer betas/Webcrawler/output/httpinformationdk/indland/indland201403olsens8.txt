Olsens 8 opgaver

 
	SF’s formand, Pia Olsen Dyhr, taler ved weekendens landsmøde i Kolding. Her var hun bl.a. skarp i kritikken af de oprørske folketingsmedlemmer i DONG-affæren


 
	I weekenden blev Pia Olsen Dyhr officielt valgt til ny formand for SF. Men selv om hun blev valgt uden modkandidat, står hun over for en lang række svære opgaver, som vil udfordre hendes politiske evner og partiets nye ledelse. De kommer her:

	1. Landsledelsen

	Over 60 SF’ere havde meldt sig som kandidater til den nye landsledelse. Landsledelsen er SF’s øverste organ mellem landsmøderne, og derfor er det vigtigt for Pia Olsen Dyhr, at hun har et stabilt flertal bag sig i landsledelsen, så hun ikke skal bekymre sig om en potentiel usikkerhed om hendes politiske linje. De delegerede ved landsmødet valgte en landsledelse, hvor Pia Olsen Dyhr og partiets nye ledelse har et solidt flertal, selv om der også blev plads til kandidater, som traditionelt repræsenterer partiets kritiske venstrefløj. Det drejer sig blandt andre om Ida Damborg og Hans Winther. Selv om Pia Olsen Dyhr i udgangspunktet har et solidt flertal, skal landsledelsen passes og plejes.

2. Baglandet

	En af de ting, der er bred enighed om, at Annette Vilhelmsen lykkedes med som SF-formand, er at inddrage baglandet langt mere i de politiske beslutningsprocesser. Og på trods af en del vanskelige beslutninger under Vilhelmsens formandskab var det faktisk først under DONG-sagen, at der for alvor i brede dele af SF-baglandet blev sat spørgsmålstegn ved hendes ledelse. Hvis Pia Olsen Dyhr vil sikre sig selv og den nye ledelse arbejdsro, er det altafgørende, at de formår at opretholde den styrkede inddragelse af baglandet, som led under Søvndal/Mögers ledelse. Ellers venter der mange ubehagelige historier i medierne om uro i det folkesocialistiske bagland. Signalet fra landsmødet var samling og fællesskab.

3. Meningsmålingerne

	Da Annette Vilhelmsen slog Astrid Krag i formandsopgøret efter Villy Søvndal, håbede mange SF’ere, at den nye formand kunne vende nedgangen i meningsmålingerne. Det lykkedes ikke. Vælgerne flygtede fra SF i hobetal. Under de kaotiske DONG-dage talte mange folketingsmedlemmer om en reel risiko for, at SF kom under spærregrænsen. Det skal Pia Olsen Dyhr forhindre, og store dele af SF-baglandet har – ligesom med Vilhelmsen – en klar forventning om fremgang. Første gang, vælgerne får mulighed for at tage stilling til den nye ledelse i SF, bliver ved Europa-Parlamentsvalget i maj. Her vil partiet sætte alt ind for at genvinde Margrethe Aukens ene mandat.

4. Forholdet til regeringen

	Det er aldrig sjovt at skulle sidde på den modsatte side af et forhandlingsbord, når man egentlig helst vil sidde på den anden side. Men Pia Olsen Dyhr skal vænne sig til at være en del af oppositionen. Og det vel at mærke den del af oppositionen, som Socialdemokraterne og Radikale Venstre indtil videre i regeringsperioden ikke har skelet meget til. Selv om Pia Olsen Dyhrs forgængere har bekendt sig til regeringsgrundlaget, og selv om Pia Olsen Dyhr ikke har lagt skjul på, at hun gerne ser SF i regering igen, bliver hun nødt til at etablere en kritisk kant til regeringens nuværende politik.

5. Forholdet til Enhedslisten

	Siden valget i 2011 er vælgerne i meningsmålingerne strømmet til Enhedslisten. Store dele af de nye liste Ø-vælgere er frafaldne SF’ere, og dem vil Pia Olsen Dyhr have retur. Det skal ske med en kontant linje: Enhedslisten har fine venstrefløjsidealer, men de har ingen reel indflydelse. Ønsker man at trække regeringen i en rødere retning, skal man styrke og stemme på SF. Hvis den strategi skal lykkes for den nye SF-ledelse, kræver det, at de kan indgå aftaler med regeringen og dokumentere deres indflydelse. Det ser svært ud i foråret med beskæftigelsesreform og vækstinitiativer.

6. Venstrefløjen i SF

	Pia Olsen Dyhr håbede, at partiets venstrefløj havde stillet med en formandskandidat, så partiets medlemmer kunne give hende et stærkt mandat ved en urafstemning. Ganske som Annette Vilhelmsen fik mod Astrid Krag. Det gjorde venstrefløjen ikke. I stedet må Pia Olsen Dyhr påtage sig den svære opgave med at skabe tillid og holdånd i en folketingsgruppe, hvor medlemmerne for få uger siden ikke kunne tåle synet af hinanden. Store dele af weekendens landsmøde handlede om, hvem der skulle have ’skylden’ for, at SF trak sig ud af regeringen. I Pia Olsen Dyhrs tale var der ingen tvivl: Skylden ligger hos de medlemmer af folketingsgruppen, som ikke entydigt ville forsikre de øvrige om, at de ville stemme sammen med regeringen.

7. Troværdighed

	De seneste uger i opposition har SF brugt til at lægge afstand til en række af de beslutninger, de var med til at gennemføre i regeringsperioden. Det gælder eksempelvis dele af kontanthjælpsreformen og regeringens ageren i lærerkonflikten. SF’s nye ledelse har et naturligt behov for at distancere sig fra dele af tiden i regering, men det bliver også en ualmindelig svær balancegang, så partitoppen ikke i vælgernes øjne kommer til at miste den sidste rest af troværdighed, de har tilbage efter en kaotisk exit fra ministerkontorerne.

8. Forholdet til fagbevægelsen

	Socialdemokraterne har historisk ringe forbindelser til fagbevægelsen. Det giver Pia Olsen Dyhr og SF en unik mulighed for at skabe stærkere bånd til fagbevægelsen. Bånd, som vil kunne hjælpe partiet i valgkampe, samtidig med at det sandsynligvis kan gøre det muligt at erobre vælgere fra både Socialdemokraterne og Enhedslisten. Fagbevægelsen har længe følt sig overset, da regeringen tilsyneladende ikke lytter til dem, mens Enhedslisten har svært ved at skaffe fagbevægelsen reel indflydelse på den politik, som gennemføres. Her kan SF blive fagbevægelsens talerør på Christiansborg.

