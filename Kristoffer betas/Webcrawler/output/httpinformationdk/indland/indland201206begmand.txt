Begmand til Bødskov fra Højesteret
Ophold og meldepligt er for voldsomt et indgreb i Elias Karkavandis bevægelsesfrihed, fastslår Højesteret, der erklærer Justitsministeriets pålæg til den udvisningsdømte iraner for ulovligt
For første gang siden juli 2007 kan Elias Karkavandi (midten uden kastet) overnatte uden for asylcenteret. Højesteret underkendte myndighedernes pålæg til den udvisningdsdømte om meldepligt.


 »Regeringen har ingen planer om at ændre på reglerne for tålt ophold …« Sådan lød det gang på gang, da justitsminister Morten Bødskov (S) torsdag var kaldt i samråd i Folketinget om tålt ophold. Men efter Højesteret i går kom med en bemærkelsesværdig afgørelse i principsagen om den udvisningdømte iraner Elias Karkavandi, lyder der nye toner: »Jeg tager Højesterets dom til efterretning,« skriver justitsministeren i en skriftlig udtalelse. »Jeg vil nu bede mine embedsmænd om at analysere dommens konsekvenser nærmere.«
De syv højesteretsdommere erklærer, at Justitsministeriets pålæg til Karkavandi om natligt ophold på et firemandsværelse i asylcenter Sandholm og meldepligt tre gange om ugen hos politvagten i centret udgør »et uproprotionalt indgreb« i hans bevægelsesfrihed i strid med menneskerettighederne.
Advokat Christian Dahlager har ført Karkanvandis sag og er meget tilfreds på sin klients vegne. Men afgørelsen har videre perspektiver, mener advokaten og henviser til den såkaldte tuneserlov fra 2008, som skærpede reglerne for tålt ophold.
»Dommen er et slag mod tuneserloven, som har det udgangspunkt, at alle på tålt ophold skal opholde sig i Sandholmlejren. Men det, siger Højesteret, er forkert. Myndighederne skal i hver enkelt sag have en god begrundelse for, hvorfor det er nødvendigt at spærre en person inde,« siger han.
’En ny situation’
Direktør for Institut for Menneskerettigheder (IMR) Jonas Christoffersen mener, at højesteretsafgørelsen er et slag mod »myndighedernes brug af tuneserloven«. Tidligere har IMR flere gange kritiseret reglerne for tålt ophold og bl.a. opfordret myndighederne til at overveje en »maksimal tidsgrænse for varigheden af indgrebene«. På samrådet torsdag gav Bødskov udtryk for, at udlændinge på tålt ophold principielt kunne have opholds- og meldepligt i Sandholm i 25 år. »Der er ingen øvre grænser,« som ministeren sagde. Han tilføjede dog, at hvis Højesteret fandt grundlag for kritik i Karkavandi-sagen, »så foreligger der en ny situation.«
Jonas Christoffersen vil ikke vurdere, hvordan afgørelsen i Karkavandis sag vil påvirke forholdene for de øvrige 37 udlændinge på tålt ophold. Det må være Justitsministeriets opgave, mener han.
»Men Højesteret har nu lagt en grænse i en sag i den tungere ende, så man kan ikke længere sige: Èn gang opholdspligt, altid opholdspligt.«
Ifølge Christian Dahlager må afgørelsen få konsekvenser for de øvrige på tålt ophold: »Det følger klokkeklart af dommen, at udlændingemyndighederne bliver nødt til at tage alle 38 sager op og vurdere, om der er basis for at opretholde de afgørelser, der er truffet,« mener han.
Højesteret kritiserer indgrebene i Karkavandis bevægelsesfrihed for at være uproportionale »i hvert fald på nuværende tidspunkt«, dvs. i forhold til, at Karkavandi har været pålagt opholdspligt på værelset i Sandholm siden juli 2007. Omvendt afviser dommerne, at melde- og opholdspligt i sig selv udgør en frihedsberøvelse.
Morten Bødskov afviser i sin udtalelse, at Højesteret tilsidesætter loven bag reglerne om tålt ophold: »Dommen er en konkret afgørelse i den pågældende sag, hvor Højesteret har vurderet, at pålægget om ophold i Center Sandholm og den deraf følgende meldepligt i hvert fald på nuværende tidspunkt er uproportionelt.«
Det er Johanne Schmidt-Nielsen (EL) uenig i: »Jeg forventer, at ministeren straks tager initiativ til at ændre lovgivningen. Men det er skuffende, at Højesteret skal komme med en afgørelse om, at den danske praksis er et menneskerettighedsbrud, før regeringen retter op på en helt åbentlyst urimelig praksis,« siger hun og begrunder ønsket om lovændring:
»Lovgivningen kan tilsyneladende føre til en praksis, der er i strid med menneskerettighederne, og man må sikre, at det ikke sker igen.«
For Karkavandi betyder afgørelsen primært, at han har haft sidste nat på Sandholm: »Jeg flytter i dag. Jeg er så glad. Men jeg må tale med min advokat om, hvad der nu skal ske.«
/

