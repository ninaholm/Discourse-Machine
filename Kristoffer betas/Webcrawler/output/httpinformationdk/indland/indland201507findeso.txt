Der findes også landbrug, der tjener penge
Trods landbrugets store krise findes der også masser af danske landmænd, som klarer sig ganske godt. En ph.d.-studerende har besøgt flere af dem, og de har især to ting tilfælles: økonomisk mådehold og en alsidig produktion
Økonomisk mådehold og en alsidig produktion kan holde danske landbrug fra konkurs. Arkiv


 Det skorter ikke på forfaldshistorier om landbruget i de danske medier for tiden. Hver tredje landmand er truet af konkurs. Seks ud af ti landmænd har underskud. Danske bønder er de mest forgældede i verden. Historisk krise og katastrofekurs.
Men der findes også en anden virkelighed. Der findes en andel af landbrugene, som hverken er tynget af faldende jordpriser eller teknisk insolvens, og hvor landmanden ikke ligger søvnløs over udsvingene i mælkepriserne på verdensmarkedet.
Det er nogle af de landbrug, som etnolog og ph.d.-studerende Rasmus Blædel Larsen nu forsøger at give en stemme. I sin afhandling, der ganske enkelt har arbejdstitlen Landbrugets Fremtid, stiller han skarpt på ni forskellige landbrug, der alle har det tilfælles, at de ikke er på randen af konkurs. Til inspiration for, ja, fremtidens landbrug.
Fælles for de fleste af disse landmænd er desuden, at de er kommet relativt billigt til deres jord, har investeret forsigtigt og ikke satset alt på produktionen af én enkelt vare. På den måde er de mindre sårbare over for udsving i konjunkturer og jordpriser, forklarer Rasmus Blædel Larsen.
»Altså, meget modsat af, hvad man gør i dag, hvor man investerer i dyr teknologi fra dag ét og tror, at det er den eneste vej til en rentabel produktion,« siger han.
»De landmænd, jeg har talt med, har valgt den omvendte strategi. De har kompenseret for den manglende teknologi med hårdt arbejde, indtil der var fod under eget bord, terminerne var betalt, og de kunne se, at økonomien holdt.«
En barsk tid
I 1980 gennemlevede dansk landbrugsøkonomi en total nedsmeltning. Adskillige landbrug gik på tvangsauktion, familier blev splittet, og landmænd tog livet af sig selv ved udsigten til en ubetalelig gæld. Det var en barsk tid, og jordpriserne faldt til 50-60.000 kroner per hektar. Omtrent en syvendedel af, hvad jordpriserne siden skulle snige sig op på i de gode år før 2008.
De lave priser i 1980’erne gjorde det billigt for landmænd at købe sig ind i erhvervet eller gennemføre et generationsskifte. Men krisen betød også, at bankerne var tilbageholdne med at låne penge ud. Derfor krævede det en vis nøjsomhed at etablere sig som landmand i de år, hvilket var tilfældet for flere af Rasmus Blædel Larsens ni eksempler.
»De har sat tæring efter næring. To af dem, jeg bruger som eksempler, arbejdede med nærmest forhistoriske maskiner i de første mange år,« forklarer han.
»Og så har de fleste af dem heller ikke købt jord alt for dyrt, da priserne steg voldsomt i 00’erne. Heller ikke selvom banken inviterede dem til at gøre det. Vi kan jo godt alle sammen sidde i dag og sige, at det var grotesk at betale 350.000 kroner per hektar, men det var svært for landmændene dengang at takke nej, når banken stod og tilbød dem at købe noget mere.«
Styrke i mangfoldigheden
Nogle af landbrugene i Rasmus Blædel Larsens ph.d.-afhandling er relativt små, andre har støre produktioner. Men fælles for de fleste af dem er, at de ikke er afhængige af produktionen af én enkelt vare eller én bestemt aftager. Det gør dem modstandsdygtige over for udsving i priserne på det internationale marked, og de har ikke investeret i dyre maskiner, som binder dem til en bestemt produktion.
»Min hypotese er, at der findes en styrke i mangfoldigheden. Ikke kun for det enkelte landbrug men også for erhvervet som sådan,« siger Rasmus Blædel Larsen.
»Når man har mange forskellige produktionsformer, kan man lære hinanden om, hvordan man markedsfører sine produkter, eller hvordan man får en god balance mellem højteknologi og mindre kostbare løsninger.«
Et eksempel på et alsidigt landbrug kunne være en gård, der både har produktion af mælk og grøntsager og noget skovdrift. Eller en gård, der både sælger til en grossist, private kunder og restauranter. Et godt netværk gør, at man kan afsætte sine varer til en højere pris, end hvis man kun har én grossist, siger Rasmus Blædel Larsen.
Tendensen i dansk landbrug er ellers for en stor dels vedkommende den omvendte. Landbrugene bliver større og teknologisk tungere.
»Vi er på vej mod amerikanske tilstande i det danske landbrug. Og det er faktisk ret unikt for Danmark sammenlignet med resten af Europa. De her store, teknologisk oprustede landbrug findes selvfølgelig også i Tyskland, Frankrig og England, men de udgør en langt mindre del af den samlede landbrugssektor,« siger Rasmus Blædel Larsen.
Politisk mod
Desværre for de landmænd, der drømmer om et alsidigt landbrug, kan det være svært at låne penge i banken. Ifølge Rasmus Blædel Larsen har mange banker indoptaget dogmet om, at man skal være stor og ensrettet for at klare sig som landmand.
Det er et dogme, som er blevet understøttet af en række politiske liberaliseringer af landbruget. Blandt andet landbrugsloven fra 2010, der åbnede op for fremmed kapital, og den grønne vækstpakke fra samme år, der gjorde det muligt for en landmand at eje mere jord og flere dyr.
»Siden vi kom ind i EU, er det, som om man har følt, at vi kun kan kompensere for vores høje produktionsomkostninger ved at have store, effektive landbrug, som har et teknologisk forspring til tyskerne, franskmændene eller polakkerne,« siger Rasmus Blædel Larsen.
Han tror på, at de alsidige landbrug kan blive fremtiden for flere danske landbrug. Men han vurderer samtidig, at landbruget har brug for store strukturelle reformer, hvis erhvervet skal have en fremtid i Danmark.
»Vi må have nogle friske nye landmænd ind, som kan finde en produktionsform og en forretningsmodel, der er rentabel. Det er jo tydeligvis ikke tilfældet i øjeblikket. Jeg tror ikke, at svaret er de der små øgninger af produktiviteten, hvor man giver lov til at gøde mere eller sløjfer randzonerne og lemper lidt på rammevilkårene. Det ændrer ikke på de grundlæggende parametre i erhvervet.«
En gennemgribende reform af landbruget kræver politisk mod og vilje. Og den ser Rasmus Blædel Larsen ikke meget af i disse år. Ifølge ham har landbrugspolitikken i de sidste mange år handlet om at opfylde Landbrug & Fødevarers ønsker.
»For fem år siden, lige efter finanskrisen, havde jeg forhåbninger til det politiske system. Men de forhåbninger er efterhånden forsvundet nu. Der er ikke nogen, der har det politiske mod til at gøre op med den her uholdbare situation,« siger han.

