'Genialt, hvis 'Fitna' havde været en aprilsnar'
Geert Wilders film burde føre til selvransagelse blandt muslimer frem for kritik af ophavsmanden, mener DF's Søren Espersen. Selv blev han ikke provokeret af 'Fitna', som han beskriver som en citatsamling
Ifølge Dansk Folkepartis udenrigsordfører Søren Espersen skyder man budbringeren med kritikken af den hollandske politiker Geert Wilders. Filmen -Fitna- burde i stedet give anledning til selvransagelse blandt muslimer.


 I sidste uge begyndte han at overveje muligheden af, at den hollandske film slet ikke eksisterede, men blot var en aprilsnar. 
"Det havde været fantastisk! Så havde en masse statsledere taget afstand uden at kende indholdet - det havde været genialt. Hollændere er jo et humoristisk folkefærd, og jeg spurgte en hollandsk journalist, om man ikke kunne have fundet på noget sådant. Han svarede, at det kunne man godt, men ikke Geert Wilders for han har ingen humor, ha ha." 
Men torsdag fik Søren Espersen sammen med resten af verden bekræftet eksistensen af filmen 'Fitna'.
- Hvad tænkte du, da havde set filmen?
"Det er jo ikke Oscarmateriale, men det forlanger jeg heller ikke af ham. Det er en ganske almindelig lidt dårlig dokumentarfilm." 
Ifølge Dansk Folkepartis udenrigsordfører skyder man budbringeren med kritikken af den hollandske politiker Geert Wilders. Filmen burde i stedet give anledning til selvransagelse blandt muslimer: 
"Hvorfor er reaktionen ikke: Hold kæft, hvor er det elendigt, at disse folk læser Koranen på den her måde? Hvorfor tager de ikke fat på de steder, hvor imamer står og skriger om at udslette jøder og rive halsen over på dem?"
Et vidunderligt våben
Men alene det faktum, at filmen er på snart sagt alles læber, gør den vigtig.
"Det er værdifuldt, hver gang vi har en debat om ytringsfrihed, og hver gang vi bruger provokationen som politisk middel, er det effektfuldt - når det virker. Tænk at lave en provokation, som ikke virker - det må være træls," siger han og ler højt.
Statsminister Anders Fogh Rasmussen har taget afstand til filmen,. Han kalder den en 'unødig provokation' og advaret mod, at opmærksomheden vil skabe flere af 'den type provokatører'. Men står det til Espersen, skal provokatørerne bare komme an:
"Provokationer kan drive samfundet videre," siger han og lister Poul Henningsen, Hans Scherfig, Jørgen Thorsen og Hans Kirk, hvis prygl til Indre Mission løsnede op for strengheden.
"Provokationen bliver gjort til noget kriminelt, men jeg synes, det er et vidunderligt våben. Hvis filmen er tænkt som en provokation, må man sige, at den i høj grad virker." 
- Synes du, den er provokerende?
"Den provokerer ikke mig. Der er ikke noget, jeg ikke har set før. Men det burde provokere muslimerne, når de ser en lille treårig muslimsk sige, at jøderne skal slås ihjel, fordi de er grise og aber. Hvorfor hører vi ikke Abdul Wahid Petersen sige, at hun må tvangsfjernes fra forældrene, som må have opdraget hende på en helt forskruet måde?"
Camre og skorpioner
- Nogle kritiserer filmen for at skære alle muslimer over en kam?
"Det var ikke mit indtryk. Men filmen siger, at islam gør folk forskruede. Det er islam som system, der gør det her muligt," siger han og afviser kulturordfører Mogens Jensens (S) sammenligning med nazi-propagandafilmen 'Der Ewige Jude'.
"Der blev jøderne som race skildret som rotter og djævle. Det er der ikke tale om her. I filmen bliver der nævnt en masse citater fra muslimer selv. Det er bare en citatsamling, som enhver avis kan lave den," siger han og peger på, at Information flere gange har portrætteret eksempelvis Mogens Camre gennem citatsamlinger.
"Det er helt journalistik tilladt. Her har man samlet en masse imamer, som Wilders lader tale."
Meget apropos - DF's Mogens Camre stikker hovedet ind på kontoret og laver en hurtig aftale med Espersen, som vender tilbage til interviewet og taler om folks forskellige grænse for, hvornår de bliver stødt. 
"Man kan drille mig med, at jeg er fed eller skaldet - jeg er ligeglad. Men der er nok noget, jeg ikke ville kunne klare. Jeg kan ikke lige komme i tanke om hvad," siger han og peger mod døråbningen, som Camre har forladt:
"Se ham der lige kom ind, kan man slå med glødende skorpioner, og han ville stadig ikke mærke det. Den eneste sikre vej til ikke at såre nogens følelser, er ikke at sige noget overhovedet."
Enhedslisten var gode
Men det er nødvendigt at råbe op, mener Espersen, som er stolt af de omdiskuterede DF-stunts i form af annoncer og plakater, som har provokeret. Ikke mindst da partiet fremstillede en plakat af Osama bin Laden med teksten 'Denne mand kan få asyl i Danmark', og med en række vilkår, som han opfyldte for ophold:
"Det var en provokation, for det er irriterende. Men det bragte regeringen til at forstå, at systemet ikke duede."
- Hvordan ser det ud med evnen til at provokere i dansk politik?
"Enhedslisten var god engang, men nu er de blevet røvsyge. Deres eneste provokation er Asmaa, og det er vist ikke med vilje, ha ha. I gamle dage lavede de sjove billeder af f.eks. Anders Fogh Rasmussen og Pia Kjærsgaard som brudepar. Men jeg siger heller ikke, at provokationer nødvendigvis skal komme fra det politiske miljø."
Sluttelig minder Søren Espersen om, at også Informations grundlæggelse af mange blev anset for at være en provokation.
"Under besættelsen syntes nogle, at det var forfærdeligt provokerende, at der pludselig var en, der hed Børge Outze. Alting starter med provokation. Det kan godt ske, at man har en forkert sag, men noget sættes i svang. Så din månedlige lønseddel skyldes en provokation, det er da skønt at vide, ikke?"


