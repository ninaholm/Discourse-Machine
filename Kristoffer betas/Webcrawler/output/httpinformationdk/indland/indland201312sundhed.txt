Sundhedsstyrelsen kørte journalist ’temmelig langt ud på et sidespor’
Interne e-mails mellem embedsmænd i Sundhedsstyrelsen rejser spørgsmål om styrelsens praksis i sager om aktindsigt. En embedsmand forsøgte med egne ord at ’tage luften’ ud af en sag, som en journalist ønskede indsigt i, og kørte journalisten ’langt ud på et sidespor’


 
	»Jeg talte meget lang tid med journalisten i går, og som ventet vidste hun overhovedet ikke, hvad hun havde spurgt om,« skriver en embedsmand i Sundhedsstyrelsen 10. september rundt til flere kolleger i en e-mail.

	Journalisten, som bliver omtalt, er fra Politiken og har fem dage tidligere sendt en anmodning om aktindsigt til styrelsen. I den beder hun om indsigt i en rapport om blandt andet hjertestartere. Desuden beder hun om alle dokumenter knyttet til rapporten, som styrelsen har udvekslet med Sundhedsministeriet.

	Embedsmanden skriver videre i mailen, som også er sendt til flere chefer i Sundhedsstyrelsen, at han under telefonsamtalen med journalisten kørte hende »temmelig langt ud på et sidespor, hvor jeg fik hende til at forholde sig ordret til sin anmodning (…), så den kunne blive bedre præciseret.«

	Det viser en intern korrespondance i styrelsen, som Information er kommet i besiddelse af.  

	Sten Bønsing, der er lektor ved Juridisk Institut på Aalborg Universitet, har læst den interne mailudveksling. Han mener, at den måde, som sagen bliver behandlet på, kan være i strid med forvaltningsretten.

	»At køre folk ud på et sidespor er normalt det, som kaldes vildledning – at få folk væk fra det, sagen handler om. Og det er jo i den grad i strid med forvaltningsretten, for man får ikke præciseret en anmodning ved at lede folk ud på et sidespor,« siger han og understreger, at offentlige myndigheder har en pligt til at vejlede korrekt. I mailen skriver embedsmanden også, at han under samtalen med journalisten har forsøgt at »tage luften meget ud af vigtigheden af det materiale, der måtte ligge på sagen, både at det ville tage et godt stykke tid at genfinde det, og at det jo var historisk (…), men hun fastholdt sit krav.«

	Igen kan det være i strid med vejledningspligten, når medarbejderen forsøger »at tage luften« ud af materialet, vurderer Sten Bønsing.

	»Og myndigheden skal heller ikke gøre sig overvejelser om, hvorvidt folk har brug for materialet eller ej,« siger han. Desuden gør embedsmanden i mailen sine kolleger opmærksom på et journalnummer, hvor sagen tilsyneladende kan findes. Og det er en afgørende detalje, vurderer Sten Bønsing.

	»Styrelsen bruger meget krudt på at få journalisten til at gøre rede for, hvad hun vil have aktindsigt i og præcisere det yderligere, på trods af at de har et journalnummer på sagen. Når de har det, så skal de jo sådan set bare starte med at behandle sagen,« siger han.

Måske uheldigt skrevet

	Søren Brostrøm, der er enhedschef i Sundhedsstyrelsen, var en af de embedsmænd, der modtog mailen, da styrelsen behandlede sagen. Han husker tydeligt sagen og mener, at journalistens anmodning om aktindsigt var upræcis.

– Men hvad var formålet med at ’tage luften ud af vigtigheden’ i sagen?

	»Jeg kan godt se, at der i mailen er ting, som måske er skrevet uheldigt og kan læses på en anden måde, når det er taget ud af kontekst. Men jeg kan bare sige, hvad der var vores linje i den her sag, og hvad der var vores afgørelse, som jeg tager det fulde ansvar for: Det var at få præciseret, hvad det (anmodningen om aktindsigt, red.) handlede om,« siger Søren Brostrøm.

– Når embedsmanden skriver, at han endte med at køre journalisten ’langt ud på et sidespor’, hvordan hænger det så sammen med, at han ønsker at få anmodningen præciseret?

	»Det, som det handlede om for os, var at få præciseret aktindsigten og få talt om, hvad sagen handlede om. Og som jeg læser den mail og husker konteksten, var der megen snakken forbi hinanden. Jeg tror ikke, at journalisten forstod, hvad hun havde søgt om aktindsigt i,« siger Søren Brostrøm.

	Journalisten fra Politiken, Sacha Sennov, endte med at få aktindsigt i dokumenterne. Det fyldte omkring tre papkasser, men hun har en anden opfattelse af telefonsamtalen med embedsmanden: »Min fornemmelse af opkaldet var, at de forsøgte at få mig til at præcisere så meget, at jeg ikke ville få det materiale, som jeg ville have,« siger Sennov, der ikke har gennemgået dokumenterne endnu.

Endnu bedre sagsbehandling

	Efter det første interview med Søren Brostrøm ringer enhedschefen uopfordret op til Information og understreger, at »sagsbehandlingen godt kunne have været kønnere«.

	»Som myndighed har vi selvfølgelig pligt til at vejlede folk i aktindsigtssager, og det mener jeg også, at vi har prøvet i den her sag. Men med baggrund i sagen vil jeg snakke generelt med medarbejderne og den konkrete medarbejder om, hvordan vi gør det endnu bedre fremover.«

	Forskningschef og mediejurist hos Danmarks Medie- og Journalisthøjskole Oluf Jørgensen har også læst mailkorrespondancen.

	Han mener, at den er et interessant indblik i, hvordan sager om aktindsigt håndteres, men at det »desværre nok ikke er et enestående tilfælde«.

	»Når embedsværket får en henvendelse om aktindsigt, er man ikke opsat på hurtigst muligt at give aktindsigt, men i stedet forsøger man at sno sig uden om,« siger han.

