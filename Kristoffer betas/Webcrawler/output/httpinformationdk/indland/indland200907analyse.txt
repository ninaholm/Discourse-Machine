Analyse: 20 pct. flere rige danskere på fem år
Skattelettelser og stigende huspriser betyder, at gruppen af de rigeste danskere er vokset med 20 procent siden 2004. 'Totalt uinteressant,' mener Venstres ordfører


 Mens middelklassen er skrumpet, og antallet af fattige er vokset, er gruppen af rige danskere skudt i vejret med hele 20 procent. Det afslører en endnu ikke offentliggjort analyse fra Arbejderbevægelsens Erhvervsråd (AErådet).
Således er de rigeste kommuners indkomst i gennemsnit 75 procent større end i de fattigste kommuner. Alt i alt er de rigeste danskeres indkomst steget med 95.000 kroner  før  skat, mens indkomsten for resten af hele befolkningen kun er vokset med godt 25.000 kroner fra 2001-2006. Og det bekymrer AErådet:
»De i forvejen rigeste borgere er blevet endnu rigere og klumper sig sammen i bestemte kommuner. Det skaber en øget polarisering og går ud over sammenhængskraften i samfundet,« siger chefanalytiker i AErådet, Jonas Schytz Juul.
Han forklarer, at den voksende gruppe af velhavende danskere både skyldes stigninger i huspriser og aktiekurser men også VK-regeringens skattelettelser og ejendomsværdiskattestop:
»Det har gavnet de rige, og fra politisk side gør man intet for at undgå det. Tværtimod har man indført kontanthjælpsloft og starthjælp, der skaber flere fattige,« siger Jonas Schytz Juul.
Bekæmper ikke rige
Men at der skulle være flere fattige, er Venstres politiske ordfører, Peter Christensen, absolut ikke enig i. Han mener ikke, der er nogen, der er blevet fattigere, bare fordi huslejestigninger har gjort nogen rigere.
»Det er totalt uinteressant og fjollet. Jyderne bliver jo ikke fattigere, fordi huspriserne stiger i København. Det er en tåbelig debat,« siger V-ordføreren. Han mener, at hovedparten skyldes stigninger i ejendomsværdien men erkender dog, at regeringens politik også har en finger med i spillet:
»Vi har sænket skatten på arbejdsindkomsten. Hvis det betyder, at danskerne arbejder sig til en større velstand, så er det fint.«
- Men er I glade for, at gruppen af rige er steget med 20 procent?
»Det interesserer mig ikke. Vi sørger for, at man får lov til at udfolde sig og virke i samfundet, og så tager vi hånd om de fattige. Vi bekæmper ikke rigdom - vi bekæmper fattigdom,« siger Peter  Christensen (V).


