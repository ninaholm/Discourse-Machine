'DTU agerer som en privat virksomhed'
Balladen om biobrændstof kunne også være opstået på andre universiteter. Det er, hvad der sker, når universiteterne skal kommercialisere forskning og agere private virksomheder, mener tillidsrepræsentant fra Dansk Magisterforening


 Vagter omkring en dybfryser med værdifulde mikroorganismer og en fritstilling af en af de fremmeste medarbejdere med øjeblikkelig varsel. 
Sådan en historie minder mest af alt om noget fra det private erhvervsliv og ikke noget fra et dansk universitet, mener lektor i molekylærbiologi Leif Søndergaard, der er formand for universitetslærerene i Dansk Magisterforening. 
"Sagen om Birgitte Ahrings fritstilling fra DTU minder om noget fra det private erhvervsliv, hvor virksomheden stritter den administrerende direktør ud og prøver at beskytte sine forretningshemmeligheder. Jeg har aldrig hørt om noget lignende. Vi har at gøre med en forsker, som opfylder alle de betingelser, som regeringen stiller til os om at patentere og kommercialisere, som ender med at blive smidt ud. Men den viser ulykkeligvis nok noget om de problemer, som vi står over for, når universiteterne begynder at tænke som virksomheder," siger Leif Søndergaard. 
Ledelsen på Danmarks Tekniske Universitet, hvor hele balladen om biobrændstof-professor Birgitte Ahring har fundet sted, vil ikke udtale sig om detaljerne, da det drejer sig om en personsag, oplyser rektor Lars Pallesen. 
Adskillige medarbejdere på Danmarks Tekniske Universitet har dog under et orienteringsmøde med ledelsen i sidste uge fået at vide, at fritstillingen af Birgitte Ahring, blandt andet handler om, at universitetet skal beskytte sine rettigheder til forskningsresultater. Det bekræfter flere kilder blandt de ansatte på DTU, der dog ønsker at være anonyme. 
Heller ingen af DTU's tillidsfolk kan udtale sig om fritstillingen af Birgitte Ahring, fordi de ikke har nok kendskab til den, oplyser Jens Heide, der er tillidsrepræsentant for den største gruppe af medarbejdere på DTU, ingeniørerne. 
Erhvervsdrivende uni
Frede Blaabjerg, der er dekan på Aalborg Universitets Ingeniør-, Natur- og Sundhedsvidenskabelige Fakultet, mener, at problemerne på DTU sagtens ville kunne finde sted på hans eget fakultet, som også har en lang række innovative forskere og cirka 10 spinoff-virksomheder. 
Birgitte Ahring er direktør i netop sådan en virksomhed, nemlig Biogasol ApS, der er udsprunget af hendes opdagelser af mikroorganismer, der kan frembringe bioethanol - som kan blive fremtidens bæredygtige energi.
"Det sker da allerede, at vi kommer ind i gråzoner, hvor det kan være svært at se, om en ide er genereret i ens tid som offentligt ansat forsker, eller om den hører til i forskerens spinoff-virksomhed. Teoretisk set kan det ende i en retssag mellem medarbejder og arbejdsgiver, fordi der er kommet penge på spil," forklarer Frede Blaabjerg.
Han mener, det kan være en god ide, at forskere, der starter virksomhed, f.eks. holder orlov fra universitetet, indtil virksomheden er kommet godt i gang. At forskere både kan drive privat virksomhed og fungere som offentligt ansatte, mener Frede Blaabjerg godt kan lade sig gøre, men det kræver klare kontrakter mellem forsker og universitet.
"Som universitet har vi også interesse i at være med i spinoff-virksomheder og ikke bare give det hele til det 'rigtige' private erhvervsliv, men det er klart, at det kan give problemer som på DTU, og problemer for den enkelte forskers habilitet, hvis vi ikke er rustet ordentligt til det her," siger Frede Blaabjerg, der allerede nu opruster ved at hente jurister, investeringsrådgivere og produktionsfolk ind fra det private erhvervsliv.
Leif Søndergaard mener, at udviklingen mod mere kommercialisering af forskningen må få konsekvenser for forskernes ansættelsesvilkår: "Det er slet ikke tænkt ind i forskernes ansættelseskontrakter, at man kan blive smidt ud på den her måde fra sin arbejdsplads. Det næste bliver vel, at vores ansættelseskontrakter skal til at minde mere om det private erhvervslivs med konkurrenceklausuler og klækkelige kompensationer, hvis vi bliver fritstillet."


