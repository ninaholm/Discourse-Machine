Formanden gennem 20 år kan gå fra borde med honnør
Det lignede nærmest en selvmorderisk opgave, da Torben Möger Pedersen i 1992 sagde ja til formandsposten i det lukningstruede Informations bestyrelse. Knap 20 år senere siger formanden farvel og tak til en virksomhed, hvor der er bragt orden i tallene og skabt overskud af entusiasme
Fra gårsdagens generalforsamling på dagbladet Information.


 Tallene taler for sig selv.
Da Torben Möger Pedersen i 1992 tiltrådte som formand for Informations bestyrelse, befandt bladhuset sig i den alvorligste krise i mere end 20 år. En tidsånd, der gik bladets hidtidige journalistik imod, og et medarbejderdemokrati, der ikke evnede at træffe smertefulde, nødvendige beslutninger, havde bidraget til markant oplagsfald, økonomisk nedtur og en ond cirkel af reduktioner i medarbejderstab, sidetal og markedsføringsbudget.
Et ambitiøst forsøg på genrejsning, der indebar medarbejderejets afskaffelse, tilførsel af ny aktiekapital på 11 mio. kr. og relancering af avisen, var slået fejl. Den primære bladdrift viste i 1991-92 et underskud på ni mio. kr, egenkapitalen var skrumpet til 4,5 mio., den hidtidige bestyrelsesformand, direktør Steen Danø, var gået, og det samme var den administrative chefredaktør.
Det var dette eksistens-truede projekt, som Torben Möger Pedersen indvilgede i at stille sig i spidsen for med en personlig bagage som tidligere studenterpolitiker for Danmarks Kommunistiske Parti, økonomjob i Det Økonomiske Råds Sekretariat og fagforbundet SiD, journalistik på Børsens Nyhedsmagasin samt en nyerhvervet direktørtitel i pensionskassen PKS. I går fratrådte Torben Möger Pedersen som bestyrelsesformand og efterlader sig en velfungerende og velkonsolideret mediekoncern, hvis omsætning siden 1992 er vokset fra 50 til 127 mio. kr. og egenkapitalen tilsvarende fra godt seks til 24,74 mio. kr. Bladhuset giver overskud, og oplagsnedgangen gennem 15 år er for længst vendt til stabilisering og behersket vækst på et avismarked, der ellers er præget af stærk tilbagegang.
Samtidig er huset vokset til foruden dagbladet med tilhørende internetplatform at omfatte et ekspanderende forlag, det grafiske produktionsselskab Mediefabrikken samt leverandøren af undervisningsmaterialer, iBureauet.
Det langsigtede mål
Som bestyrelsesformand har Torben Möger Pedersen dermed i samarbejde med den øvrige bestyrelse, ledelse og medarbejdere løftet en opgave, som dengang for ca. 20 år siden så nærmest selvmorderisk ud.
Undervejs har et større antal chefredaktører og flere direktører passeret gennem huset, og der har flere gange været anspændte og konfliktfyldte situationer i forhold til medarbejderne, når de stramme økonomiske rammer har fået bestyrelsen til at fordre besparelser. Ikke desto mindre er det lykkedes at udvikle virksomheden og avisen — bl.a. med omlægningen i 2004 til tabloidformat (her i huset kaldt 'kompaktformat') og med introduktion af weekendens 2. sektion, Moderne Tider.
Det er Torben Möger Pedersens store fortjeneste, at han dengang i 1992, da det hele så aldeles sort ud, ikke som menigt bestyrelsesmedlem stak halen mellem benene, men tværtimod gik lige ind i kampen som ny formand. Samt efterfølgende at han hele tiden har holdt fokus på det overordnede mål og det lange perspektiv, dét han dengang blev betroet: At sikre Informations overlevelse, fremtid og uafhængighed, koste hvad det måtte af ømme tæer undervejs.
Det betyder, at bestyrelsesformanden har givet den til enhver tid siddende bladledelse loyal støtte og opbakning til både nye tanker og svære omstillinger, men også at han har grebet kontant ind, hvis tingene begyndte at løbe af sporet eller ikke gav resultater.
Hvad der end måtte have været af besværligheder, kriser og konflikter undervejs, har bestyrelsesformanden aldrig tabt målet af sigte og — lige så vigtigt — altid værnet om Informations identitet, journalistiske tradition og værdier. At blive stående på broen i tider med stormvejr, høj søgang og enkelte gange trusler om mytteri, vidner ikke bare om stor personlig styrke, men også om stor respekt og veneration for selve projektet: Børge Outzes lille, besynderlige avis med den røde dråbe af hjerteblod i sit logo.
Ved den ny bestyrelsesformand Lasse Bolanders tiltræden er Information en sund virksomhed i fremgang i en dramatisk og journalistisk udfordrende samtid og under en ny, ambitiøs og karismatisk bladledelse, hvis entusiasme har smittet medarbejderne i en sådan grad, at arbejdsdagen hver morgen indledes med mangestemmig sang i redaktionens mødelokale.

