S: Lars Løkke løber fra løfter om åbenhed
Lars Løkke Rasmussen (V) afviser at fremlægge dokumentation i sag om datters rejse for bistandskroner. Dermed lever han ikke op til egne løfter om åbenhed, mener S


 
	Hvorfor fremlægger du ikke bare dokumenterne?« Det spørgsmål blev i forskellige varianter stillet igen og igen, da pressen på Christiansborg mødte Venstres formand, Lars Løkke Rasmussen, efter partiets gruppemøde i går.

	Den store interesse skyldtes den seneste udvikling i sagen om, at hans datter i 2012 fik betalt en rejse til Rio de Janeiro til en værdi af 27.000 kroner af den bistandsstøttede klima-organisation GGGI, som Lars Løkke Rasmussen er formand for.

	Venstreformanden har tidligere forklaret, at det skyldtes en »misforståelse«, og at det hele tiden havde været hans intention selv at betale. Men i et interview med en koreansk avis, som Information kunne løfte sløret for i går, forklarede tidligere bestyrelsesmedlem i GGGI Kim Sang-hyup, at Løkke først sagde nej til at repræsentere GGGI på et møde i Rio, fordi han havde en aftale med sin datter. Og først da GGGI ifølge Kim Sang-hyup tilbød, at Løkke kunne tage sin datter med »på GGGI’s regning«, lykkedes det at få den nyvalgte GGGI-formand til at tage til Rio. Det har fået S, SF, R og EL til at bede Lars Løkke Rasmussen fremlægge en mailkorrespondance om rejsen, som ifølge GGGI’s pressemand skulle eksistere. Lars Løkke Rasmussen mener imidlertid ikke, at der er noget nyt i bestyrelsesmedlemmets udsagn og har ikke tænkt sig at følge opfordringen til at fremlægge dokumentationen.

	»Jeg tror, at den her sag er så oplyst, som den kan blive,« sagde han til de forsamlede journalister i går og understregede samtidig, at han har tilbagebetalt beløbet til GGGI.

	Åbenhed i efteråret

	Men hvis Lars Løkke Rasmussen ikke fremlægger mailkorrespondancen, »løber han fra sine egne løfter om åbenhed«, mener Pernille Rosenkrantz-Theil (S): »Jeg synes, at det skal afklares, om der var en klar aftale om, at GGGI betalte for Løkkes datter, for det er ikke den måde, vi skal bruge bistandskroner på. Jeg kan ikke forstå, at han ikke vil fremlægge de e-mails, for han har jo tidligere lovet fuld åbenhed,« siger Pernille Rosenkrantz-Theil med henvisning til Lars Løkke Rasmussens næsten fire timer lange pressemøde i oktober.

	Op til pressemødet skrev Venstreformanden ifølge dr.dk på Facebook, at pressen ville få adgang til »alle oplysninger om mine møde-, rejse- og opholdsomkostninger«. Dokumentationen for datterens rejse til Rio var imidlertid ikke blandt det offentliggjorte materiale, da GGGI ifølge daværende generaldirektør Howard Bamsey endnu ikke havde kunnet finde den.

	Pernille Rosenkrantz-Theil mener ikke umiddelbart, at den danske regering bør bede GGGI om en redegørelse for sagen. Det vil være »pinligt for Danmark, hvis vi skal ud i det store udland og bede om oplysninger, som vi let kunne få herhjemme«, mener hun.

	I stedet opfordrer hun alle Folketingets partier til at lægge pres på Lars Løkke Rasmussen for at få dokumentationen offentliggjort.

	»Det vil være svært for ham at sidde overhørig.«

	De borgerlige partier er imidlertid ikke umiddelbart med på at kræve mailkorrespondancen fremlagt. I går formiddags citerede TV 2 News ganske vist DF’s udviklingsordfører, Hans Kristian Skibby, for, at Lars Løkke bør lægge alt frem. Men senere slog partiformand Kristian Thulesen Dahl fast, at han ikke har tænkt sig at bede Løkke foretage sig yderligere.

	»Jeg vil ikke komme med nogen opfordring til ham. Det må han selv finde ud af,« sagde Thulesen Dahl ifølge Berlingske Nyhedsbureau.

	Og selv om Konservatives Lars Barfoed finder det »ærgerligt, når der kører dumme sager, som vedrører vores gode venner«, så er det heller ikke noget, han er »optaget af«.

	»Jeg har det sådan, sjovt nok, at jeg er her på Christiansborg for at arbejde med politik og ikke med sådan nogle sager. Og jeg forsøger at koncentrere mig om det politiske,« siger den konservative leder ifølge Berlingske Nyhedsbureau.

	Det har ikke været muligt at få Lars Løkke Rasmussen til at forholde sig til Socialdemokraternes kritik af, at han skulle være løbet fra sine løfter om åbenhed.

