Læger: Besparelser på tolke kan koste liv
Ny lov vil tvinge indvandrere til at lære dansk ved at spare på tolkebistanden hos lægen. Men det vil føre til alvorlige lægefejl, advarer ni ud af ti adspurgte læger. Manglende tolkning har tidligere været skyld i leversvigt og gynækologiske overgreb.  Nu kræver S og R ændringer i den lov, de selv har stemt for


 Risikoen for fejlbehandlinger stiger, når nye regler om brugerbetaling for tolke træder i kraft 1. juni 2011. Det vurderer 90 pct. af de adspurgte læger i en ny undersøgelse fra Lægeforeningen. Derfor opfordrer næstformand i foreningen, Yves Sales, nu kraftigt Folketinget til at gribe ind og lave loven om.
»Det er et stort problem for patientsikkerheden. Det vil stille en gruppe af borgere i Danmark rigtigt dårligt og gøre det yderligere vanskeligt for dem at kommunikere med lægen,« siger Yves Sales, der selv kender til sprogproblemerne som praktiserende læge.
Lægeforeningen har sendt spørgeskemaer ud til 93 læger, der jævnligt har kontakt med ikke-dansktalende patienter i almen praksis eller på hospitaler. Her forudser 82 procent, at sygdomsbeskrivelsen bliver mere usikker, og 65 procent vurderer, at dårligere tolkning vil føre til flere medicinfejl.
Efter de nye regler skal ikke-dansktalende patienter selv betale for tolkning hos lægen, når de har været i Danmark i mere end syv år. Reglerne er en del af Sundhedsloven, der blev vedtaget i 2005, men paragraffen om tolkebistand træder først i kraft fra 1. juni næste år.
Derudover vil regeringen spare 15 millioner kroner på tolkebistand i hele den offentlige sektor som led i sin genopretningsplan.
Næsten samtlige adspurgte læger vurderer, at flere patienter vil nægte at betale for en tolk og i stedet bruge familiemedlemmer, venner eller børn til at tolke.
Spiral mod sin vilje
Lægernes konklusion bakkes op af en ny rapport fra Indvandrermedicinsk Klinik i Odense, der beskriver en række livstruende fejl, som mangelfuld tolkning allerede har ført til.
Et indvandrerpar troede, at manden var erklæret rask, da de fik at vide, at hans hiv-test var positiv.
En anden patient fik svær leversvigt, da han fik ny medicin, fordi han troede, han skulle tage den sammen med sin gamle medicin.
Et tredje eksempel er en kvinde med fem børn, der mod sin vilje fik opsat spiral under en gynækologisk undersøgelse på grund af en misforståelse.
Overlæge og professor Morten Sodemann, der er medforfatter til rapporten, er overbevist om, at brugerbetaling på tolke vil føre til flere fejl.
»Det ser vi allerede nu. Jeg er fuldstændig overbevist om, at vi vil se meget alvorlige og potentielt livstruende problemer som følge af den lov,« siger Morten Sodemann.
Sundhedsvæsnet står med et stigende problem, mener han, da flere og flere indvandrere har brug for tolk, og de færreste har råd til at betale selv.
»Vi snakker om patienter på starthjælp eller kontanthjælp, som ikke har råd til en busbillet. Hvor skal de finde 480 kroner plus moms til en tolk,« spørger Morten Sodemann.
Halvdelen af patienterne på Indvandrermedicinsk Klinik har udviklet svær kronisk posttraumatisk stresssyndrom, og i takt med at de bliver mere syge, mister de deres danske sprogfærdigheder, fastslår rapporten.
Dertil kommer en stor mængde tyrkisk-danske borgere, der er på vej ud af arbejdsmarkedet og derfor vil glemme deres danskkundskaber, vurderer Morten Sodemann.
Lær dog dansk
Ifølge Indenrigs- og Sundhedsministeriet regner man med at spare i omegnen af 100 millioner kroner om året på de nye regler. Men formålet er ikke at spare penge, men at anspore folk til at lære dansk, siger indenrigs- og sundhedsminister Bertel Haarder (V).
»Det er ikke for at straffe nogen, men derimod for at sige til alle, at dette samfund mener det, når vi siger til de nye borgere, at de skal lære landets sprog. Den eneste konsekvens er, at man risikerer at skulle betale tolken selv,« siger Bertel Haarder til Ugeskrift for Læger. Det har ikke været muligt at få en kommentar fra ministeren selv, der er i udlandet.
»Syv år til at kunne forstå en samtale med en læge er meget lang tid. Der er ingen, der bliver afskåret adgang til læge. De skal bare betale for tolkningen selv. Lægen kan bestille tolken, så kommer regningen til patienten,« siger Bertel Haarder videre til ugeskriftet.
Men ministeren må tale mod bedre vidende, mener overlæge Morten Sodemann, for sådan vil lægerne aldrig gøre.
»Jeg mener, brugerbetaling er decideret ulovlig,« siger han.
Risikabelt
Sundhedsloven skal sikre alle en let og lige adgang, og det gør man ikke med de nye regler, påpeger næstformand i Lægeforeningen, Yves Sales.
»Det helt forkert at drive integrationspolitik gennem Sundhedsloven. Man indfører brugerbetaling på en ydelse, som vil give ulige adgang til sundhedsvæsnet, og det er uretfærdigt og risikabelt,« siger Yves Sales, der også undrer sig over, hvordan lægen skal fastslå, hvem der har boet i landet i syv år.
Det er netop et af de spørgsmål, Socialdemokraterne nu vil afkræve ministeren.
»Vi forstår godt lægernes bekymring. Hvad vil regeringen gøre for at sikre sig, at familiemedlemmer ikke kommer til at tolke. Det er jo ofte dybt personlige sager om for eksempel prævention,« siger sundhedsordfører Sophie Hæstorp Andersen (S).
Både Socialdemokraterne og Radikale Venstre stemte i sin tid for lovforslaget, men vil nu have tilføjet flere undtagelser for brugerbetaling.
»Det var en meget omfattende lov. Men det her er ikke måden at gøre det på. Nogle kan jo ikke lære dansk,« siger sundhedsordfører Lone Dybkjær (R).
Loven lægger op til, at visse grupper kan få dispensation for brugerbetaling på tolkebistand, for eksempel torturofre.
Inden for de næste måneder forventer Indenrigs- og Sundhedsministeriet at have en bekendtgørelse klar, der udstikker mere præcise rammer for brugerbetaling.


