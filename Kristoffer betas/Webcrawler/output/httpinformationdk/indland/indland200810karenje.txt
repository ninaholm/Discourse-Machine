Karen Jespersen-forslag møder modstand
Velfærdsminister Karen Jespersens forslag om at indføre en bonus for dygtige kommuner bliver skudt ned af både eksperter, kommuner og politikere. Udspillet er tilmed udtryk for 'dårlig timing', mener KL


 Staten skal belønne kommuner, der gør det godt. Det foreslog Karen Jespersen i går som led i det, hun kalder en redningsplan for det kommunale selvstyre. Men hendes forslag bliver mødt med hård kritik fra flere fronter. 
"Det er jo helt forkert. Hvis man vil have kommunalt selvstyre, så skal man jo ikke lave en ordning, som tvinger kommunerne til at gå i en bestemt retning. Det er jo bare endnu mere centralisering," siger Rasmus Prehn, Socialdemokraternes kommunalordfører, til Politiken.
Forslagets konkrete indhold ligger endnu ikke fast, men ministeren sammenligner det med sygehusmodellen, hvor sygehusene kan få en bonus, hvis de lever op til Sundhedsministeriets krav.
På samme måde skal kommuner, der gør det godt på bestemte parametre, kunne opnå en økonomisk gevinst. 
Erik Fabrin (V), der er formand for Kommunernes Landsforening, er ikke begejstret.
"Forslaget om bonusordninger, som man kender det på sygehusene, er jo en model, som ikke er mere end fem-seks år gammel, og vi skylder vel lige at se, hvad det er for et sygehusvæsen, vi får ud af det, før vi bruger den andre steder," siger han .
Økonomi
Kommunalforsker Roger Buch fra Danmarks Journalisthøjskole vurderer, at der skal penge på bordet, hvis forslaget skal virke, og han tvivler samtidig på, at forslaget styrke det kommunale selvstyre. 
"Det første, kommunerne vil spørge om, er: 'Hvor mange penge følger der med?' Det vil afgøre, om det får en effekt," siger han til Ritzau og peger på, at kommunernes svækkede selvstyre ikke løses med mere lovgivning.
"Hvis man er bekymret for, at staten blander sig, kunne man jo på en del områder lade være med at blande sig," siger han.
At Karen Jespersens forslag ikke er vejen frem, hvis målet er at styrke det kommunale selvstyre, er overborgmester i Københavns Kommune Ritt Bjerregård (S) enig i.
"I København har vi sparet en milliard kroner, som kunne være gået til udbygning af skoler, renovering af toiletter og genopbygning af nedslidte idrætsanlæg. Som tak kvitterer velfærdsministeren med at lancere yderligere kontrol af kommunerne," siger hun til Politiken. 
Aftale i hus
Karen Jespersens forslag kom samme dag, som kommunerne skulle afslutte den endelige diskussion om kommunernes budgetter. Og forslaget kommer derfor meget ubelejligt, mener Anker Boye (S), der er næstformand i KL:
"Karen Jespersens udmeldinger er både tåbelige og ødelæggende. Vi sidder ved et forhandlingsbord sammen. Regeringen vil have stramme økonomiske rammer. De har spændt sanktionstommelskruerne på os. Det er de vilkår, vi har arbejdet under her", siger han til Politiken.
Det lykkedes dog kommunerne at finde en fælles løsning for både skatteindtægter og anlægsudgifter, som også Finansministeriet kan acceptere. 
Finansminister Lars Løkke Rasmussen er faktisk nærmest stolt af kommunernes pengepuslespil. 
"Det ser rigtig flot ud. Der er tale om en minimal overskridelse. I en verden, hvor der er 98 aktører, der skal løse opgaven, så er det i mon optik lykkedes. Vi er helt inde og snitte 'bulls eye'," siger finansministeren som derfor er parat til at udbetale den bonus på en milliard kroner, han lovede, hvis kommunerne kunne overholde den økonomiske ramme, der blev aftalt tilbage i juni. 

