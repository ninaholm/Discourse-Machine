Danske banker kommer under EU-kontrol
Regeringen er tilfreds med aftale om fælles EU-banktilsyn, men siger ikke endeligt ja endnu. Men under alle omstændigheder kommer de største danske banker indirekte under EU’s banktilsyn, siger finanseksperter


 Selv om Danmark vælger at stå uden for EU’s kommende bankunion, vil de største danske banker med virksomhed i euro-lande, f.eks Danske Bank og Nordea, alligevel blive omfattet af den fælles europæiske bankkontrol.
»Det vil indirekte ske for de banker, som har betydelig aktivitet i lande inden for den nye bankunion, selv om deres hjemlande står udenfor,« siger professor i finansiering ved Copenhagen Business School, CBS, Jesper Rangvid.
»Finanskrisen har vist betydningen af bankernes virksomhed over grænserne.«
Regeringen er da også på vej til at gøre Danmark til fuldt medlem af bankunionen, selv om en endelig officiel afgørelse først træffes næste år.
»Vi er nået langt,« sagde statsminister Helle Thorning-Schmidt (S) før begyndelsen på EU’s topmøde i Bruxelles i aftes, efter at EU’s økonomi- og finansministre i forhandlinger natten til torsdag var nået frem til en aftale om, hvordan EU’s nye banktilsyn skal sættes op og fungere.
Statsministeren understregede, at Danmark endnu ikke har sagt endeligt ja til bankunionen. Det vil afhænge af de videre forhandlinger næste år, hvor man skal blive enige om regler for afvikling af banker og indskydergaranti. Men hun var stærkt tilfreds med aftalen om banktilsynet.
»Det fælles banktilsyn vil skabe tillid til vores finansielle sektor. Og det vil skabe tryghed for kunderne i bankerne,« sagde statsministeren.
Et spørgsmål om solidaritet
Danmark har ifølge Jesper Rangvid betydelige interesser i at komme ind under bankunionens skærm:
»Vi har set, hvordan en krise i den finansielle sektor kan bringe et land økonomisk helt i knæ. Det har vi set i Island og i Irland og nu også i Spanien. Selv om Danmark som fuldt medlem af bankunionen kan komme til at bære byrder for banksektorer i krise i andre lande, så vil et medlemskab af bankunionen også skabe mere sikkerhed, hvis man selv havner i samme situation. Det er fint udtrykt et spørgsmål om solidaritet,« siger han. For de danske pengeinstitutter drejer det sig om, at deres soliditet bliver vurderet højere internationalt, når de er under kontrol af det fælles EU-tilsyn. Storbritannien, Sverige og Tjekkiet har af politiske grunde valgt at stå uden for EU-banktilsynet, men finansielle eksperter vurderer, at reglerne for EU’s nye bankunion gradvis også vil komme til at gælde for disse lande.
»Der er tale om et stort skridt for euro-samarbejdet. Bankunionen vil blive omdrejningspunkt for hele finanssektoren i Europa,« mener økonomen Andre Sapir fra den europæiske Bruegel-tænketank.
Nødvendig indflydelse
Storbritannien har valgt ikke at blokere for bankunionen på topmødet, efter at briterne i forhandlinger fik garanti for stemmeret for landene uden for eurozonen i de vigtigste afgørelser. På samme måde er resultatet helt tilfredsstillende for dansk side, sagde økonomiminister Margrethe Vestager (R).
»Vi får nu den nødvendige indflydelse. Før kunne vi blot løbe efter de andre,« sagde ministeren.
På sigt skal banktilsynet åbne for, at eurolandene kan bruge deres permanente redningsfond, ESM, til at hjælpe banker i krise, så belastningen ikke længere ligger direkte på medlemslandenes statskasser. Men det vil tidligst ske fra 1. marts 2014, når banktilsynet skal kunne fungere fuldt ud.
I første omgang skal banktilsynet kun direkte overvåge de helt store banker i landene – for Danmarks vedkommende ventes det at blive fem eller seks, når Danmark går fuldt med. De nationale banktilsyn har fortsat det direkte ansvar for resten af pengeinstitutterne. Men ECB kan i sidste ende også gå ind og forlange mindre banker lukket eller rekapitaliseret, hvis de udgør en risiko for økonomien.
»Det nye banktilsyns kontrol vil næppe blive mere omfattende end den nuværende danske. Men vi har set, hvordan kontrollen i andre lande har været mangelfuld – f.eks. i Spanien – så samlet vil den europæiske bankkontrol få et løft op. Det afgørende er samtidig, at forbindelsen mellem finansielle kriser og statskassen mindskes,« siger Jesper Rangvid.

