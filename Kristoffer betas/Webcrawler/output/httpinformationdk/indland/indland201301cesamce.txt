Cesam, Cesam, luk dig i
Den konservative krise forstærkes: Planlagt konservativ tænketank ser ud til blot at ende som en side på internettet på grund af mangel på sponsorer. ’Erhvervslivet har nu aldrig været intellektuelt,’ lyder det fra en af initiativtagerne


 Den skulle være det konservative Danmarks svar på liberalisternes tænketank Cepos og socialisternes ditto Cevea. Men over to år efter at en række konservative politikere, forfattere og debattører gik igang med at samle penge ind til at oprette tænketanken Cesam (Center for Samfundsanalyse) skruer de nu ned for ambitionen.
»Modellen med en tænketank er endnu ikke blevet rejst, da pengene ikke har været til det,« siger én af initiativtagerne, forfatteren Kasper Støvring.
»Men det har altså heller ikke været det eneste succeskriterium, så nu arbejder vi også med andre ideer, blandt andet en webportal – og så kan den jo eventuelt senere udvikle sig til noget mere, hvis der kommersponsorer til. Jeg vil stadig mene, at der er brug for den her type tænkning«.
Fra starten var det ellers meningen, at tænketanken skulle løse fire opgaver: Producere kronikker og dagsaktuelle kommentarer, ligeledes bøger og artikler om konservatisme, udarbejde forslag til konservativ politik samt tilbyde uddannelse til studerende.Det var den nu tidligere konservative politiker Naser Khader som, tilbage i sommeren 2010, først offentligt luftede ideen om en »nationalkonservativ tænketank«, fordi Venstre og Cepos angiveligt havde svigtet værdidebatten til fordel for den økonomiske dagsorden.
Selv om Cepos beskriver sig selv som en borgerlig-liberal tænketank, så kritiseres den nemlig for at lægge for meget vægt på liberale ideer og for lidt på borgerlige, eller konservative, af slagsen.
Katrine Winkel Holm, forfatter, debattør og redaktør af internettidsskriftet Sappho, beklager derfor, den konservative tænketank ikke bliver til noget: »Når vi kun har Cepos, så bliver uenigheden mellem liberalismen og konservatismen underspillet. Der er hvide pletter på landkortet, som Cepos ikke beskæftiger sig med – som for eksempel opgøret med reformpædagogikken i skolepolitikken, forsvaret af nationalstaten og multikulturalismen,« siger Katrine Winkel Holm.
Senest har netop Cepos takket nej til tilbuddet om et samarbejde med Cesam om at afsætte en eller flere medarbejdere til konservativ tænkning.
»Vi har nu engangvalgt at fokusere på fagøkonomi og jura: Spørgsmål om økonomisk vækst, konkurrenceevne og skat – samt frihedsrettigheder og retssikkerhed for borgere og erhvervslivet. Og vi har ikke finansiering til at bevæge os uden for de områder. Jeg vil ikke sige, at det er et spørgsmål om ideologi. Men der ligger selvfølgelig altid holdninger bag de emner, man vælger at prioritere,« siger Cepos’ direktør Martin Ågerup. Selv om Konservative i de seneste meningsmålinger nærmer sig spærregrænsen – efter blot at have fået 4,9 procent ved seneste folketingsvalg – så afviser en anden af initiativtagerne til Cesam, lektor i statskundskab ved Syddansk Universitet, Søren Hviid Pedersen, dog at skrive nekrologen over konservatismen:»Rent partimæssigt er konservatismen i dyb, dyb krise. Men filosofisk og ideologisk er der ingen krise. De konservative ideer lever jo ikke blot iKonservative, men også i Dansk Folkeparti og Venstre. Men man kan selvfølgelig sige, at det er problematisk, vi ikke kan få nogle af de store virksomheder til at skrive checks ud til vores tænketank. De føler sig åbenbart godt repræsenteret ved Cepos snævre fokus på de økonomiske spørgsmål. Erhvervslivet har nu aldrig været intellektuelt.«
Partiformand Lars Barfod siger i en kommentar, at de konservative »er i god kontakt med tænketanken Cepos.«

