Politiske løfter leder mod konflikt
FOA, BUPL og Sundhedskartellet er én dag tættere på strejke. Politisk indblanding satte gang i lønfeberen blandt de offentligt ansatte og et regeringsindgreb vil slutte festen, mener arbejdsmarkedsforsker


 Sensommerens floromvundne lønløfter til strejkende sosu-assistenter sender lønforhandlinger i konflikt. Og der er ikke udsigt til mægling. Politikerne har selv sat lønniveauet og dermed taget luften ud af forhandlingerne, vurderer en arbejdsmarkedsforsker. 
"Dansk Folkeparti startede balladen med at love mere i løn. Det bliver interessant at se, om de vil være med til regeringens indgreb, der ikke giver nogen forbedringer af betydning," siger professor i arbejdsmarkeds- og organisationsstudier ved Københavns Universitet, Jørgen Steen Madsen. 
" Eller de reelt vil indfri de løfter, som de gav sidste sommer." 
FOA, BUPL og Sundhedskartellet udvandrede i fredags fra forliget, der gav medlemmer af Kommunale Tjenestemænd og Overenskomstansatte (KTO), 12,8 procents lønstigninger. FOA udsendte strejkevarsel og gik mod Forligsinstitutionen sammen med Sundhedskartellet og BUPL. De vil have 15 procent mere i løn. 
Efteråret 2007 sprudlede af magiske talløfter om fem milliarder kroner. Socialdemokraterne ville nedsætte en lønkommission for at sikre fem milliarder kroner til ikke-øremærkede faggrupper i overenskomstforhandlingerne. 
Dansk Folkeparti afviste pure en kvalitetsreform, hvis ikke social- og sundhedshjælperne fik et lønløft på fem milliarder. Endelig lavede finansministeren en fiks manøvre med fem milliarder kroner, der blev til 400.000 millioner kroner, påpeger Jørgen Steen Madsen.
"Der var indgået aftale om, at budgetterne for offentlige ansatte skulle stige med 4,0 procent over tre år. Det er 5,1 milliard kroner i alt. Men det betyder ikke ret meget, fordi der er en reguleringsordning, der modregner beløbet de næste fire år. Der lå måske 400.000 millioner," siger Jørgen Steen Madsen.
Endelig mente de konservatives finanspolitiske ordfører, Lars Barfoed, at "man ikke skal komme med den slags udmeldinger i pressen." 
Det er Jørgen Steen Madsen enig i. 
"Den massive politiske indblanding i løndannelsen har været karakteristisk denne gang, og det ødelægger muligheden for reelle forhandlinger. Hvis resultatet bliver, at de politiske løfter fra sidste år bliver indfriet, så trues den danske model for alvor, for så er der aldrig grund til at forhandle" siger Jørgen Steen Madsen. 
Politisk indgreb
Selvom en stigning på 12,8 procent svarer til det private arbejdsmarked og er den største stigning i 20 år, vil det ikke formilde FOA, Sundhedskartellet og BUPL. De har et lønefterslæb på 1-2 procent, som de vil indhente. Der er varslet konflikt fra 1. april, og medlemmernes forventninger er høje, siger Jørgen Steen Madsen, der dermed tvivler på et forlig.
"Når alle er bundet til fælles forhandlinger samtidig, så kan arbejdsgiverne ikke efterfølgende give et tilbud, der ligger så højt over det, som hovedparten af organisationerne allerede har sagt ja til. Derfor ender det nok med konflikt," siger Jørgen Sten Madsen. Det interessante bliver det politiske spil. 
"Der bliver et bredt forlig henover midten, og så kan Dansk Folkeparti sige til sosu-assistenterne, at de gerne ville have givet dem en masse penge, men at de ikke må for regeringen og Socialdemokraterne. Hvis Socialdemokraterne så ikke vil gribe ind, så ender aben hos Dansk Folkeparti, der startede balladen," siger Jørgen Steen Madsen. 
Rimeligt med ligeløn
I så fald står Dansk Folkeparti med muligheden for at indfri de svimlende lønløfter. Men det bliver til diskussion, siger arbejdsmarkedsordfører fra Dansk Folkeparti, Bent Bødskov (DF): 
"Vi ville give fem milliarder til at hæve lønnen dengang, men det har intet med en kommende konflikt at gøre. Konflikten kommer, fordi det er en borgerlig regering. Fagforbundene har deres strejkekasser fulde, og nu har de en mulighed for at markere sig over for regeringen," siger Bent Bødskov (DF). 
- Så det handler ikke om løn?
"Jo, men fagforeningerne arbejder for en konflikt." 
- Vil Dansk Folkeparti arbejde for de lønninger, som I lovede i efteråret?
"Man kan altid diskutere, om de skal have noget mere. Det er uretfærdigt, at kvinderne ikke får ligeløn, men det skyldes da, at fagforeningerne ikke har haft det på dagsorden. Om vi kan give mere i løn senere afhænger af forhandlingerne i Folketinget," siger Bent Bødskov (DF).
"Der er snak om en Ligelønskommission, og det lyder meget rimeligt. Men jeg vil ikke komme ind på løn på nuværende tidspunkt," siger Bent Bødskov (DF).
Socialdemokraternes arbejdsmarkedsordfører, Thomas Adelskov (S), ønsker ikke at kommentere igangværende forhandlinger.


