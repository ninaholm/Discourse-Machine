'Vi må ikke rulle tiden tilbage'
Mette Frederiksen (S) vil gerne ændre forældreansvarsloven, så det bliver lettere at ophæve den fælles forældremyndighed. Men det må ikke betyde, at moderen automatisk får børnene


På et stort skrivebord med udsigt til Christiansborg Ridebane står Mette Frederiksens telefon. Den ringer ganske ofte med en fortvivlet far eller mor i skilsmissekaos, der vil klage sin nød til den socialdemokratiske toppolitiker."Jeg kan høre desperationen helt inde i maven på folk, når de ringer og græder i telefonen," siger Mette Frederiksen, der er socialordfører og næstformand i den socialdemokratiske folketingsgruppe."Som folketingspolitiker kan man ikke gøre meget i de konkrete sager. Men man er forpligtet til at bringe eksempler med ind i det generelle lovgivningsarbejde."Da et enstemmigt folketing vedtog forældreansvarsloven sidste år, så faderen fik lettere ved at få forældremyndighed og samvær med børnene, var det efter initiativ fra blandt andre Mette Frederiksen. Som daværende ligestillingsordfører havde hun fået mange henvendelser fra fædre, som klagede over, at de i sager om ligestilling stod ringere end moderen."På tværs af partier var vi enige om, at vi ville tage et ordentligt skridt frem for at forbedre ligestillingen. Intention i loven var rigtigt både dengang og i dag. Nu rejser jeg bare flaget i forhold til de negative konsekvenser ved den."Umodent og uholdbartMette Frederiksen understreger dog, at forældreansvarsloven er god for 90-95 procent af skilsmissesagerne."Langt hovedparten kan håndteres ved almindelig fornuft. Min kritik handler om et lille, afgrænset, men uhyre vigtigt område."Mette Frederiksen peger blandt andet på voldssager, hvor hun ikke mener, at faderen skal have samvær med sit barn, også selv om han "kun" har slået konen og ikke barnet selv."Det bliver der ikke taget nok hånd om i dag," siger hun.Den socialdemokratiske politiker fremhæver også sager med højt konfliktniveau, hvor forældrene ifølge den ny lov for eksempel skal være enige om deres børns valg af skole."Jeg er stødt på en sag, hvor forældre melder barnet ind i to forskellige skoler. Det er utroligt umodent og ekstremt uholdbart for barnet. Her nytter det ikke, hvis fortolkningen af loven kommer til at ligge i lærerværelset," siger hun.I forældreansvarsloven bliver der lagt meget vægt på konfliktmægling - at forældrene skal opdrages til at håndtere deres problemer selv. Det skal statsforvaltningerne hjælpe dem med. Og det er de slet ikke gode nok til, mener Mette Frederiksen."Jeg har hørt om sager i statsforvaltningerne, der bliver afsluttet, før sagen er undersøgt færdigt. Statsforvaltningerne har en enorm magt, som vi politikere ikke har været bevidste nok om. Det stiller ekstreme krav til at overholde tidsfrister, inddrage børnesagkyndige og så videre."- Hvad skal man gøre ved det?"Jamen, man skal ændre praksis i statsforvaltningerne. Man skal skærpe ordlyden i bekendtgørelser, bruge flere ressourcer på efteruddannelse og så videre. Det er et langt, sejt træk."Ligestilling skal sikresMette Frederiksen tvivler dog på, at bedre rådgivning og hurtigere sagsbehandling er tilstrækkeligt, hvis man skal forhindre, at børn kommer i klemme."Det kan godt være, at vi bliver nødt til at lave loven om, så vi begrænser muligheden for at få fælles forældremyndighed."Netop indskrænkningen af muligheden for at få den fælles forældremyndighed er af kritikere blevet fremhævet som et nødvendigt skridt for at undgå, at sager trækker i langdrag.Her frygter fædreorganisationer og mandecentre et tilbageskridt til tiden før forældreansvarsloven, hvor moderen nærmest pr. automatik fik forældremyndigheden.For Mette Frederiksen er det helt afgørende, at statsforvaltninger og domstole tager politikernes ønske om fuld ligestilling alvorligt:"Hvis vi skal forfølge vores oprindelige tanke om, at mor og far er lige gode forældre, så må dem, som kommer til at fradømme forældremyndigheden, være i stand til at se på både fars og mors ressourcer. Vi må ikke bare rulle tiden tilbage til før denne lov, hvor mor fik barnet. Men det kræver altså en stor normændring."
