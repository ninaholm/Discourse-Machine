For mange fattige børn til for få ferielejre
Antallet af fattige børn i Danmark er stigende, og økonomisk pressede familier er ofte nødt til at prioritere mad og husleje over campingture og udlandsrejser. Det kan man mærke på søgningen til sommerens humanitære ferielejre
ASF-Dansk Folkehjælp holder hvert år sommerlejre for børn fra fattige familier i Danmark, der ellers ikke ville have råd til at tage på ferie. På sommer-lejrene kan både børn og forældre få et pusterum, og børnene kan møde nye kammerater. ASF's sommer-lejre fik i år 30 procent flere tilmeldinger end sidste år.


 De humanitære organisationer, der arrangerer sommerlejre for fattige og udsatte børn og familier, er kommet under pres efter en markant stigning i antallet af ansøgninger. Det skyldes ikke mindst, at antallet af fattige børn i Danmark er stigende. Arbejderbevægelsens Erhvervsråd estimerer det nuværende antal fattige børn i Danmark til at ligge mellem 45.000 og 50.000. I 2001 lå tallet mellem 35.000 og 38.000.
Det er en udvikling, som ASF-Dansk Folkehjælp, der siden 2004 har arrangeret sommerlejr for 2.500 børn, kan mærke. Deres årlige sommerlejre fik i år 30 procent flere tilmeldinger end sidste år. Hos Ungdommens Røde Kors (URK), er der også fuldstændig udsolgt. I 2007 sendte organisationen 900 børn afsted, mens tallet i år er 1.050.
»Vi har oplevet en stigning i løbet af de seneste fem år, hvor vi har oprettet flere og flere lejre. I år har det dog ikke været muligt at uddanne ledere nok til at oprette nye lejre,« siger landsformand i URK Hanna Line Jakobsen til Newspaq.
URK har i år på grund af pladsmangel endda måttet sige nej til flere familier, som ellers var berettigede til at få deres børn på lejr via indstilling fra kommunen.
Generalsekretær Klaus Nørlem fra ASF-Dansk Folkehjælp har en klar ide om, hvad den stigende interesse er symtom på:
»Det, vi er vidner til, er en uheldig udvikling, hvor flere og flere børn skal vokse op i fattigdom. Politikerne må erkende den stigende fattigdom i Danmark og arbejde for at vende udviklingen.«
Pusterum
På ASF-Dansk Folkehjælps lejre kan enlige forældre og deres børn komme gratis på ferie sammen. Der slibes sten, gås ture i skoven, males T-shirts og spilles spil. Alt sammen aktiviteter, der kan lede tankerne væk fra hverdagen og give et pusterum til både børn og forældre. Ferien betales af forskellige fonde og private donorer.
»Formålet med lejrene er at give forældre og børn en ukompliceret ferie, hvor de kan slappe af. I den uge behøver de ikke tænke på rude- kuverter og andre problemer derhjemme,« siger generalsekretær Klaus Nørlem og forklarer, at ferierne også giver andre fordele.
»De voksne knytter netværk både med hinanden og med os. De kan tale med hinanden om de problemer, som de deler, og kan få økonomisk rådgivning gennem os. Derfor har vi også lavet nogle opfølgningsarrangementer, som kan hjælpe dem med f.eks. kommunikationen med det offentlige.«
Antallet af fattige børn er højest i hovedstaden, hvor syv procent lever i fattigdom, mens tallet på landsplan er knap fire procent.


