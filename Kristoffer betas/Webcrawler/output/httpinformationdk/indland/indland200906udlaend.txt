Udlændinge bestikker sig til Danmark
Regeringens skrappe kurs mod indvandrerægteskaber får flere udenlandske ægtefæller til at snyde sig ind i Danmark


 Unge mænd og kvinder fra blandt andet Somalia og Af-ghanistan snyder med papirerne og lyver sig ældre end de er for at omgå reglerne og blive gift i Danmark.
Siden regeringen i 2002 indførte 24-årsreglen og tilknytningskravet for at dæmme op for arrangerede ægteskaber, er udenlandske ægtefæller i stigende grad begyndt at benytte kreative metoder for at komme til Danmark og blive gift.
Flere kilder i miljøet bekræfter over for Ritzau, at de ser stadig flere eksempler, hvor personer forsøger at komme ind i Danmark ved at bestikke myndighederne i hjemlandet til at udstede en ny fødselsattest, så det ser ud, som om vedkommende er fyldt 24 år.
»Jeg oplever, at flere og flere skaffer sig falske dokumenter i udlandet. Hovedsageligt piger og kvinder,« siger en anonym kilde, der personligt kender til flere eksempler på personer, der har anskaffet sig falske dokumenter og har fået familiesammenføringstilladelse ad den vej.
Hvor alt kan købes
Integrationsrådgiver Mohammad Rafiq, der er forfatter til bogen  Kærlig kan ikke arrangeres! , kender også til problematikken.
»Problemet har været stigende siden ændringen af udlændingeloven i 2002. Det er let at rekvirere falske dokumenter. Der er korrupte systemer overalt i verden, hvor alt kan købes. Et falsk dokument kan klares i en frokostpause, du skal bare kende de rigtige mennesker,« siger Mohammad Rafiq.
Jo strammere, jo værre
Leif Randeris, som er kontorleder i Indvandrerrådgivningen i Århus, der til dagligt hjælper indvandrere med information og rådgivning om danske forhold, oplever med jævne mellemrum, at der er noget, der ikke stemmer, når folk søger om familiesammenføring.
»Desto strammere udlændingelovgivningen er blevet, desto flere forsøg ser vi på kreative omgåelser for at få familiesammenføringer. For eksempel er der ikke altid overensstemmelse mellem giftepapirer, pas og id-kort,« siger Leif Randeris.

Rådgivningen i Århus behandler omkring 300 familiesammenføringssager om året.
I Integrationsministeriet kender man også til forsøgene med at omgå de danske udlændingeregler.
»Vi er meget opmærksomme på problemet, men har ingen præcise oplysninger om, hvor ofte det forekommer. Problemstillingen er aktuel, særlig i forhold til dokumenter fra Somalia og Afghanistan,« siger Morten Bo Laursen, der er informationschef i Udlændingeservice under Ministeriet for Flygtninge, Indvandrere og Integration.
Bliver senere gift
Ifølge en ny undersøgelse fra Rockwool Fonden har 24-års-reglen ført til ændringer i ægteskabsmønstrene blandt efterkommere og indvandrere fra ikkevestlige lande.
De bliver gift senere end tidligere. Men de officielle tal giver ikke et sandfærdigt billede af virkeligheden, netop fordi reglerne bliver omgået, mener Mohammad Rafiq.
»Den faktiske andel af tvangs- eller arrangerede ægteskaber er ikke faldet med 24-årsreglen,« siger Mohammad Rafiq, tværtimod mener han.

