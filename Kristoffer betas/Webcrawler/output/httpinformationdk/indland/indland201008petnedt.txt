PET nedtoner registrering om  'SAP-banden'
Det var nærmest en slags sidegevinst, at Politiets Efterretningstjeneste i 1980'erne registrerede oplysninger om menneskesmugling i stor stil udført af trotskistisk smågruppe


 Hvis Politiets Efterretningstjeneste i 1980'erne havde viden om, at den venstreorienterede organisation SAP for økonomisk vinding var engageret i 175 tilfælde af menneskesmugling, hvorfor delte tjenesten så ikke disse oplysninger med det almindelige politi?
Det spørgsmål har retsordførere fra såvel Enhedslisten som Dansk Folkeparti måtte vente mere end et halvt år på at få besvaret af justitsministeren, og grunden kan være, at det ligner et rigtigt drille-spørgsmål: Enten har PET sovet gevaldigt i timen i en sag om alvorlige lovovertrædelser, eller også har tjenesten indsamlet og registreret oplysninger, som har været fri fantasi.
I svaret vælger justitsministeren nu at nedtone betydningen af den 'Fakta-rapport', hvori PET har registreret oplysningerne om det trotskistiske smugleri: Rapporten er udarbejdet af en PET-medarbejder » i forbindelse med efterforskning, som ikke vedrørte menneskesmugling«, har PET »supplerende« oplyst til Justitsministeriet.
Svaret fra Lars Barfoed (K) fortsætter: »Rapporten indeholder bl.a. vedkommende medarbejders notater på baggrund af indholdet af en samtale mellem to personer om bl.a. SAP og SAP's hovedkontor«. Under denne samtale »fremkom en række udsagn om SAP's mulige involvering i menneskesmugling.« Derudover er PET ikke i besiddelse af oplysninger om, hvorvidt tjenesten informerede det almindelige politi.
Tidligere er det kommet frem, at PET på egen hånd i begyndelsen af 1998 destruerede store dele af deres registreringer om SAP. Det skete umiddelbart før, at TV 2 i marts samme år i kunne afsløre, hvordan PET havde ladet en hemmelig agent infiltrere den trotskistiske organisation.
Spørgsmål til Barfoed
Medlem af Europaparlamentet Søren Søndergaard, der var folketingskandidat for SAP i 1980'erne, ønsker at komme til bunds i sagen, fordi han generes af anklagen om de påståede menneskesmuglerier:
»Jeg tror, at der har siddet en PET-mand, der enten via telefon- eller rumaflytning eller ved at være agent har taget notater på en serviet af andres samtale. Der kan kun være tale om løse rygter, ellers havde PET gemt materialet.«
Søren Søndergaard bemærker, at justitsministeren i sit svar ikke vil udelukke, at menneskesmuglingerne faktisk er blevet efterforsket af det almindelige politi. Det er interessant, mener han, »for hvis det er tilfældet, må det almindelige politi have materiale liggende. De påståede lovovertrædelser er jo ikke begået dengang, hvor betjentene skrev med blæk og fjerpenne, så materialet er næppe blevet væk.«
Formanden for retsudvalget, Peter Skaarup fra Dansk Folkeparti, er ikke tilfreds med svaret fra justitsministeren. Han har ikke fået svar på, om PET eller det almindelige politi så at sige lukkede øjnene for lovbrud og menneskesmugling, fordi det blev begået af venstreorienterede, som PET i øvrigt havde interesse i at holde øje med.
Han oplyser til Information, at han derfor har bedt Lars Barfoed om at oplyse, »om andre myndigheder, herunder  det almindelige politi ligger eller lå inde med oplysninger om SAP's mulige involvering i menneskesmugling og i givet fald redegøre for oplysningernes art.«


