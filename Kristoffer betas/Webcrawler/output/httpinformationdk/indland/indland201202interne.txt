Internettet skubber til en fælles europæisk offentlighed
Weekendens demonstration mod ACTA var den seneste i en lang række store protester, der har fundet sted over hele Europa. Det kan blive starten på en fælles europæisk offentlighed, vurderer flere iagttagere
ACTA-demonstrationerne mobiliseres i en rasende fart og får massiv opbakning, da nyheden omkring dem spredes hurtigt på tværs af landegrænser via de sociale medier. Ulempen er, at folk kun får overfladiske informationer om problemstillingen, da de ikke længere opsøger informationer.


 15.000 demonstrerede i München. 10.000 i Berlin. 4.000 i Sofia og 2.000 i Prag. Forrige weekend piblede vrede demonstranter frem over hele Europa. Deres krav er at stoppe ACTA, aftalen om antikopiering, og i weekenden nåede turen til København. Demonstrationerne mod ACTA har været Europa-omspændende og har ignoreret de nationale grænser. Frustrationen over aftalen deles på de sociale medier: tyskeren med franskmanden og danskeren med englænderen. ’Stop ACTA’ har knap 93.000 ’Synes godt om’-tilkendegivelser på Facebook. En interaktiv grafik viser, hvor demonstrationer mod ACTA over hele Europa finder sted.
Komplet decentraliseret
ACTA har sat gang i en international protestbølge, der interagerer på kryds og tværs af nationalstaterne. Hele Europa er blevet ACTA-aktivisternes legeplads.
»Det er første gang, vi har set internationale demonstrationer, der er blevet organiseret på tværs af grænser så hurtigt,« siger Markus Beckedal, der er en af Tysklands mest indflydelsesrige bloggere og informationsaktivister.
Han forklarer, at vi står over en generation, der ved hjælp af internettet er med til at sikre en ny europæisk offentlighed: »Internettet gør, at de unge kæmper sammen. Det, vi ser med ACTA-demonstrationerne, er komplet decentraliseret, der er ikke nogen infrastrukturer, som der var førhen,« siger han.
Det er Bjarki Valtysson enig i. Han er adjunkt ved IT-Universitetet i København og ser de omfattende europæiske demonstrationer ligesom den i København i weekenden som en del af en ny international tendens.
»Protesten mod ACTA er en respons på nogle internationale trends, som netværkssamfundet genererer. Internettet er internationalt, og ACTA er et internationalt udspil, så på den måde kan man snakke om en supranational offentlighed, der opererer både inden for nationalstaten, men også uden for den,« siger han.
Nemt at organisere sig
I Danmark er protesterne organiseret af Stop ACTA, der samler af en række organisationer, som er kritiske over for ACTA. Foreningen tæller bl.a. fagforbundet for it-professionelle PROSA, IT-Politisk Forening og den internetpolitiske tænketank Bitbureauet.
Formand for Stop ACTA Henrik Chulu siger, at det i dag er meget lettere at organisere aktivisme og demonstrationer på grund af internettets udbredelse.
»Hvis man har noget at samle sig om, er det meget nemt at gøre i dag over nettet med nogle simple værktøjer, som alle kan bruge. Twitter er en hurtig måde til at få spredt nyheder, og det er nemt og ligetil at oprette Facebook-events,« siger han.
Internettet har gjort det meget lettere for ham at være aktivist: »Det, der for 10-20 år siden ville være et kæmpe organisatorisk projekt, er i dag blevet gjort meget lettere ved hjælp af internettet. Det er nemmere at være aktivist i dag,« siger Henrik Chulu.
Bjarki Valtysson vurderer, at den følelsesladede debat om ACTA i højere grad skyldes, at EU-borgerne stejler over den udemokratiske proces, som de mener, ACTA er blevet til i.
»Man kan formode, at de fleste ikke har læst ACTA grundigt, men de føler sig snydt af processen. ACTA var en del af en meget skjult proces. Internettet er globalt og har givet os muligheden for at samle os på tværs af lande – og hvis folk føler sig behandlet forkert, skal de nok sørge for at finde sammen,« siger han.
Den måde, hvorpå europæerne kommunikerer med hinanden på, er interessant, fordi det skaber en fælles referenceramme. En sådan fælles europæisk offentlighed har tidligere været ikkeeksisterende, påpeger EU-forsker ved Aarhus Universitet Derek Beach, der mener, at det har demokratiske konsekvenser.
»Den europæiske offentlighed har kun eksisteret for eliten i kraft af organisationer og foreninger, der beskæftiger sig med tekniske, politiske emner, som offentligheden ikke har interesse i,« siger Derek Beach.
Udemokratisk internet
Han peger desuden på sprogbarrieren og manglen på en fælles, kritisk presse som årsager til, at Europa savner en fælles europæisk bevidsthed.
Men en fælles europæisk offentlighed er ikke nødvendigvis ensbetydende med et mere demokratisk Europa, mener Anders Colding-Jørgensen, der er internetpsykolog og tilknyttet Instituttet for Fremtidsforskning.
Det faktum, at debatten foregår på internettet, gør om muligt hele diskussionen mere udemokratisk. Det er ganske enkelt for nemt bare at taste ’Synes godt om’ på Facebook uden at handle. Og det er især de unge, der ikke længere aktivt søger informationer – de venter på at nyhederne finder dem, forklarer Anders Colding-Jørgensen og henviser til et citat fra en fokusgruppeundersøgelse i The New York Times i 2008, der satte disse ord på fænomenet: »If the news is that important it will find me.« (Hvis nyheden er vigtig, skal den nok finde mig, red.)
Vi deler informationer og artikler og ’Synes godt om’ på de sociale medier, og på den måde gør vi ikke noget aktivt for at få kendskab til nyheder og aktuelle problemstillinger. Problemet er bare, at vi sjældent sætter os ind i sagerne, før vi deler, og dermed bliver det kun de godt brandende nyheder, der vinder vores opmærksomhed.«
Anders Colding-Jørgensen mener netop, at sådan en sag som ACTA er godt brandet. Der er en skurk, og de gode er dem, der vil redde ytringsfriheden og demokratiet – og dermed også hele internettet.
»Men der er nok ikke ret mange, der har sat sig ind i det, inden de uden videre deler det med andre brugere på de sociale medier,« siger Anders Colding-Jørgensen og fortsætter:
»Vil de gå til høringsmøder, læse om det eller aktivt ændre noget ved tingenes tilstand? Næh, de fleste deler det bare og går videre med deres hverdag,« siger Anders Colding-Jørgensen og mener, at der er tale om et evolutionistisk system, hvor de stærke nyheder tromler de mindre stærke, og det skaber en unuanceret debat.
»Det er vanvittig udemokratisk,« siger han.

