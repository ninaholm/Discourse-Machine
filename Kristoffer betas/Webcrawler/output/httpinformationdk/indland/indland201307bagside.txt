Bagsiden: Blander sig om ikke at blande sig
’Danske politikere blander sig for meget,’ skriver Konservatives gruppeformand, Brian Mikkelsen, i et debatindlæg, hvor han blander sig med dem, der blander sig
Konservatives Brian Mikkelsen er træt af, at hans kolleger i Folketinget blander sig i alt – i stedet for fra tid til anden at melde pas, når de ser en mikrofon.

Til tider kan det helt sikkert være hårdt at være politiker. Borgere og journalister kan nærmest på alle tider af døgnet finde på at spørge om dette og hint, og politikere lever jo af at have holdninger, meninger, standpunkter – og ytre dem højt. Så vi forventer, at de svarer, når vi spørger.Men nu håber formanden for Det Konservative Folkepartis folketingsgruppe, Brian Mikkelsen, at han snart kan få fred fra at forholde sig til alverdens emner.I et debatindlæg på politiken.dk forsøger han at råbe sine folketingskolleger op: »Lad os håbe, at mine kolleger vil nyde sommeren lidt mere – og blande sig lidt mindre,« lyder afskedssalutten i indlægget fra den tidligere kultur- og justitsminister.Brian Mikkelsen mener, at agurketiden gør det nemmere for politikerne at komme »til orde med alt mellem himmel og jord«, og han har allerede »set ekstraordinært mange bekymrende eksempler på, at politikerne blander sig i ting, der ikke kommer dem ved«. Han mener, at »der altså må være en grænse for, hvad vi partout skal mene noget om«.Hvad med at sige nej?Det kan Brian Mikkelsen jo have ret i. Han mener eksempelvis, at Venstres ligestillingsordfører, Fatma Øktem, ikke skal opfordre Islamisk Trossamfund til at ændre navn, eller at Dansk Folkepartis Martin Henriksen ikke bør mene noget om, hvornår ramadanen er placeret. Og Socialdemokraternes Mogens Jensen er ifølge Mikkelsen det »mest grelle eksempel«, fordi socialdemokraten forsøgte at »blande sig i danskernes brug af Facebook«.Det virker, som om Brian Mikkelsen generelt ikke bryder sig om folk, der blander sig. Så det synspunkt mener han, at han partout skal blande sig med.Det skal dog lige understreges, at Brian Mikkelsen kommer med et løsningsforslag, så han undgår, at kollegerne blander sig for meget:»Det er helt fair, at journalister beder os tage stilling, men det er vores eget ansvar at stoppe op og tænke og ovenikøbet sommetider komme frem til, at det behøver vi måske ikke blande os i,« skriver han i indlægget.I resten af sommerperioden bliver det spændende at følge, hvilke emner Brian Mikkelsen når frem til, at han ikke vil blande sig i. Forhåbentlig husker han at minde os om, at han ikke blander sig, når han ikke blander sig. Ellers ved vi jo ikke, at han ikke blander sig.&nbsp;
