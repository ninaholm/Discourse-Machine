Krise i energiforhandlinger
Regeringen er uenig på de indre linjer og giver ingen indrømmelser, siger oppositionen. Tummel før målstregen, svarer Connie Hedegaard


 "Virkeligheden er, at vi er i en alvorlig krise. I øjeblikket kan vi ikke få at vide, om der er et udspil på vej til os eller ej. Vi kan intet få at vide." 
Sådan siger de radikales energiordfører, Johs. Poulsen, om de energiforhandlinger på Christiansborg, der med afbrydelser har stået på siden sidste forår. 
Johs. Poulsen var mandag til bilaterale forhandlinger hos klima- og energiminister Connie Hedegaard, men ved fortsat ikke, hvornår regeringen er klar med et bud på en samlet aftale, endsige om den er indstillet på at imødekomme oppositionspartiernes krav.
"For mig tyder det på, at de internt i regeringen er i en proces, hvor de skal afklare, om de vil lave energiforlig med Dansk Folkeparti alene, eller om de skal have os andre med. I siddste ende er det måske statsministeren, der skal afgøre det," siger Johs Poulsen.
Han tror, uenigheden i regeringen går mellem på den ene side Finansministeriet og Skatteministeriet, der ledes af Venstre-ministrene Lars Løkke Rasmussen og Kristian Jensen, og på den anden side den konservative klima- og energiminister Connie Hedegaard.
"Det lammer situationen og har bragt forhandlingerne i krise," siger den radikale ordfører.
Tomgang
Socialdemokraternes energiordfører, Mette Gjerskov, siger om forhandlingerne:
"Tomgang, tomgang, tomgang."
"Regeringen tror, at hvis de bare forklarer os tingene en gang til, så bliver vi enige. Men vi er jo ikke enige. Vi vil have, at Danmark bliver et foregangsland på energi- og klimaområdet, og det betyder, at vi vil have mere vind, og at vi vil have flere energibesparelser. Det skal der til, ellers indgår vi ikke en aftale. Det er meget enkelt," siger Mette Gjerskov. 
Som Johs. Poulsen tror hun, at regeringen har tænkepause på de indre linjer. Socialdemokraterne har som de øvrige partier ikke fået indkaldelse til nye forhandlinger eller et forslag til en aftale fra regeringen.
"Vi sidder ved telefonen og venter, og vil meget gerne indkaldes," siger Mette Gjerskov.
DF afviser krise 
Dansk Folkepartis Morten Messerschmidt vil ikke kalde situationen i energiforhandlingerne en krise.
"Forløbet har været meget langtrukkent, men jeg føler, at vi sammen med regeringen nærmer os en forståelse af, hvordan dansk energipolitik skal formes de næste år. Og jeg har egentlig også indtryk af, at venstrefløjen har fået rigtig mange indrømmelser. Jeg har svært ved at se, hvorfor vi ikke skulle kunne nå en bred energiaftale," siger DF-forhandleren.
Connie Hedegaard, der i dag rejser til Indien for at fortælle den indiske regering om danske styrker på energiområdet, erkender, at forhandlingerne trækker længe ud.
"Men der har været tale om både sommerferie, ministerskift, valg og nye energipolitiske ordførere - et meget kompliceret forløb, hvor vi næsten har måttet starte forfra. Og så er det jo ikke ualmindeligt i politik, at der er lidt tummel, når man er fremme ved snorene," siger Connie Hedegaard.
"Der er tradition for brede aftaler på energiområdet, og vi vil gerne, hvis det er muligt, nå en bred energiaftale, men så skal oppositionen også på et tidspunkt hugge til."
Ministeren siger, at den ny vindkraftstatistik, der placerer Danmark på sidstepladsen i EU, "understreger, hvorfor det ikke er lige meget, om det tager flere måneder at få afsluttet forhandlingerne." 
"Der er i høj grad brug for, at vi kan melde nye afregningspriser for vindkraften ud, så der igen kan blive trykket på vindmølleknapperne i Danmark."
"Jeg tror, der er forståelse for, at jeg nu rejser til Indien. Indien er jo en nøglespiller i de klimaforhandlinger, der kulminerer i København næste år. Men umiddelbart efter uge syv, tager vi fat. Og så må alle være klar til at sige, hvor de står," siger ministeren.


