19 nigerianske prostituerede kan være ofre for menneskehandel
32 nigerianske prostituerede blev onsdag nat anholdt på Istedgade. 13 er løsladt, mens 19 i dag fremstilles i retten, hvor det besluttes, om kvinderne skal udsendes eller ej – og om de er ofre for menneskehandel


 I dag afsiges der dom over de nigerianske kvinder, som onsdag nat blev anholdt af Københavns Politi på Istedgade i en stor aktion mod prostitution. I alt blev 32 kvinder anholdt. Sigtelserne omfatter både ulovligt ophold, ulovligt arbejde og subsistensløshed, som betyder, at en person ikke har penge til at opholde sig i landet. 13 af kvinderne er efterfølgende blevet løsladt, da de har kunnet dokumentere, at de er i Danmark lovligt, og at de har penge nok.
De 19 nigerianske kvinder, som stadig er tilbageholdt og skal fremstilles i dommervagten i dag, befinder sig i Vestre Fængsel, oplyser vicepolitiinspektør Henrik Sommer.
Center mod Menneskehandel har torsdag og fredag interviewet kvinderne for at undersøge muligheden for, at de er ofre for menneskehandel.
Lokket til Danmark
»I nogle af kvindernes historier er der indikatorer for, at kvinderne er ofre for menneskehandel, nogle fortæller ikke så meget, og så der er også nogle historier uden indikatorer for handel,« oplyser Martine Grassov, som er konsulent ved Center mod Menneskehandel. Indikatorer på handel kan være, at en person ved brug af bedrag er blevet lokket til Danmark, hvor de er blevet udnyttet til prostitution.
»Vi ser en del sager med kvinder i prostitution fra Nigeria, som er ofre for menneskehandel,« siger Martine Grassov.
Muligt krav om fængsling
De papirer, som centret har udarbejdet omkring kvinderne, er sendt til Udlændingestyrelsen, som også har modtaget politiets afhøringsrapporter. Det er op til dem at vurdere, om kvinderne er ofre for menneskehandel eller arbejder og opholder sig ulovligt i Danmark.
»Når sagen har været for retten i morgen, kan vi danne os et overblik og sige, hvor mange af de 19 kvinder, der skal udsendes, hvor mange, der har arbejdet ulovligt og hvor mange, der har været udsat for menneskehandel,« siger Henrik Sommer.
Vurderes det, at nogle af kvinderne er handlet til Danmark, tilbydes de 100 dages refleksionstid i et krisecenter, hvor de bl.a. tilbydes psykolog- og lægehjælp samt juridisk bistand, før de sendes ud af Danmark. De vil desuden blive tilbudt en forberedt hjemsendelse, som forbereder deres tilbagevenden til Nigeria og giver dem mulighed for at samarbejde med politi om retsforfølgelse af bagmændene.
Nogle af de nigerianske kvinder vil muligvis blive fremstillet i Dommervagten med krav om fængsling.

