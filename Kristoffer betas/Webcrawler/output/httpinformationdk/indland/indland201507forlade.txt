Forlader politik efter aflytningsskandale



 Radoslaw Sikorski, der sidste år gik af som Polens udenrigsminister efter en aflytningsskandale, forlader politik.
Den 52-årige politiker skriver på Twitter, at han ikke stiller op ved parlamentsvalget i Polen til efteråret.
Den polske politiker havde en stærk international profil, og formentlig på grund af sin skarpe kritik af styret i Moskva blev han også set som et bud på posten som generalsekretær i den transatlantiske forsvarsalliance NATO.
Sikorskis fald begyndte, da en hemmelig optagelse kom frem fra en restaurant i Warszawa, hvor han beskrev forholdet mellem Polen og USA som værdiløst og den britiske premierminister som inkompetent.
Ritzau/Reuters

