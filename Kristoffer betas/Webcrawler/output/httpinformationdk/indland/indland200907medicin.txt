Medicinalvirksomheder køber møder hos patientorganisationer
Endnu en international patientorganisation får 97 procent af deres indtægt fra medicinal-virksomheder. Der er ingen penge at hente fra EU, så længe organisationerne er i lommen på industrien


 Patientorganisationer har høj troværdighed, men ingen penge. Med medicinalindustrien er det lige omvendt. Derfor køber medicinal- firmaer social ansvarlighed og indflydelse på dagsorden- en via partnerskabsaftaler.
For 256.000 kroner er eksempelvis Pfizer 'guldpartner' i den internationale patientorganisation International Alliance of Patients' Organizations (IAPO), hvilket bl.a. giver Pfizer adgang til eksklusive partnerskabsmøder to gange om året.
97 procent af IAPO's indtægter kommer fra medicinalindustrien.
»Hvordan kan man være uafhængig af en industri, man modtager 97 procent af sine indtægter fra?« spørger seniorforsker Andrew Herxheimer fra Cochrane Instituttet i London, der står bag en undersøgelse af patient- organisationers websites i 2006.
Undersøgelsen viste, at 69 patientorganisationer var stærkt støttet af medicinal- industrien, men kun en tredjedel af dem viste, hvor støtten kom fra. To patientorganisationer havde klare bånd til industrien. Den ene var IAPO.
»Når støtten kommer fra industrien, så har det naturligvis indflydelse på patientorganisationens dagsorden - hvis de ikke tillader den indflydelse, risikerer de at miste deres støtte. Desværre betyder det også, at de ikke repræsenterer de mennesker, som de hævder at repræsentere,« siger Andrew Herxheimer.
Flere penge til medicin
International Alliance of Patients' Organizations er ifølge dens website udsprunget af »dedikerede repræsen- tanter fra patientorganisationer over hele verden«.
I virkeligheden blev organisationen grundlagt 1994-1996 af Pharmaceutical Partners for Better Healthcare, en sammenslutning af 38 medicinalvirksomheder.
Organisationen vakte opsigt, da den i 2004 opfordrede til, at WHO »burde arbejde for et langt højere budget til udvikling af medicin« og »særligt støtte behovet for offentlige/private partnerskaber i udviklingsprocessen, fordi det vil muliggøre udvikling og distribution af medicin. Da industriens investeringer vil være lavere, bliver det lettere for dem at få en rimelig forrentning på deres investeringer og deraf følgende lavere priser«, lød en kommentar fra IAPO til WHO i september 2004.
»Europa-Kommissionen foretrækker at konsultere organisationer som IAPO, fordi de, ulig de fleste frivillige patientorganisationer, hævder at repræsentere patienter i mange lande,« siger Andrew Herxheimer om IAPO, der i dag repræsenterer 200 patientorganisationer på verdensplan.
Guld til Pfizer
I 2007 modtog IAPO 3,9 millioner kroner i støtte fra medicinalindustrien, heraf bidrog 'guldpartnerne' GlaxoSmithKline, Novartis, Pfizer og PhRMA.
»Vi mødes med nogle af vores partnere for at opdatere dem om vores arbejde,« siger direktøren for IAPO, Joanna Groves.
»Det er akkurat som at søge et legat. Vi fortæller, hvad vi vil arbejde med i fremtiden, og så beslutter de, om de har lyst til at støtte det eller ej.«
- Det er ikke Pfizer, der foreslår, hvad I skal arbejde med i fremtiden?
»Nej. Jeg er godt klar over, at der er stærke holdninger på dette område ... Men pengene skal komme et sted fra, så vi er åbne over for såvel industrien som regeringer«.
- Hvorfor får I 97 procent af jeres indtægter fra industrien?
»Mange patientorganisationer havner i et dilemma, fordi EU-støtte kun kan søges, hvis mindre end 20 procent af deres indtægt kommer fra den private sektor.«
Ifølge EU's sundhedsprogram 2008-2013 »betragtes organisationer, der modtager mere end 20 procent finansiering af deres drift fra den private sektor, som økonomisk afhængige«.
Samarbejde koster
Pfizer lægger stor vægt på samarbejdet mellem Pfizer og IAPO , siger kommunikationschef, Oliver Stohlmann:
»Patientorganisationer spiller en afgørende rolle i sundhedspolitikken, og vi er enige om, at al sundhedspleje skal have patienten i fokus ... Derfor støtter vi IAPO, og den støtte er ubetinget.«
- Hvad får I ud af det?
»Vi har et fælles mål, og derfor forsøger vi gensidigt at lære af hinanden, så sygdom bliver håndteret fra patientens perspektiv i stedet for fra lægens, industriens eller politikerens perspektiv. Det er et samarbejde, der bringer en masse viden frem.«
- Samarbejde og vidensdeling behøver vel ikke involvere 250.000 kroner?
»De penge, som Pfizer donerer til IAPO, tror jeg udgør seks procent af deres støtte fra industrien, så der er sandsynligvis andre virksomheder eller offentlige organisationer, der støtter dem. Uden støtte ville mange af disse organsationer have svært ved at eksistere,« siger Oliver Stohlmann.


