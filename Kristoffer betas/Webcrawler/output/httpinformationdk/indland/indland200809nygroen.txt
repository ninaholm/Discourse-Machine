Ny grøn tænketank: Nu skal der handles
Danmarks største grønne netværk bringer olie- og energiselskaber i nærkontakt med miljøaktivister, forskere og kulturpersonligheder


 Med 23 store virksomheder, 28 forskere, 27 repræsentanter for organisationer og civilsamfund samt foreløbigt otte mio. kroner i ryggen så Danmarks første grønne tænketank i går dagens lys. Tænketanken Concito - det betyder 'jeg sætter i bevægelse' - er stiftet af det tidligere radikale folketingsmedlem Martin Lidegaard, der også er formand for tænketankens bestyrelse.
"Ikke ét parti, ikke én virksomhed, ikke én organisation har undladt at fortælle om alt det gode, de ønsker at gøre for klimaet, inden Danmark i 2009 skal huse det største topmøde i menneskets historie - om klima. Der sker bare ikke noget. Hver dag stiger energiforbruget. Hver dag stiger CO2-udslippet. I Danmark såvel som i resten af verden. I alle lande uden undtagelse," sagde Lidegaard, da han i går i København bød tænketankens nye medlemmer velkommen.
Concitos medlemmer - der spænder fra Shell til Greenpeace og fra forfatteren Henrik Nordbrandt til tidligere EU-kommissær og Venstre-minister Henning Christophersen - skal via tænketanken indsamle, skabe og formidle ny viden om veje til den samfundsomstilling, som klimatruslen fordrer.
"Handling er kodeordet for tænketanken. At oversætte viden til konkrete aktiviteter," siger Martin Lidegaard.
"Det kan være svært at fatte, hvor store omstillinger, vi skal igennem på meget kort tid, og der er næppe tvivl om, at vi kommer til at forandre vores levevis og forbrugsmønstre. Pointen er, at det ikke nødvendigvis er til det værre."
Klima-ambassadører
De første to projekter i tænketankens regi bliver uddannelsen af 100 unge klima-ambassadører, som i samarbejde med Højskoleforeningen skal sendes ud i skolerne og fortælle eleverne om udfordringen og løsningerne, samt produktionen af 10 tv-udsendelser for unge om klima til Danmarks Radio - dette i samarbejde med Zentropa og Danmarks Naturfredningsforening, der begge er med i den ny tænketank.
Med i tænketanken er også Brancheforeningen Forsikring & Pension.
"Vi har to interesser i sagen," siger Peter Damgaard Jensen, næstformand i Forsikring og Pension. 
"Som investorer af store formuer har pensionsselskaberne brug for at vide, hvilke virksomheder, der tænker klima og er fremtidsholdbare, så de også er på markedet om 10 eller 20 år. Og for forsikringsselskaberne er det meget tydeligt, at konsekvenserne af klimaforandringerne betyder skades-omkostninger, vi ikke har set før."
Tænketanken med i alt 78 medlemmer repræsenterer mange forskelligartede interesser. Alle Danmarks større grønne organisationer er med, og det samme er f.eks. DONG Energy, Dansk Energi og Shell.
"Jeg tror, bølgerne kommer til at gå højt i Concito. Jeg tror, vi er - og bliver - uenige om mange ting," siger Martin Lidegaard.
"Men vi har den ene ting til fælles, at vi ved, det er alvor, og at vores viden og mulighed for at handle forpligter os."
Uafhængigt af tænketanken udsender Martin Lidegaard selv i dag bogen Sidste udkald - Sådan halverer vi Danmarks CO2-udslip på 10 år, en detaljeret og faktamættet dokumentation af, hvordan Danmark kan blive langt grønnere på kort tid - og hvordan der stadig er en række barrierer i politik, økonomi og erhvervsliv, der spærrer for, at det sker.

Den grønne tænketanks hjemmeside: concito.info

