'Besparelser sminket som effektiviseringer'
Regeringen regner med at kunne finde op til fire milliarder om året på, at kommunerne effektiviserer deres administration og indkøb. Den øvelse er gymnasierne i fuld gang med - og beregningerne holder ikke, siger de
KL ved næstformand Anker Boye (tv), formand Erik Fabrin (im.) og administrerende direktør Peter Gorm Hansen (th.) satte sig fredag til forhandlingsbordet i finansministeriet. Forhandlingerne tegner til, at blive hårdere, end de længe har været.


 "De analyser bygger på kviksand. De holder ikke vand for en nærmere granskning". Dommen er hård fra Peter Kuhlman, formand for Gymnasieskolernes Rektorforening over de effektiviseringer, som gymnasierne blev pålagt ved forårets ekstraordinære finanslovsforhandlinger.
Ungdomsuddannelserne er pålagt i de kommende tre år at finde trecifrede millionbeløb ved at centralisere indkøb og indføre fælles administration. Beslutningen skete på baggrund af en konsulentrapport, der i sit indhold minder om den nye effektiviseringsplan for kommunerne, som regeringen præsenterede i sidste uge. 
"Det er en besparelse, der er sminket som effektivisering", siger Peter Kuhlman.
For gymnasierne betyder kravene, at man 2011 vil have i alt 1.300 færre kroner pr. gymnasieelev til rådighed. Peter Kuhlman vil ikke afvise, at man kan effektivisere sig til nogle af pengene. Men han forudser, at hovedparten vil blive fundet ved for eksempel at hæve klassekvotienterne - noget flere gymnasier allerede har meldt ud for næste skoleår. 
Forskel på gymnasier
Peter Kuhlman nævner rengøringsområdet som et eksempel på indkøbsbesparelser, der ser gode ud på papiret, men som ikke tager hensyn til de store forskelle mellem gymnasierne. 
"Tag for eksempel Lemvig Gymnasium, hvor eleverne er søde og rare, og der er masser af plads. Her finder du den billigste rengøring, hvor lokale koner går og gør rent. Og så kan du tage Metropolitanskolen i København, hvor der er booket op med elever, og hvor ungdomskulturen er noget anderledes. Her er det et rengøringsselskab, der gør rent, og det er noget dyrere at holde standarden på et acceptabelt niveau. Så kan du sagtens sige, at hvis det er så billigt pr. kvadratmeter i Lemvig, hvorfor kan I ikke gøre det lige så billigt alle andre steder? Jo, det kan vi godt - men så er vi sikre på at få tonsvis af snavsede skoler over det ganske land", siger Peter Kuhlman.
Heller ikke de forventede besparelser på fælles administration af løn og lignende har han meget til overs for.
"Finansministeriet har sagt, at vi kan hente en besparelse på 500 årsværk med de administrative fællesskaber. Vores vurdering er, at det vil blive dobbelt så dyrt. En central enhed kan jo ikke bedømme, om lærer Jensen skal have timer for det ene eller det andet. Og samtidig er det enkelte gymnasium stadig forpligtet til at indberette en lang række forhold til centraladministrationen. De krav er stadigt stigende, og dem slipper vi ikke for," siger Peter Kuhlman.
'Cirkusøkonomi'
SF's kommunalordfører Flemming Bonne Hansen ser gymnasiernes erfaringer som et godt argument for, at effektiviseringsplanen for kommunerne ikke holder. 
"Men man kan ikke sidde på et kontor på Slotsholmen og planlægge, hvor den enkelte kommune skal finde sine rationaliseringsgevinster. Der er jo kæmpestor forskel på situationen i de enkelte kommuner efter kommunalreformen," siger Flemming Bonne Hansen.
"Lars Løkke Rasmussen har et voldsomt problem her. Han forsøgte at sælge kommunalreformen på, at det ikke var et spareprojekt. Men jeg har kendskab til flere kommuner, hvor man har måtte bruge rationaliseringer bare for at fastholde samme serviceniveau. Så argumentet med, at der er penge nok at hente, det holder ikke," siger han.
Socialdemokraternes Rasmus Prehn kalder handlingsplanen for "ren cirkusøkonomi". 
"Kommunerne har jo for længst været i gang med administrative enheder og så videre. Det er jo det, som hele strukturreformen har handlet om. Og der er da ingen ude i kommunerne, der ikke hellere vil bruge penge på en ekstra dansktime i folkeskolen end på noget unødvendig administration", siger Rasmus Prehn, der også kritiserer planerne om centrale indkøbsaftaler.
"Hvis det bliver, som Lars Løkke foreslår, så skal alle kommuner købe bleer ét sted. Det er jo fuldstændig planøkonomisk," siger Rasmus Prehn.
Information forsøgte hele sidste uge at få finansminister Lars Løkke Rasmussen til at kommentere på økonomien i kommunerne og kritikken af effektiviseringsplanen. Han har ikke ønsket at medvirke. 


