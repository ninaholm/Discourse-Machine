SF’s jagt på egen profil tester regeringssamarbejde
Hverken socialdemokrater eller radikale er fornøjede med ideen, men SF’s nye formand, Annette Vilhelmsen, mener godt, det kan lade sig gøre at profilere folkesocialisterne mere markant i regeringen


 Socialdemokraterne og Radikale Venstre har travlt med at understrege, at formandsskiftet i SF ikke kommer til at betyde ændringer i regeringens politik. Derfor blev Annette Vilhelmsen og Holger K. Nielsen, der ifølge flere kilder er udsat til posten som skatteminister, bedt om at sværge troskab mod regeringsgrundlaget ved gårsdagens møde med statsminister Helle Thorning-Schmidt og finansminister Bjarne Corydon på Marienborg. At der ikke var tale om en forhandling, men om en samtale, blev understreget igen og igen over for pressen af diverse kanaler. Med andre ord: SF skal stå fuldt og helt bag regeringsgrundlaget – ellers kan Vilhelmsen og Nielsen benytte sig af fordøren med det samme. Mødet varede hele dagen, og ifølge Informations oplysninger blev SF’erne i al fald på første del af mødet opfattet som både pragmatiske og regeringsvenlige.
Ambition vs. balance
Dermed ikke sagt, at alle bekymringer er ryddet af vejen. Både blandt socialdemokrater og radikale er der fortrydelse over Vilhelmsens udmeldinger om at ville »udfordre« regeringsgrundlaget. Hvad ligger der i det, spørger de sig selv.
Det store spørgsmål, som Annette Vilhelmsen skal finde et svar på, er, hvordan hendes ambition om at tydeliggøre SF i regering kan harmonere med den fuldtonede opbakning til SRSF-samarbejdet og regeringsgrundlaget fra sidste år, som hun samtidig giver udtryk for. I Socialdemokraternes og Radikale Venstres verden er der ikke noget galt med at være uenige på politikområder, men når aftaler er indgået i regeringen, er der ikke plads til at sætte spørgsmåltegn. Derfor var det i fleres øjne decideret utilgiveligt, da Jesper Petersen i sommer, efter statsministeren havde afvist ændringer på dagpengeområdet, begyndte at tale om, at SF mente, at der skulle gøres mere for de ledige, der står til at falde ud af dagpengeperioden til nytår. Det blev betragtet som uacceptabelt i regeringstoppen, at Jesper Petersen som politisk ordfører på den måde reelt undsagde statsminister Helle Thorning-Schmidt. Og bægret blev fuldt, da Petersen efter akutpakkens vedtagelse talte om, at det kunne være, at der skulle endnu mere til. Omvendt mener SF’erne, at dagpengemeldingen var nødvendig for partiet og at Socialdemokraterne og de radikale må forstå, at verden ændrer sig og behovet for rødere meldinger er tilstede. Ikke mindst set i lyset af næste års kommunalvalg mener SF’erne, at det vil være hensigtsmæssigt – også for socialdemokraterne – at skærpe den røde profil i regeringen. I SF mener man godt, at det kan ske i fuld respekt for regeringsgrundlaget. Det, man skal, er at tale mere om, hvad der skal ske, når regeringsgrundlaget er udtømt.
Plads til visionerne
Ikke desto mindre har statsministeren og finansministeren ønsket en forsikring om, at der ikke bliver mere slinger i valsen i forhold til regeringsgrundlaget og de aftaler, som SF har skrevet under på. Der er nervøsitet i regeringstoppen for, om Vilhelmsen har lovet sit bagland for meget i valgkampen og dermed kan komme ud i nogle store nederlag fra start, som vil svække regeringen yderligere. Omvendt glæder man sig over det stærke mandat, Annette Vilhelmsen er blevet valgt med. Jordskredssejren kan give den nye SF-formand en styrke, som Villy Søvndal ikke havde i den sidste tid. Overalt er der overraskelse over størrelsen på Vilhelmsens sejr og Villy Søvndals nederlag. Flere kilder bemærker, at der tilsyneladende har været en manglende forbindelse mellem hovedet og kroppen i SF, og som en socialdemokrat udtrykker det, er der med Vilhelmsens stærke mandat større chance for, at der fremadrettet er ’hold i billetterne’ hos folkesocialisterne. Her ses forløbet omkring skattereformen som et eksempel på en sag, hvor SF talte med to tunger: Først forhandlede man en aftale hjem, som man indadtil gav udtryk for at være glad for - og senere sagde man til sit bagland, at det havde været svært. Den slags mener regeringssamarbejdsparterne ikke er gavnligt, mens SF’erne har fundet det nødvendigt at nuancere beslutningen over for baglandet.
Det bekymrer også S og R, at Vilhelmsen har sagt, at hun vil arbejde for en europæisk finansskat, når der netop på dette område er lavet en aftale i regeringen om en global finansskat. Og her ligger djævlen i detaljen: Annette Vilhelmsen ville godt kunne sige, at hun støtter en europæisk finansskat, hvis hun samtidig understregede, at det ikke er hendes politik at arbejde for den nu og her, da flertallet ikke er der. Men at sige at hun vil have den på programmet nu, er mere alvorligt for regeringen, lyder det. Og spørgsmålet er om den første version ikke også er nok for det bagland, der i lørdags valgte Vilhelmsen. Hvor Astrid Krag og hendes støtter har været optaget af ikke at sige ting, der ikke kunne leveres på politisk, abonnerer Vilhelmsens støtter tilsyneladende på et lidt større frirum til at udtrykke sig om ’politiske visioner’ udi fremtiden.
Ministerrokaden
Det helt store spørgsmål er altså, om SF kan finde områder, hvor partiet kan markere sig med særstandpunkter, som ikke samtidig sætter spørgsmålstegn ved regeringsgrundlaget. Det vil Vilhelmsen og Nielsen helt sikkert forsøge at finde en formel for, men i første omgang er man bevidst om vigtigheden af at skabe tryghed omkring formandsskiftet hos S og R. Samtidig anser flere SF’ere dog det aktuelle forløb som et behov for Socialdemokraterne og Radikale Venstre for at ’spille lidt med musklerne’. Armlægning skal det dog nok blive til.
Det ventes i dag, at der skal tages hul på personspørgsmålet, og formodningen er fortsat, at der bliver tale om en lille regeringsrokade, hvor Annette Vilhelmsen overtager Ole Sohns plads i regeringens, mens Holger K. Nielsen som nævnt bliver skatteminister. De to vil også træde ind i regeringens Økonomiudvalg. Om Vilhelmsen også tager Holger K. Nielsen med sig i Koordinationsudvalget er endnu usikkert, men det var forventningen i går. Regeringsrokaden vurderes at blive gennemført i morgen.
I forhold til den interne magtbalance i SF er planen ifølge Informations oplysninger således fortsat at fyre skatteminister Thor Möger Pedersen. Det er en beslutning, der af regeringspartnerne bliver betegnet som ’trist’. Ifølge Informations oplysninger er der også internt i SF blevet gjort forsøg på at overtale Vilhelmsen til at beholde skatteministeren, eventuelt på en anden ministerpost. Analysen er, at han med sin kompetence og viden som chefforhandler samt gode forbindelseslinjer til S og R bliver svær og risikabel at undvære: At SF uden Möger vil blive svækket i regeringen. Men i går tydede alt fortsat på, at Annette Vilhelmsen holder fast i sin beslutning. Til gengæld nævnes det, at Jesper Petersen kan fortsætte som politisk ordfører, selv om han kraftigt støttede Astrid Krag i formandsvalget. Landsekretær Turid Leirvoll spås at ryge ud af partiets daglige ledelse, mens Anne Baastrup står til at blive gruppeformand. Sådan så kortene i al fald ud ifølge flere kilder i går. Kabalen er dog endnu ikke endelig lagt, og mens ministerrokaden skal ske hurtigt, konstituerer folketingsgruppen sig først tirsdag efter efterårsferien.

