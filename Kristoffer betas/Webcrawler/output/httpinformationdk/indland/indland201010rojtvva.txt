ROJ TV vandt første runde i terrorsag
I august indefrøs politiet i alt 10 konti, der tilhører den kurdiske satellit-kanal med dansk sende-tilladelse, ROJ TV. I går annullerede Københavns Byret indefrysningen. Anklagemyndigheden kærede til Landsretten med det samme


 Det var ikke i orden, at politiet i august indefrøs den kurdiske satellitkanal ROJ TV's bankkonti og dermed beslaglagde 327.000 kroner. Det afgjorde Københavns Byret i går i en kendelse, der kan ses som første runde i den stort anlagte terrorsag mod ROJ TV og moderselskabet Mesopotamia Broadcast A/S, der den 31. august blev tiltalt for at overtræde terrorlovgivningen. De er igennem flere år blevet kædet sammen med det kurdiske PKK, der står på EU's terrorliste. Anklagemyndigheden kærede kendelsen til Landsretten med det samme, så ROJ TV har endnu ikke genvundet sin råderet over pengene, der ifølge ROJ TV's administrerende direktør Imdat Yilmaz er nødvendige for driften af tv-kanalen. Uden for byretten var der mødt flere hundrede mennesker op for at demonstrere mod terrortiltalen.
»En alvorlig formel fejl med manglende vejledning,« sagde dommer Peter Mørk Thomsen ifølge Berlingske Tidende i kendelsen, der slog fast, at politiet ikke har vejledt ROJ TV's ledelse godt nok om muligheden for at klage over indefrysningen af stationens penge.
Fogedforbud
Det ser ROJ TV's forsvarsadvokat Bjørn Elmquist som en ordentlig røffel til anklagemyndigheden, der i sin tid begrundede indefrysningen med, at stationen skulle kunne dække samfundets omkostninger til sagsbehandlingen, forsvarerens salær og en eventuel bøde for overtrædelse af terrorparagraffen.
»Men ytringsfriheden vægter tungere end det offentliges krav på sagsomkostninger,« fastslog dommer Peter Mørk Thomsen i Københavns Byret.
»Det viser, at de ikke har gjort deres juridiske hjemmearbejde godt nok. Deres efterforskning har ikke været grundig nok, og det ser ud til, at de har skullet finde på noget, der passede til situationen,« siger Bjørn Elmquist, der som ROJ TV's forsvarer har skrevet til Justitsministeriet og anklagemyndigheden og spurgt, om man i virkeligheden var ude på at stoppe kanalens drift.
»I så fald måtte man jo nedlægge fogedforbud i stedet for at indefryse deres konti,« >siger Bjørn Elmquist, der påpeger, at kendelsen i går er et stærkt signal til anklagemyndigheden om, at de skal have meget håndfaste beviser mod ROJ TV og for anklagen om, at kanalen i virkeligheden støtter det kurdiske PKK, der står på EU's terrorliste.
ROJ TV er sigtet for overtrædelse af straffelovens paragraf 114e, der handler om opfordring til terror eller det så kaldte medvirkeransvar. Det vil sige, at man kan dømmes for udsagn, der kan tolkes som sympatitilkendegivelse for noget, der kan blive til terror. Men det vurderede dommeren altså, at anklagemyndigheden ikke har begivet sig ind i en nærmere vurdering af.
Kritik af efterforskning
Politiet har efterforsket stationens tilknytning til PKK siden 2005, og rejste så tiltale i august 2010. Tre gange - i 2005, 2007 og 2008 - >har Radio- og TV-nævnet undersøgt ROJ TV's programmer, for at finde ud af, om kanalens programmer rummer PKK-propaganda eller kan siges at støtte terrorvirksomhed. Alle tre gange har nævnet konkluderet, at det ikke er tilfældet. Politiet har desuden ved flere lejligheder fået kritik for sin efterforskning. I Information i går undrede ROJ TV's administrerende direktør Imdat Yilmaz sig da også over, at politiet efter indefrysningen af stationens bankkonti ikke har afhørt nogen af medarbejderne. Det har politiadvokat på Politigården i København Dorit Borgaard ingen kommentarer til på nuværende tidspunkt.
»Vi har efterforsket denne sag i flere år. Hvad vi har gjort og ikke gjort, udtaler jeg mig ikke om,« siger hun. Om politiet og anklagemyndigheden har gjort sit arbejde ordentligt, vil hun ikke tage stilling til:
»Det har jeg ingen kommentarer til. Det må retten tage stilling til. Vi har foretaget og bliver ved med at foretage en efterforskning af sagen, og vi har gjort, hvad vi mener, er korrekt,« siger Dorit Borgaard.
Den endegyldige retssag, dvs. terrortiltalen mod ROJ TV, bliver afviklet i 2011.


