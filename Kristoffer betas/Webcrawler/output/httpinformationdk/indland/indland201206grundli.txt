’Der er en grund til, at der ligger en færdig skitse til en aftale’
For Enhedslistens politiske ordfører, Johanne Schmidt-Nielsen, er det altafgørende, at maskerne i velfærdssamfundets sikkerhedsnet bliver mindre til gavn for samfundets svageste, hvis partiet skal indgå flere forlig med regeringen
’Frihed er noget af det, jeg sætter allermest pris på ved det danske samfund. For eksempel den frihed det giver at vide, at hvis man bliver ramt af sygdom, eller hvis man får en fyreseddel, så er der et sikkerhedsnet, som griber os. Det er den frihed, som er blevet angrebet af denne skatteaftale,’ siger Johanne Schmidt-Nielsen.


 Hun var med egne ord rasende. Hendes øjne lynede mod blitzlysene. Ifølge Johanne Schmidt-Nielsen, politisk ordfører i Enhedslisten, »pissede« regeringen på de danskere, som havde stemt dem ind i regeringskontorerne. Forliget om en skattereform med Venstre og De Konservative var årsagen til det voldsomme udbrud.
»Vi er oprigtigt kede af det valg, som regeringen har truffet. Det er et politisk valg, fordi der lå en rød og en blå aftale. De valgte den blå. Det er surrealistisk, at de partier, som vi gennem 10 år har stået skulder ved skulder med for i fællesskab at bekæmpe højrefløjens ulighedsskabende politik, nu vælger at fortsætte den politik, som tager fra dem, der har mindst, og giver til toppen,« siger Johanne Schmidt-Nielsen søndag formiddag inden det møde i Enhedslistens hovedstyrelse, som skulle have udstyret partiets folketingsgruppe med et mandat til at indgå en skattereform med regeringen. Nu mødes hovedbestyrelsen i stedet blot for at få en orientering om den aftale, der kun findes i notatform.
Imens er det politiske efterspil for længst gået i gang: Hvem har »skylden« for, at det ikke bliver den røde skattereform, der skal stemmes om i folketingssalen efter sommerferien?
Har I været »ofre« for den struktur, der er i Enhedslisten, hvor I er nødt til at konsultere hovedbestyrelsen, før I kan indgå aftaler?
»Vi havde en skatteaftale. Vi havde i fællesskab aftalt, at den skulle lanceres mandag.«
Men når politiske forlig er indgået – eller i hvert fald så tæt på, som det åbenbart har været her – skal man slå til. Det gjorde I ikke.
»Der lå en klar aftale om, at vi skulle lancere aftalen på mandag. Og eftersom Margrethe Vestager var ude af landet i EU-ærinde, skulle vi forhandle igen lørdag. Men proces er forholdsvis ligegyldigt. Det handler om politik. Regeringen har truffet et valg, som jeg synes er dybt skuffende.«
Men det valg kunne I jo have undgået, de havde truffet, hvis ikke I skulle have et mandat fra hovedbestyrelsen.
»Vi havde en fælles aftale. Den overholdt regeringen ikke. Denne sag er for vigtig til, at journalister eller politikere skal få det til at handle om proces. Indholdet er for vigtigt til, at man kan tillade sig det.«
Men hvis indholdet er så vigtigt, hvorfor samlede I så ikke hovedbestyrelsen i fredags?
»Det kunne vi sagtens have gjort, men der var en aftale om at lancere aftalen på mandag. Den holdt regeringen ikke, og vores tillid til regeringen er ikke-eksisterende.«
Ingen tillid længere
Siden regeringen, Venstre og De Konservative offentliggjorde, at de havde indgået en skatteaftale, som efterlod Enhedslisten i mørket, er det strømmet ind med nye medlemmer til partiet. Alene i lørdags meldte 250 nye medlemmer sig ind. De melder sig ind i et parti, som ikke længere kalder sig støtteparti for regeringen.
Hvad skal regeringen gøre for at genopbygge den tillid hos jer?
»Jeg går ud fra, at regeringen har gennemtænkt deres valg, så jeg går ud fra, at de har styr på deres nye støtteparti, Venstre. Vi har haft et tillidsfuldt forhold til regeringen, men det kan naturligvis ikke fortsætte efter sådan et forløb.«
Men hvad skal regeringen gøre, hvis regeringen gerne vil genopbygge den tillid, I mener er brudt?
»Ja, det er jo op til regeringen. Det er ikke min opgave at løse det problem. Det er regeringstoppen, der har bragt sig selv i den situation, de står i nu. Hvis det viser sig, at de til finanslovsforhandlingerne kommer til os, hvilket vil være lidt underligt, når de fører økonomisk politik med højrefløjen, så må de komme med et bud på, hvordan de vil rette op på de skader, de har forvoldt med denne skattereform,« siger Johanne Schmidt-Nielsen.
Og de bud bør ifølge Johanne Schmidt-Nielsen handle om, hvordan maskerne i velfærdssamfundets sikkerhedsnet igen bliver så små, at de samler de svageste i samfundet op, når de har brug for det.
»Frihed er noget af det, jeg sætter allermest pris på ved det danske samfund. For eksempel den frihed det giver at vide, at hvis man bliver ramt af sygdom, eller hvis man får en fyreseddel, så er der et sikkerhedsnet, som griber os. Det er en frihed, som vi har været fælles om at opbygge gennem generationer. Man kan sige, at Socialdemokraterne har været bærende i opbygningen af det fællesskab. Det er den frihed, som er blevet angrebet af denne skatteaftale. Og den frihed skal folk have tilbage, hvis vi skal indgå nogen som helst aftaler med regeringen i fremtiden.«
Slugte store kameler
Da regeringen fremlagde udspillet til en skattereform, betonede regeringens topministre ønsket om at indgå en bred aftale. Det lå altså ikke i kortene, at Enhedslisten var den mest oplagte forligspartner. Sådan så de det også i Enhedslisten.
»Jeg synes, det var meget skævt, hvad regeringen lagde frem. Der er ingen tvivl om, at det forslag til en skattereform, som regeringen lagde frem, var betydelig mere blåt end rødt. Det er slet ikke til diskussion. Men vi havde et godt og konstruktivt forhandlingsforløb, hvor vi kom frem til et resultat, som både Enhedslisten og regeringen kunne se sig selv i.«
Handler politik ikke om at få gennemført mest muligt af det, der er ens politik?
»Jo, det gør det da bestemt. Men det, som overrasker mig, og som sikkert også overrasker en del af dem, der har stemt på den nuværende regering, er, at den blå skatteaftale åbenbart er regeringens politik. Vi var villige til at sluge endda meget store kameler. «
Anerkender du ikke, at regeringens aftale med V og K giver flere penge i statskassen og sikrer det arbejdsudbud, som regeringen ønsker – det kunne I ikke levere?
»Det er dybt useriøst, når økonomi fremstilles som en eksakt videnskab. Der er forskel på, hvilken økonomisk politik man vil føre, alt efter hvilket samfund man stræber efter. Stræber man efter et samfund med et stærkt fællesskab, og hvor der ikke er stor forskel på rig og fattig, skal man føre en anden politik end den, regeringen fører i dag.«
Krævede I for meget ved forhandlingsbordet?
»Nej, sammen med regeringen havde Enhedslisten et godt og konstruktivt forhandlingsforløb. Hvis ikke der havde været noget at forhandle om, så havde vi ikke siddet der. Der er en grund til, at der ligger en færdig skitse til en aftale. Det, at Enhedslisten stod til at acceptere at hæve topskattegrænsen, viser noget om kompromisviljen hos os.«
I var ikke for besværlige at forhandle med for regeringen?
»Det mener jeg bestemt ikke, at vi var. Havde vi været det, havde der ikke ligget et færdigt udkast til en aftale.«
Hvad er værst – Lars Løkke som statsminister eller Helle Thorning-Schmidt, som i dine øjne fører borgerlig politik?
»Der er i hvert fald ingen tvivl om, at noget af det, der sker nu, ville højrefløjen aldrig kunne have gennemført. At tage tre milliarder kroner fra de mennesker i vores samfund, som har allermindst, kunne Lars Løkke ikke have foreslået. Havde han gjort det, havde der stået tusindvis af mennesker på slotspladsen, hvor Socialdemokraterne og fagbevægelsen havde ført an.«
Så hvad er værst?
»Jeg siger bare, at der er ingen tvivl om, at Helle Thorning og regeringstoppen træffer nogle beslutninger, som er med til at trække Danmark til højre, som Lars Løkke ikke kunne have gjort.«

