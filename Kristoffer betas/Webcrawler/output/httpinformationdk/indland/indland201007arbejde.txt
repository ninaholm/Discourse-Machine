Arbejdere - kom ind i kampen!
Nu råber socialdemokratiets havnearbejder til arbejderkamp. Leif Lahn Jensen vil have flere arbejdere i partiet, for de forstår at tale til de mindst uddannede i samfundet, og så har de selv haft fingrene i det beskidte arbejde


 Arbejderne kan tale arbejdernes sprog, og de forstår, hvilke problemer de ansatte på arbejdspladserne oplever. Derfor skal der flere arbejdere i Folketinget for Socialdemokratiet, mener Leif Lahn Jensen, der selv er medlem af folketinget for Socialdemokratiet.
Ifølge ham er der mangel på de politikere, der har konkret erfaring fra arbejdsmarkedet, og ikke kommer direkte fra endt og alenlang uddannelse til en karriere i politik.
Leif Lahn Jensen er selv tidligere havnearbejder og mener, at hans erfaring fra »skurvognsniveauet« trækker flere arbejdervælgere væk fra Dansk Folkeparti og lige lukt ind i Socialdemokratiet.
»Det er forkert at gøre titlerne til et problem, som cand. scient pol'erne og så videre. Problemet er, at der ikke er nok af de andre. Helle Thorning (S) og Henrik Sass (S) kan virkelig nogle ting. De er knivskarpe. Men jeg kommer direkte fra et job som havnearbejder, og som tidligere tillidsmand for havnearbejderne, snakker jeg det sprog, som de snakker derude. Jeg kalder en skovl for en skovl,« siger Leif Lahn Jensen. Lige netop den tone, kan folk forholde sig til - og de finder den troværdig:
»De forstår bedre, hvad Socialdemokratiet handler om, når det kommer fra en af deres egne. Førhen stemte mange af mine tidligere kolleger DF, men nu hvor de har hørt, at Socialdemokratiet i langt højere grad kæmper arbejdernes sag, stemmer de på mig,« siger han.
Tilbage til rødderne
Det er ikke udelukkende tonen, der er Leif Lahn Jensens hjertebarn, det handler også om, at arbejdere i langt større grad forstår arbejdspladsernes konkrete problemer, og har større indsigt i, hvordan konkrete politiske tiltag vil fungere i praksis.
Leif Lahn Jensen er i færd med at udarbejde et forslag til, hvordan man kan lokke flere arbejdere ind i partiet.
»Jeg skal have fat i tillidsmændene derude, som kan hjælpe mig med at finde nogle kandidater, og så vil jeg vil udarbejde en mentorordning. Den skal sikre, at man som nyslået politiker ikke står helt alene og sakker organisatorisk bagud, uden den erfaring som akademikerne har,« siger han.
- Skal vi tilbage til det gamle arbejderparti?
»Jeg vil gerne mere tilbage til arbejderrødderne, men samtidig fortsætte med at være et midtersøgende parti, som også kan være attraktivt for parcelhusejerne og for de almindelige folk som sidder på et kontor eller i en bank,« siger han.
Stud. scient. adm. og finansordfører Morten Bødskov (S) mener derimod ikke, der er de store problemer med fordelingen:
»Jeg synes ikke, at vi har noget problem med at være repræsenteret af et bredt gennemsnit af befolkningen. De seneste meningsmålinger - hvor Socialdemokratiet nærmer sig de 30 procent af stemmerne - viser jo, at partiet har opbakning i alle dele af befolkningen,« siger Morten Bødskov til Ritzau.


