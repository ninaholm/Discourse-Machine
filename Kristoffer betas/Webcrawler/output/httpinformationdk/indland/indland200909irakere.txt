Irakere på vej mod Bagdad
Mindst seks af de 22 irakere, der er sendt ud af landet onsdag morgen, er på vej mod Irak. Det oplyser advokaten til de seks irakere


 Direkte med fly fra Odense til Bagdad. Sådan lyder ruten for seks af de 22 irakere, der natten til onsdag blev hentet af politiet og i al hemmelighed sat på et fly i Odense Lufthavn. Det oplyser advokat Helge Nørrung. 
 - Jeg har intet hørt, selv om jeg har bedt om det, før jeg her efter klokken ni fik flere beskeder fra Rigspolitiet om, at de er sat på et fly til Bagdag, siger Helge Nørrung.
Han peger på, at den ene af irakerne er torturoffer.
- Det er dokumenteret, at han er torturoffer. Alligevel sidder han nu på et fly mod Bagdad, siger advokaten.
I alt 22 irakere - 21 mænd og én kvinde - blev hentet i Ellebæk Fængsel ved Sandholmlejren i Nordsjælland natten til onsdag. Politiet narrede både aktivister og medierne, der myldrede til lufthavnen i Tune ved Roskilde. Samtidig blev 54 aktivister præventivt anholdt på Nørrebro i København og senere løsladt. 
De 22 irakere blev kørt til lufthavnen i Odense, hvor de omkring klokken halv otte fløj med retning mod Bagdad
/ritzau

