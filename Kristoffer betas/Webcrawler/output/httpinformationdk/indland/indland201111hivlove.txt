Hiv-loven skal ændres — ikke afskaffes
Hiv-loven skal afskaffes i sin nuværende form — men Socialdemokraterne ønsker sammen med Konservative en ny paragraf, der skal sikre, at smitte med hiv ved hensynsløs optræden fortsat er strafbart. AIDS-Fondet opfordrer til at sidestille hiv med andre seksuelt overførte sygdomme


 »Hiv-loven er direkte skadelig.« Sådan lød det fra læger og jurister i Information for godt et år siden. Efterfølgende kunne indeværende dagblad henvise til undersøgelser, som viser, at hvis man er en velbehandlet hiv-smittet, kan det stort set ikke lade sig gøre at smitte andre.
Nu har en arbejdsgruppe nedsat af Justitsministeriet afsluttet sit arbejde, og anbefalingen er klar: Bekendtgørelsen bør ophæves.
Arbejdsgruppen påpeger endvidere, at det er et politisk anliggende at tage stilling til, hvorvidt der fortsat bør være en kriminalisering.
Men det bør der, lyder det fra den socialdemokratiske retsordfører, Ole Hækkerup:
»Det er fornuftigt at se paragraffen efter, for der er ikke længere tale om en dødelighed inden for 10-15 år. Men det er fortsat en uhelbredelig sygdom, som er livstruende, hvis den ikke behandles,« siger han og tilføjer:
»Der for er det stadig fornuftigt at have en paragraf, som handler om at bringe andre i fare ved at smitte med sygdommen,« siger han.
Drop særlov for hiv
I dag fremgår det af straffeloven, at den der på hensynsløs måde forvolder fare for, at nogen smittes med en livstruende og uhelbredelig sygdom, straffes med fængsel indtil otte år. Af bekendtgørelsen fremgår det, at sygdommen hiv/aids (som den eneste) er omfattet heraf.
Fra både SF og Dansk Folkeparti lyder det, at arbejdsgruppens notat, som nu skal i høring, bør føre til en afskaffelse af bekendtgørelsen. Også Konservative er enige i, at formuleringen bør ændres idet hiv med de nye behandlingsmuligheder ikke længere opfylder kriterierne for en livstruende sygdom.
»Vi er nødt til at se på formuleringen i forhold til den måde, sygdommen har udviklet sig på. Men vi vil være meget opmærksomme på, at vi ikke laver en lovændring, hvorefter en hiv-smittet ustraffet kan smitte hvem som helst,« siger Konservatives retsordfører, Tom Behnke.
Han betoner, at hiv-smittede fortsat må tage et ansvar på sig, selv om sygdommen i dag ikke nødvendigvis er dødelig.
»Jeg ved ikke, om der skal være en fængselsstraf, men der skal være konsekvenser,« siger han og pointerer, at andre seksuelt overførte sygdomme i modsætning til hiv kan behandles, hvorefter den smittede er rask.
Straf helt grelle tilfælde
Direktør for AIDS-Fondet Henriette Laursen er glad for udsigten til, at den gældende bekendtgørelse bliver afskaffet, idet hun anser den som medvirkende til at stigmatisere hiv-smittede.
»Vi går efter to ting: For det første bør der ikke være en specifik lovgivning for hiv, og for det andet bør hiv sidestilles med andre seksuelt overførte sygdomme,« siger hun.
I 1988 ophævede Folketinget den lov, der gjorde det strafbart at smitte andre med kønssygdomme. Det skete ifølge Henriette Laursen med henvisning til, at straf ville afholde folk fra at lade sig teste. Men efter sagen mod en hiv-smittet haitiansk mand, som havde ubeskyttet sex med en række kvinder, indførte man så den særlige bekendtgørelse, som nu er til debat.
Ifølge direktøren for AIDS-Fondet burde politikerne netop nu skele til den argumentation, der handler om, at man ikke forhindrer smitte ved at straffe folk:
»Livet leves, og folk smitter andre med sexsygdomme — vi tror ikke, at vi kan straffe os ud af det,« siger hun og medgiver, at der skal være en straf for helt særligt grove tilfælde.
Eksempelvis hvis man overlagt stikker andre med en hiv-inficeret sprøjte.
»Men jeg ser helst, at man tager den slags ind under de straffelovsbestemmelser, vi allerede har,« siger hun.
Fra AIDS-Fondet betoner man endvidere, at man med en lovgivning, der stempler hiv som langt farligere end andre sygdomme, risikerer, at folk ikke tør lade sig teste og komme i behandling.
Men den argumentation tror Ole Hækkerup ikke på:
»Det er det ikke det store erfaringsgrundlag for. Jeg mener ikke, at den pointe holder — i hvert fald ikke i Danmark,« siger S-ordføreren.
Liselott Blixt fra Dansk Folkeparti undrer sig over, at Socialdemokraterne tøver med at afskaffe bekendtgørelsen. Hun erklærer sig dog parat til at se på nødvendigheden af nye sanktionsmuligheder over for folk, der bevidst udsætter andre for hiv-smitte.
I en skriftlig kommentar til Information, bedyrer justitsminister Morten Bødskov (S), at han vil afvente høringerne:
»Derefter vil regeringen gøre sin stilling til forslaget om at ophæve bekendtgørelsen om straffelovens bestemmelser om hiv/aids op.«

