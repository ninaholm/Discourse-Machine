Flæsketønde-politik
Politikerne har bygget motorveje, hvor det ingen mening gav for samfundet, selv om politikerne vidste, at det var ’urentabelt’, konkluderer Produktivitetskommissionen. Det illustrerer vanskelighederne ved at forbedre den effektivitet, politikerne ellers taler så meget om
 
	Illustration: Rasmus Fly Filbert


 
	Der var glæde i den nordjyske landsby Nors, otte kilometer nord for Thisted, da de i november 2006 kunne indvie byens nye omfartsvej.

	Godt nok var der inden da ikke så meget trafik gennem landsbyen, 4.400 biler i døgnet mod 11.700 biler bare et par kilometer længere syd på samme vej. Alligevel fejrede de godt tusinde indbyggere i Nors i den lokale hal, at de 153 millioner kroner, Folketingets trafikudvalg havde bevilget til omfartsvejen, endelig var blevet til asfalt.

	Sådan beskriver de to forfattere bag bogen Poligak, Frederik Hjort og Asmus Leth Olsen, et dansk eksempel på det, amerikanerne kalder »pork barrel politics« – det oversætter de to forfattere til ’flæsketøndepolitik’: Når politikernes pleje af lokale vælgere for at sikre sig genvalg, fører til beslutninger, der nok har stor værdi i lokalområdet, men som for samfundet som helhed ikke er en god investering.

	For beslutningen om omfartsvejen i Nors blev blandt andet taget af Svend Heiselberg, Venstres daværende trafikordfører, der bor et par kilometer nord for byen.

	Han betegnede det godt nok selv som en »uartig mistanke«, refererer Poligak en folketingsdebat, at han som trafikordfører skulle have sikret sig den dyre omfartsvej til sin hjemegn.

	I stedet valgte han at kalde det »en glædelig julegave«, selv om han samtidig erkendte, at der »selvfølgelig kan argumenteres for, at der er andre steder i landet, hvor der er mere trafik.«

	21 mia. kr. spildt

	Ifølge Produktivitetskommissionen er flæsketøndepolitik ikke noget ukendt fænomen i Danmark. I hvert fald ikke hvis man læser den rapport om infrastruktur, som kommissionen udgav i går.

	Ved at kigge på de samfundsøkonomiske analyser, der blev lavet forud for byggeriet af større, nye veje, broer og skinner i Danmark mellem 2002 og 2013, er kommissionen nået frem til, at der er spildt 21 mia. kr. på at gennemføre projekter, der ikke kunne betale sig – som for samfundet er »urentable«.

	I alt 24 procent af alle transportprojekterne, svarende til 37 procent af de samlede omkostninger til projekterne, har ikke været meningsfyldte set fra et samfundsøkonomisk perspektiv.

	Eksempler på de projekter, politikerne hellere skulle have ladet forblive i skrivebordsskuffen, er letbanen langs Ring 3 i København, der ligefrem har en negativ effekt på samfundsøkonomien, konkluderer Produktivitetskommissionen.

	»Vores budskab er ikke at gå ind og pege fingre af enkeltprojekter,« sagde kommissionsformand Peter Birch Sørensen på et pressemødet i går.

	I stedet har Kommissionen den banale anbefaling til politikerne, at de skal gennemføre de projekter, der bedst kan betale sig, målt ved den samfundsøkonomiske analyse, der gennemføres inden alle trafikprojekter.

	De spildte 21 mia. kr. stammer »primært« fra »beslutninger truffet i Folketinget,« forklarede Peter Birch Sørensen ved pressemødet. »Det er for eksempel motorvejsprojekter steder i Danmark, hvor der ikke er så meget trafik.«

	»I Jylland for eksempel,« spurgte en journalist.

	»For eksempel.«

	Produktivitetshensynet

	Produktivitetskommissionen er sat i verden for at gøre Danmark mere effektiv. Vores produktivitet er ikke høj nok, og derfor skal kommissionen finde ud af, hvordan danskerne kan producere det samme på mindre tid eller mere på den samme tid, lyder regeringens motivation for det arbejde Peter Birch Sørensen og kolleger netop nu laver.

	Finansminister Bjarne Corydon (S) sagde i Information i juni, at vi har »forsømt« produktiviteten, og senest mellem jul og nytår annoncerede statsminister Helle Thorning-Schmidt (S), at regeringen vil følge op på Produktivitetskommissionens arbejde, når kommissionen afleverer sin færdige rapport i løbet af foråret.

	Men den femte delrapport om infrastruktur viser på mange måder, hvad besværlighederne er ved at øge produktiviteten.

	For trods politikernes ambition, så viser de 21 mia. kr. og fortællingen om »flæsketøndepolitik«, at der er mange andre hensyn end produktivitet. Og selv om politikerne gerne vil øge produktiviteten, er det ikke altid, at de er villige til at træffe de beslutninger, det kræver at øge produktiviteten. For eksempel at bygge veje, skinner og broer de steder, hvor der samfundsøkonomisk er mest brug for dem.

	»Vi går ret firkantet efter, hvad man skal gøre, hvis man vil opprioritere hensynet til produktiviteten. Så vi er godt klar over, at der er andre politiske hensyn. Men det er ikke vores opgave at afveje de hensyn over for produktivitetshensynet. Det er politikernes,« sagde Peter Birch Sørensen.

	Roadpricing

	Den klareste fremadrettede anbefaling fra Produktivitetskommissionen i gårsdagens rapport er at indføre et forsøg med GPS-baseret kørselsafgifter, som også Trængselskommissionen har foreslået.

	Trængselskommissionen regnede sig frem til, at selv hvis man investerede 32-42 mia. kr. frem mod 2025 alene i hovedstaden, hvor de største trængselsproblemer er, så vil trængslen stadig stige med mere end 50 procent i forhold til i dag. Og det betyder, at produktiviteten vil falde, når folk på vej på arbejde eller håndværkere mellem to kunder, sidder fast i trafikken i stedet for at arbejde.

	Men kørselsafgifterne er et andet eksempel på, at politikerne ikke glædeligt kaster sig efter produktivitetsforslagene. For selvom Peter Birch Sørensen sagde, at »for os at se vil det give et stort produktivitetstab, hvis man ikke gør noget ved det her«, så lød reaktionen fra politikerne:

	»Tiden skal være til det,« sagde Socialdemokraternes trafikordfører, Rasmus Prehn, i går til Ritzau med henvisning til, at teknologien ifølge ham endnu ikke er til roadpricingforsøg.

	Og for Konservative må det »under ingen omstændigheder« blive dyrere at være bilist i Danmark, sagde trafikordfører, Mike Legarth, i en pressemeddelelse.

	Selvom der er store summer på spil, eller måske netop derfor, ser det ikke ud til, at transportområdet er det første, politikerne vil kaste sig over, når der skal skrues op for produktiviteten.

