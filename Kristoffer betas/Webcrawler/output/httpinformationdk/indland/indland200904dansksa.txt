Dansk satire ude på et skråplan
Social satire har vokset sig stor og stærk på DR's frække DR2. Satireformen er populær, fordi den skuer indad og udstiller de pinlige træk, vi ser hos os selv. Det er genkendeligheden, der får os til at grine. I går havde endnu et satireprogram premiere på DR2. Traditionel politisk satire har langt sværere kår i tv
Satireprogrammet -Skråplan' havde premiere i aftes og er med Linda P. og Christina Sederqvist. De to hovedaktører optræder udklædt som et meget varieret persongalleri, som ofte er lidt stakkels og pinlige. Her ses de som de to selvfede og kræsne singler Bruno og Nalle.


 Vi har grinet af den forsumpede hasher Ilmer, der 'baskeskæv' røg endnu en 'optursfed' og det pinlige cykelhold 'Team Easy on' med Henning Primdahl i spidsen. Banjos Likørstue og Drengene fra Angora er arketypiske programeksempler på social satire. Det er de skæve eksistenser som Ilmer og pinlige typer som Henning Primdahl, der kendetegner den type satire. I mellemtiden er den politiske satire blevet svær at få øje på - men den er der. 
I aftes kunne DR2's afdeling for spøg og skæmt igen præsentere en omgang social satire, da programmet Skråplan med komikerne Christina Sederqvist og Linda P. havde premiere. Omdrejningspunktet i den sociale satire er karakterer, som for eksempel de kiksede, men kræsne singler 'Bruno' og 'Nalle' - typer vi alle kan relatere til. 
Linda P. beskriver over for Information programmet:
"Det er samme humor som Piger på Prøveløsladelse, men med knap så meget fjabbeladesnak - for så kan morfar også være med". 
Hun påpeger, at folk tit er bange for det, der er nyt. Derfor har hun og makkeren Christina for en kort bemærkning valgt at beholde karaktererne 'Winnie' og 'Karina' fra deres tidligere program Piger på Prøveløsladelse . 
At grine af andre
Årsagen til, at social satire, hvor man gør grin med pinlige tabere, er en succes, er, at den sociale dagsorden og dens spilleregler i dagens Danmark fylder meget. Fokus er stift rettet mod det perfekte ydre, det gode job og den ideelle partner. I det hele taget stiller samfundet større krav til individet, mener Hanne Bruun, der er lektor ved Institut for Informations- og Medievidenskab på Aarhus Universitet. Derfor er det også befriende at se en karakter som cykeltræneren Henning Primdahl, der overtræder de sociale spilleregler, når han tager doping og i øvrigt er totalt blottet for situationsfornemmelse. 
"I dag skuer satiren indad - vi griner i stedet af de ting, vi genkender i os selv, og vi griner med os selv. Det var omvendt i den traditionelle satire, der startede helt tilbage i 60'erne med programmer som Hov-hov, hvor man skuede ud og lod politikere stå for skud". 
Politisk satire lever 
Hanne Bruun mener, at den politiske satire står i skyggen af den sociale. Der er ikke nødvendigvis blevet mindre politisk satire, men der er kommet meget mere social satire med programmer som for eksempel Trio Van Gogh og Piger på Prøveløsladelse.
En af grundene til, at den traditionelle politiske satire er på retræte, er, at partiernes politik i højere grad er smeltet sammen, hvilket giver satiren vanskeligere levevilkår. 
"Det er svært at finde et fast partipolitisk udgangspunkt i den danske tv-satire. Alt og alle kan i princippet blive genstand for satire, hvis blot man gør sig skyldig i én eller anden form for normativ provokation eller overskridelse," fastslår Hanne Bruun. 
Peter Gren Larsen er satireredaktør på DR2. Han mener ikke, at den politiske satire er forsvundet - den har bare ændret karakter. Han peger på programmer som Selvsving på P1 og Tjenesten på DR2 som direkte eksempler på politisk satire med Christiansborg som omdrejningspunkt. For ham at se, spreder den politiske satire sig over et bredere felt i dag. Den er blevet mere subtil og derfor sværere at få øje på. 
"Den politiske satire, vi ser i dag, handler om samfundets trends og tendenser - ikke kun det, der sker på Christiansborg. Jeg vil hellere kalde det for samfundsrelateret satire". 
Han mener, at den sociale satire har bedre levevilkår, fordi folk har lettere ved at se gennem fingre med enkelte ting, der ikke er sjove. Den sociale satire spiller på genkendelighed, og fordi satireformen ikke forudsætter, at man ved en masse, inden man kigger med, bliver der også skruet ned for forventningerne," siger Peter Gren Larsen, DR2's satireredaktør. 
Det synspunkt er lektor i medievidenskab, Hanne Bruun, enig i. Hun understreger, at satire er blevet meget mere bredspektret. Det er ikke længere kun én genre, man kalder satire, men flere. 
"Den sociale dagsorden fylder mere i dag. Den spiller på, at vi har en viden om, hvordan man bør opføre sig, hvornår noget er pinligt, og hvor svært det er at være menneske under bestemte betingelser. Vi kan lettere blive enige om den sociale satire, og derfor skaber den hurtigt fælles referencer og dermed et fællesskab. Man behøver ikke vide en masse på forhånd for at forstå humoren i social satire".
At den sociale satire dominerer frem for den politiske ditto handler om, at der mangler indhold i dansk politik, mener Torben Steno, der er journalist og vært på P1. Det er efterhånden blevet mere interessant at høre på de politiske kommentatorer frem for politikerne, vurderer han: 
"Spin bliver en form for underholdning, fordi der ikke er noget politisk substans mere. Det svarer til, at du ser en fodboldkamp der ender 0-0 - så er det altså mere spændende at høre på kommentatorerne i stedet". 
Ifølge Torben Steno er det én lang taktisk manøvre, der dominerer partierne. 
"Der er ikke nogen, der siger, hvad de mener. Derfor er spin mere interessant. Al politik er forudsigelig. Hvis Helle Thorning havde rost Lars Løkke for hans åbningstale i Folketinget tirsdag, var mit tv jo eksploderet," lyder det fra Torben Steno. 
i dag@inforamtion.dk

