Byretsdom giver politiloven nyt hak i paragrafferne
Igen bliver politiets frihedsberøvelser underkendt: Det var ulovligt at frihedsberøve 65 unge, da Københavns Politi med henvisning til politiloven i maj 2011 standsede en uanmeldt demonstration på Dronning Louises Bro, har Københavns Byret afgjort
Giv fingeren til regeringens rådne ansigter! Sådan lød indkaldelsen på modkraft.dk til den uanmeldte demonstration den 18. maj 2011, der endte med, at en gruppe unge blev administrativt frihedsberøvet af politiet. I går afgjorde Københavns Byret, at frihedsberøvelsen var ulovlig.


 Københavns Byret afgjorde i går, at det ikke var berettiget administrativt at frihedsberøve en gruppe unge demonstranter, som politiet havde omringet midt på Dronning Louises Bro i København den 18. maj sidste år.
Med dommen har politiets muligheder for at anvende administrativ frihedsberøvelse for at undgå betydelig forstyrrelse af den offentlige orden fået endnu et hak. Det første og andet fik politiet efter at byretten og senere Østre Landsret kendte frihedsberøvelserne under klimatopmødet i 2009 for ulovlige.
Advokaturchef Dorit Borgaard fra Københavns Politi vil ikke umiddelbart udtale sig om, hvorvidt dommen vil blive anket eller føre til, at politiet lægger en ny strategi: »Vi har modtaget dommen og vil med stor interesse læse præmisserne, og så vi efterfølgende vurdere, hvilke tiltag vi skal tage,« nøjes hun med at sige.
På dommens 97 sider gennemgår Københavns Byret detaljeret forløbet af demonstrationen sidste forår.
Da demonstrationen ikke på forhånd var anmeldt til politiet, finder retten det »berettiget, velbegrundet og i overensstemmelse med politiets opgaver efter politiloven«, at politiet først standsede og siden omringede demonstrationen midt på broen for at få oplyst hvilken rute, deltagerne ville gå gennem den indre by.
Fuld kontrol på broen
Retten lægger ligeledes til grund, at en af politiets gruppeførere havde observeret »noget, der kunne ligne kasteskyts i form af malerbomber og/eller æg« i demonstrationen, og derfor var det berettiget og i overensstemmelse med politiloven, når politiet krævede, at demonstranterne skulle gå gennem en visitationssluse, inden demonstrationen kunne fortsætte.
I den foreliggende situation, hvor der opstod tumulter på broen, bl.a. fordi politiet anholdt en tilskuer, var en tvungen visitation af deltagerne ifølge retten et indgreb »af en forholdsvis beskeden intensitet«, idet politiet kun ønskede at se tasker og rygsække efter for »effekter egnet til vold og hærværk«.
Derimod finder retten det ikke berettiget, at demonstranterne efter at være blevet visiteret »fortsat udgjorde en fare for betydelig forstyrrelse af den offentlige orden«. Selv om der var tumult og opstod småepisoder på broen, mens demonstranter og politi stod over for hinanden, er retten ikke i tvivl om, at »politiet havde fuld kontrol med situationen«.
Frihedsberøvelsen har derfor ikke været et proportionalt indgreb i forhold til den fare eller risiko, som de unge demonstranter udgjorde, mener retten.
Under sagen har politiet ikke søgt at løfte bevisbyrden for, at hver enkelt af de unge havde udvist en adfærd, som gav anledning til at frygte en betydelig fare for den offentlige orden. Byretten understreger i den forbindelse, at der må gælde »snævre rammer« for, hvornår politiet så at sige kan brede farevurderingen ud til at omfatte »en gruppe af personer som helhed«.
Christian Dahlager, der har været advokat for 17 af de i alt 33 klagere, er tilfreds med, at hans klienter nu kan se frem til en erstatning for ulovlig frihedsberøvelse på mellem 2.400 og 3.500 kroner.
»Retten fastslår, at politiet ikke bare kan tage alle i en demonstration, fordi nogle få laver ballade. Det er nu tredje gang, at domstolen giver denne melding til politiet: Først var det byretten og så landsretten efter COP 15, og nu byretten med samme besked til politiet: I kan ikke bare kaste nettet ud over alle.«
Ifølge Christian Dahlager må politiet derfor indstille sig på, at deres mulighed for at gribe ind over for en hel demonstration er så godt som ikkeeksisterende.
»Hvis nogen i en demonstration laver ballade, må politiet gå efter dem og ikke efter alle. Nu har retten sagt det tre gange, så det må vel snart sive ind,« mener Christian Dahlager, der desuden finder det »flot«, at de unge har orket at gennemføre klagesagen:
»Det er ganske flot i betragtning af, at mange af klagerne er under 18 år.«

