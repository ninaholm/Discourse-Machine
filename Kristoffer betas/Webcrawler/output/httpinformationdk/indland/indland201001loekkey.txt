'Løkke ydmyger Haarder med skoleudspil'
Oppositionen og folk i skoleverdenen mener, at statsministeren snigløber undervisnings-ministeren med sit udspil om at ville offentliggøre nationale test


 De obligatoriske nationale test skal offentliggøres. Sådan lød startskuddet fra statsminister Lars Løkke Rasmussen til stormødet om folkeskolen på Marienborg, der startede i går. Den melding står i skærende kontrast til undervisningsminister Bertel Haarders udtalelser under et åbent samråd den 12. januar i år: »Resultaterne (af de nationale test, red.) skal heller ikke bruges til at lave offentlig rangordning af skolerne, sådan som man med negative følgevirkninger har set det i f.eks. England. Derfor er resultaterne fortrolige.«
Socialdemokraternes uddannelsesordfører Christine Antorini mener, at statsministerens udmelding udstiller, at Undervisningsministeriet slet ikke har været involveret i at arrangere stormødet om folkeskolen: »Det her viser, at medlemmerne af regeringen tilsyneladende modarbejder hinanden, fordi de ikke aner, hvad de vil på uddannelsesområdet.«
Flere kilder i skoleverdenen, som Information har talt med, har også indtryk af, at Bertel Haarder og Undervisningsministeriet ikke har haft meget at gøre med statsministerens folkeskolemøde og -eftersyn.
Devaluering af Haarder
På spørgsmålet om, hvorvidt Undervisningsministeriet har været med til at planlægge mødet, svarer Haarder: »Vi har været med til at udarbejde et notat, der bliver omdelt på mødet.«
I Berlingske Tidende erklærer statsministeren sig i går enig i, at folkeskolen er et af de områder, hvor regeringen ikke har gjort det godt nok og kalder »test, evaluering og elevplaner et udtryk for afmagt«.
»Det er en total ydmygelse,« lyder Christine Antorinis reaktion: »Jeg ville blive sur, hvis jeg var i Bertels sko, men det viser, at statsministeren åbenbart ikke gider snakke med sin egen undervisningsminister om, hvad der er for politiske forlig på området.«
SF's Pernille Vigsø-Bagge mener, at statsministerens udmeldinger afslører, at regeringens kontrolpolitik i folkeskolen ikke har virket:
»Det her er den største devaluering af Bertel, og den kommer ikke fra opposition, men fra hans egen chef,« siger Pernille Vigsø-Bagge.
Bertel Haarder er imidlertid enig med statsministeren i, at regeringen ikke har gjort det godt nok i folkeskolen, og ser ikke 360 graders eftersynet af skolen som en devaluering af de mange år som undervisningsminister.
- Har du hele tiden været for offentliggørelse af nationale test?
»Nej, jeg var ivrig efter at slå fast, at testene skulle være et pædagogisk redskab for lærerne, og offentliggørelse kunne afspore det formål. Jeg synes imidlertid, det er meget relevant, at statsministeren stiller spørgsmålet,« siger Bertel Haarder.


