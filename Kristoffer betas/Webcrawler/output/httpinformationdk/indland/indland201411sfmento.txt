SF vil have mentor-netværk for kvinder på finansloven
Kvinfos mentornetværk har været lukningstruet, siden forligskredsen bag satspuljen sidste år besluttede at stoppe den økonomiske bevilling til ordningen. Selvom SF stemte for forliget, kræver partiet nu ordningen på finansloven

 Den hjælp, jeg har fået, er uvurderlig,’ siger 31-årige Sanober Aijaz fra Pakistan, der igennem Kvinfos mentornetværk har fået støtte til at integrere sig i det danske samfund. Fremtiden for mentorordningen har dog været usikker, siden bevillingerne fra satspuljen sidste år stoppede. Nu vil SF have mentorordningen på finansloven.


 SF vil have Kvinfos mentorordning på finansloven. Mentornetværkets fremtid har været usikker, siden forligskredsen bag satspuljen sidste år besluttede at stoppe den økonomiske bevilling. SF var ellers et af partierne bag forliget og dermed også med til at træffe beslutning om ikke fortsat at yde økonomisk støtte til ordningen. Alligevel vil partiet nu have mentornetværket skrevet ind i finansloven for 2015.
»Mentorordningen kan noget helt unik i forhold til at hjælpe indvandrerkvinder i job eller uddannelse. Derfor er det magtpåliggende for os, at ordningen får tilført penge, så den fortsat kan eksistere,« siger socialordfører Trine Pertou Mach (SF). Kvinfos mentornetværk blev startet i 2002 med det formål at hjælpe indvandrer- og flygtningekvinder i job eller uddannelse. Foreløbig har 7.500 kvinder deltaget i netværket, og 38 procent af indvandrerkvinderne er kommet i arbejde med støtte fra netværket. Ordningen har indtil nu været finansieret primært af satspuljemidler. Og da tilskuddet sidste år stoppede, besluttede Socialministeriet at give en nødbevilling på to millioner, der skulle sikre netværkets overlevelse gennem 2014.
Det er foreløbig ikke lykkedes Kvinfo selv at rejse de økonomiske midler, der skal til for, at mentorordningen fortsat kan eksistere. Derfor er det ifølge direktør i Kvinfo, Nina Groes, også afgørende, at netværket kommer på finansloven for 2015.
»Ordningen hjælper og har hjulpet rigtig mange kvinder til at blive integreret i vores samfund. Enten ved at få dem i job, uddannelse eller give dem den selvtillid, der er nødvendig for at klare sig godt,« siger hun. Hun henviser til, at mentornetværket igennem årene er blevet kopieret i 20 lande og har fået flere integrationspriser.
»Det særlige ved mentornetværket er, at mentorerne er frivillige. Det betyder meget for kvinderne, at det ikke er en socialrådgiver, der bliver betalt for at hjælpe dem, men at der rent faktisk sidder en kvinde over for dem, der har valgt at hjælpe dem frivilligt,« siger Nina Groes.
Mentor uden fordomme
31-årige Sanober Aijaz er en af de kvinder, der har haft glæde af Kvinfos mentornetværk. Hun kom til Danmark fra Pakistan sammen med sin mand for at studere i 2007. Det seneste år har hun haft en mentor, som hun mødes med en gang om måneden. De mødes altid hjemme i Sanober Aijaz lejlighed i Bagsværd, hvor hun bor sammen med sin mand. I hjemmet kan de tale fortroligt sammen, og det er vigtigt for Sanober Aijaz.
»Det har betydet utroligt meget, at jeg nu har en, der kan lære mig om koderne på det danske arbejdsmarked. Der er så mange uskrevne regler, som man som udlænding ikke kender til,« siger hun.
For hende har hendes mentor haft afgørende betydning for, at hun har fået arbejde som handicapmedhjælper. Et arbejde, der betyder meget for hende.
»Tidligere har jeg haft flere job, som jeg ikke var særlig glad for. Derfor har det været en stor hjælp, at jeg har fået en mentor, som kan hjælpe med at opnå det, jeg gerne vil,« siger hun.
Ud over arbejdet som handicapmedhjælper går Sanober Aijaz hver dag i sprogskole for at forbedre sit dansk. Hendes dansk er næsten uden accent og kun enkelte gange leder hun efter ordene. Hun håber at kunne starte på socialrådgiveruddannelsen til næste år, men først skal hun være færdig på sprogskolen.
»Det bedste ved min mentor er, at jeg bliver mødt uden fordomme. Jeg kan fortælle om alle mine usikkerheder. Når man flytter til et nyt land, har man så mange spørgsmål, og der er så mange ting, man undrer sig over,« fortæller Sanober Aijaz.
»Nogle gange kan der være ting, jeg undrer mig over. Det kan være en bestemt måde mine tidligere  kolleger har handlet på eller noget, de har sagt. Så kan det være rart at have en, man kan betro sig til, og som hjælper med at udlægge situationen,« siger hun.
Hun kalder sin mentor for en slags erstatningsfamilie, fordi hendes egen familie bor så langt væk.
»I Pakistan havde jeg min familie og venner til at støtte mig. I Danmark er mit netværk ikke så stort. Derfor har det været utroligt rart at have en, der er der for mig,« siger hun. Hun håber derfor meget, at mentorordningen kan blive ved med at eksistere: »Den hjælp, jeg har fået, er uvurderlig. Det ville være meget trist, hvis kvinder, der kommer hertil fra andre lande, ikke fremover kan få den hjælp og støtte, som jeg har fået,« siger hun.
Et spørgsmål om prioritering
SF’s socialordfører Trine Pertou Mach mener ikke, at der noget mærkeligt i, at partiet sidste år var med til at beslutte, at mentorordningen ikke længere skulle have økonomisk tilskud.  
»Vi regnede med, at Kvinfo selv kunne rejse midlerne til fortsat at eksistere. Det, må vi konstatere, ikke er lykkes,« siger Trine Pertou Mach, der vil have afsat penge til mentornetværket, så det foreløbigt kan eksistere endnu et år.  Daværende social- og indenrigsminister Karen Hækkerup (S) argumenterede sidste år for, at ordningen ikke skulle have penge fra satspuljen med, at »ansøgningerne (til satspuljen, red.) overstiger i omfang langt det beløb, det er muligt at dele ud, og derfor er vi nødt til at lave en benhård prioritering af, hvilke projekter vi støtter.«
Det argument mener direktør i Kvinfo Nina Groes ikke holder.
»Selvfølgelig handler det om politisk prioritering. Men bortfalder mentornetværket vil en lang række flygtninge- og indvandrerkivnder stå uden noget andet tilbud,« siger Nina Groes.

