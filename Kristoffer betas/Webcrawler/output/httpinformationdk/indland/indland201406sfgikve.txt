SF gik sin vej, men stemmer stadig som regeringen
Siden SF trådte ud af regeringen, har partiet stort set stemt det samme som regeringen, og partiets folketingsmedlemmer har kun otte gange stillet såkaldte paragraf 20-spørgsmål, mens Venstres medlemmer eksempelvis har stillet over 400 spørgsmål. Gruppeformand Jonas Dahl lover mere kant til regeringen i næste folketingsår
SF’s nye formand, Pia Olsen Dyhr, har siden SF trak sig ud af regeringen den 30. januar forsøgt at skærpe profilen. Men eksperter mener, at når partiet har erklæret, at de ønsker at komme i regering igen, vil det ikke kunne give SF ret stor mulighed for at markere sig mere selvstændigt.


 Selv om det er næsten fem måneder siden, at SF trådte ud af regeringen efter sagen omkring salget af dele af Dong, kan man ikke af den konkrete politik i folketingssalen se, at SF er ude af ministerkontorerne.
Siden SF forlod regeringen, har partiet kun 15 gange ud af 275 stemt mod den regering, den ikke ønskede at være en del af længere. Siden 30. januar 2014, hvor SF’s daværende partiformand Annette Vilhelmsen trak partiet ud af regeringssamarbejdet, har der været 275 afstemninger i Folketinget. I 260 afstemninger har SF stemt det samme som regeringen.
Dermed har partiet kun stemt mod regeringen i fem procent af afstemningerne (se grafikken). Til sammenligning har Venstre stemt mod regeringen i 25 procent af afstemningerne, mens Enhedslisten i 39 procent af afstemningerne har stemt mod regeringen. Det viser en opgørelse, som dataanalysefirmaet Buhl & Rasmussen, der står bag hvemstemmerhvad.dk, har lavet for Information.
»Det er en naturlig konsekvens af, at vi stadig står ved en række af de aftaler og forlig, som vi indgik, da vi stadig var en del af regeringen. De aftaler og forlig respekterer vi naturligvis, fordi vi er en seriøs samarbejdspartner, men jeg kunne godt forestille mig, at tallene kommer til at se noget anderledes ud i det næste folketingsår, når vi kommer på den anden side af sommerferien,« siger Jonas Dahl, gruppeformand i SF.
Vil ses som ansvarlige
Ifølge lektor ved institut for samfund og globalisering ved Roskilde Universitet, Flemming Juul Christiansen, som har forsket i SF’s parlamentariske ageren efter 2001, viser opgørelsen, at SF fortsat står ved det ellers meget omstridte regeringsgrundlag, på trods af partiet er trådt ud af regeringen.
»Partiet er endnu ikke blevet så oppositionelle, fordi de stadig gerne vil opfattes som et ansvarligt parti. Det betyder meget på Christiansborg, at man er ansvarlig og troværdig som parti, og derfor bliver SF nødt til at være loyale over for de ting, de har søsat sammen med regeringen. Det giver et meget lille spillerum for selvstændige SF-markeringer,« vurderer han.
Han har sammen med kolleger fra Aarhus Universitet forsket i SF’s nyere politiske historie fra 2001 og frem til 2011, hvor partiet for første gang blev regeringsparti. Ifølge Flemming Juul Christiansen viser analyser af SF’s ageren i folketingssalen, at partiet i høj grad efter 2007 begyndte at stemme det samme som Socialdemokraterne.
»Frem til 2007 optræder SF og Socialdemokraterne meget forskelligt. Også mere forskelligt end Socialdemokraterne og Radikale Venstre. Men gradvist rykker SF sig, og fra 2009 erklærer de to partier jo, at de vil danne regering sammen. Det betyder, at de to partier – SF og Socialdemokraterne – i den sidste periode op til valget i 2011 slet ikke er til at kende fra hinanden, når det handler om afstemningerne i Folketinget,« forklarer han.
Den tendens har SF altså fortsat både i regeringstiden – og nu også efter partiet er trådt ud af regeringen. Jonas Dahl peger på, at SF som regeringsparti var med til at fremlægge lovprogrammet for den daværende S-R-SF-regering i oktober, og derfor har haft indflydelse på udformningen af de lovforslag, som de sidste fem måneder er blevet behandlet i folketingssalen.
»Selvfølgelig leder vi efter de steder, hvor vi har en politisk kant til regeringen, og det har man også kunne se de seneste måneder. Men det er også klart, at vi heller ikke selv har fremsat så mange beslutningsforslag endnu. Vi har først skulle finde vores ben af stå på, og derfor vil man også i det nye folketingsår se, at SF fremsætter flere forslag, fordi vi har haft mulighed for at gennemarbejde det, og ikke længere er bundet af den proces, der havde været internt i regeringen,« siger Jonas Dahl.
Kun otte paragraf 20-spørgsmål
En af de markante, interne kritikere af SF’s deltagelse i regering var Karsten Hønge. Han er overrasket over opgørelsen af SF’s ageren i folketingssalen.
»Det siger meget om den konsensus, der er i dansk politik. Når Venstre, der burde være den skarpeste opposition til regeringen, kun stemmer imod i 25 procent af afstemningerne, så er der ikke mange uenigheder i dansk politik. Men jeg forventer, det bliver anderledes i efteråret,« forudser Karsten Hønge.
Ifølge opgørelsen fra dataanalysefirmaet Buhl & Rasmussen fra hvemstemmerhvad.dk har SF’s folketingsmedlemmer efter partiet mistede ministerposterne også holdt igen med at stille de såkaldte paragraf 20-spørgsmål, hvor folketingsmedlemmer har mulighed for at stille kritiske spørgsmål til ministrene og ministerierne.
Kun otte spørgsmål har ifølge opgørelsen haft en SF’er som afsender, mens Enhedslistens folketingsmedlemmer eksempelvis i samme periode har stillet 72 spørgsmål.
»Vi var først igennem et formandsvalg efter vores udtræden af regeringen, og derfor har perioden været relativ kort. Vi brugte i begyndelsen meget tid på vores interne processer, og det, tror jeg, var vigtigt for SF at gøre, inden vi kommer med en masse offensive, politiske meldinger. Det samme gælder formentlig mængden af samråd, vi har indkaldt til. Det har vi også holdt os fra, men det vil ændre sig,« siger SF’s gruppeformand, Jonas Dahl.
Karsten Hønge oplever ellers, at han og kollegerne i SFs folketingsgruppe er »meget kritiske over for regeringen«.
Det kan blandt andet være gennem såkaldte udvalgsspørgsmål, hvor det ikke har været muligt for dataanalysefirmaet Buhl & Rasmussen at se, hvilken politiker der har ønsket at få ministerens eller ministeriets svar.
»Mit umiddelbare indtryk er, at jeg og mine kolleger er meget aktive. Selv vil jeg tro, at jeg har stillet mindst 15 spørgsmål, som så må være stillet som udvalgsspørgsmål. Jeg har i hvert fald forfulgt min stakkels minister (transportminister Magnus Heunicke (S), red.), så godt jeg kunne. Men vores spørgelyst vil også manifestere sig tydeligere og tydeligere, når vi har haft tid til at finde os selv som en kritisk opposition,« siger Karsten Hønge.
Første paragraf 20-spørgsmål fra SF kom næsten tre måneder, efter partiet var trådt ud af regering. Jonas Dahl var afsenderen, og han stillede finansminister Bjarne Corydon (S) et spørgsmål om Dong- salget.
»Så sent som forleden stillede jeg to spørgsmål, så jeg er ved at komme i omdrejninger,« siger Jonas Dahl.
Risikerer boomerang
Ifølge lektor Flemming Juul Christiansen skal man ikke forvente at se SF indtage samme kritiske rolle i forhold til regeringen, som de øvrige partier på Christiansborg gør.
»Der er masser af spørgsmål, som SF ikke kan stille, medmindre de vil være inkonsekvente. Og så risikerer de at blive ramt af en boomerang. Men så længe der er en socialdemokratisk ledet regering, som SF støtter, vurderer jeg ikke, at partiet vil være blandt dem, der stille flest kritiske spørgsmål til magthaverne. Fordi SF ikke ligger så langt til venstre som Enhedslisten, vil SF helt automatisk være mere enig med regeringen, så der vil være færre situationer, hvor der vil være en anledning til at stille kritiske spørgsmål,« siger Flemming Juul Christiansen.
Derfor vil et eventuelt genvalg af Helle Thorning-Schmidt og S-R-regeringen ifølge Flemming Juul Christiansen stille SF i et dilemma i forhold til at genskabe partiet efter mange års parløb med Socialdemokraterne:
»Partiet har jo erklæret, at de ønsker at komme i regering igen, så fortsætter S-R-regeringen, vil det ikke give SF ret stor mulighed for at markere sig mere selvstændigt. Den mest bøvlede situation for SF vil være, hvis den nuværende regering bliver genvalgt – og det arbejder SF jo blandt andet på,« siger Flemming Juul Christiansen.

