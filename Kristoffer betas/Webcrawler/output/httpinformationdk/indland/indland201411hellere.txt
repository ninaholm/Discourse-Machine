’Jeg ville hellere have været i fængsel’
Den bebudede stramning af asylloven er inspireret af jugoslaverloven fra 1992. Den oplevede Silva Silic konsekvenserne af
 »Jeg springer bevidst udenom de fleste artikler om emnet for at beskytte mig selv. Jeg bliver så vred og ked af det, når jeg ser, hvordan politikerne taler om flygtninge. Vi glemmer i hele diskussionen, at det er mennesker, det handler om,« siger Silva Silic til Information


 For Silva Silic var det værste uvisheden. At hun ikke vidste, om hun kunne få lov at blive i Danmark, selv om der var i borgerkrig i hjemlandet Bosnien. Som bosnisk flygtning var hun underlagt jugoslaverloven, en særlov fra 1992, der betød, at hendes midlertidige opholdstilladelse skulle fornyes hver sjette måned. Derfor var hendes første år i Danmark præget af frygt. Ville myndighederne sende hende tilbage til Sarajevo? Det Sarajevo, hvor granaterne var faldet så tæt, at det boligkompleks, hvor hun boede med sine forældre, var bombet til uigenkendelighed.
»Angsten for at blive sendt tilbage til krigen sad i mig hele tiden. Selv om jeg var sluppet væk fra bomber og skyderier, følte jeg mig langtfra sikker,« fortæller Silva Silic om sin første tid i flygtningelejren i Jelling.
Hun måtte hverken arbejde eller studere på grund af særloven. En særlov, som blev udformet som en konsekvens af den ekstraordinære flygtningesituation, hvor omkring 17.000 bosniske asylansøgere kom til Danmark. Og den særlov, som de radikale blandt andet henviste til, da de skulle begrunde regeringens forslag om en stramning af asylreglerne, der primært kommer til at ramme mennesker fra Syrien.
I dag er flygtningelejren i Jelling skiftet ud med en lejlighed på Frederiksberg. Her bor Silva Silic sammen med sine to sønner og kæresten Klaus. Fra lejlighedens stue er der kig til to store altaner, der er gjort klar til vinteren. Grillen er pakket ind i sin grilloverfrakke, parasollen  slået sammen. I vindueskarmen i stuen står nipsting, små lamper og stearinlys sirligt side om side. I Silva Silics hjem hænger billederne helt lige, og gulvene skinner blankt.
Hendes liv er i dag så langt, som det kan være fra hendes ophold i asyllejren i Jelling. Her var der ikke noget gulv, ingen vægge at læne sig op ad, ingen mulighed for at være alene. Hun sov sammen med 11 andre flygtninge i et telt uden bad eller toilet. Den daværende særlov betød nemlig, at hun ikke måtte flytte uden for asyllejren.
»Jeg husker, at der kom en journalist og besøgte os i lejren. Jeg fortalte, at jeg hellere ville have været i fængsel end bo i en asyllejr. I et fængsel har man rettigheder. Manhar sit eget toilet og en dør, der kan lukkes,« siger Silva Silic på et dansk, der trods den bosniske accent, er fejlfrit.
Venteposition
Der er flere sammenfald mellem de nuværende bebudede stramningeraf asyllovgivningen og den bosniske særlov. Det vurderer lektor i juraPeter Starup fra Syddansk Universitet.
»Dengang sad de bosniske flygtninge i en venteposition, hvor der gik flere år, hvor de ikke vidste, om de skulle tilbage, eller om de kunne blive i Danmark. Den situation kan nemt komme til at gentage sig. Det er de færreste, der tror, at krigen er slut om et år,« siger Peter Starup.
Regeringens bebudede stramninger af asyllovgivningen skal give ikke-individuelt forfulgte flygtninge fra eksempelvis Syrien en et-årig midlertidig opholdstilladelse. Derudover får flygtninge først mulighed for at søge om familiesammenføring efter et års ophold.
De nye stramninger gælder alle ikkeindividuelt forfulgte krigsflygtninge, hvorimod Jugoslaverloven omhandlede en bestemt gruppe flygtninge fra et bestemt geografisk område.
Peter Starup understreger, at en forskel på dengang og i dag er, at flygtninge nu får mulighed for at gå på sprogskole og tage mere aktivt del i det danske samfund.
Særlovens konsekvenser
Visheden om, at Silva Silic kunne blive sendt tilbage til krigen i Bosnien, satte sig under opholdet i asyllejren i hendes krop. Hun blev diagnosticeret med en stressrelateret bindevævssygdom. På det tidspunkt vejede den 180 centimeter høje kvinde 54 kilo.
»Det var stressende, at vores opholdstilladelse hele tiden skulle fornyes. Det eneste, der holdt mig oppe, var min daværende kæreste, som jeg var flygtet sammen med. Det hjalp, at vi havde hinanden,« fortæller den nu 45-årige Silva Silic.
Men det var ikke kun den uafklarede situation om opholdstilladelsen, der gjorde hende usikker. Hendes bekymring gik også på forældrene, der var blevet i Sarajevo. Under krigen kunne der gå måneder mellem, at hun havde kontakt med dem, og på asylcenteret i Jelling blev der en gang om ugen hængt nye lister over, hvem der var døde i krigen.
»Vi havde ikke noget andet at lave end at gå ned og kigge på sedlerne og håbe på, at vi ikke kendte nogle af dem, der stod på dem,« siger hun.
Få måneder inden krigen brød ud, var hun blevet færdig som jurist og havde fået sit første job som advokatfuldmægtig i Sarajevo. Det frustrerede hende, at hun ikke kunne få lov at bruge sin uddannelse i Danmark på grund af særloven. Hun var flere gange i tvivl om, hvorvidt det var det rigtige land, hun havde søgt asyl i de første år efter ankomsten til Danmark.
»Vi hørte senere, hvordan de bosniske flygtninge i Sverige havde fået permanent opholdstilladelse og fået lov til at flytte uden for lejrene. Det stod i stor kontrast til vores vilkår.«
Men et tilfældigt møde med en folkeskoleveninde på flugten fra Sarajevo og en oplevelse i en polsk havneby gjorde, at hendes flugtendestation blev Danmark. Veninden fortalte, at man kunne tage til den kroatiske hovedstad, Zagreb, hvor Dansk Røde Kors kunne hjælpe en videre. Og fra Zagreb fik Silva Sillic og hendes daværende kæreste hjælp til at komme på en bus til den polske havneby Swinoujscie. Det var her på havnen, at endestationen blev afgjort: »Foran færgen til Sverige ventede tusindvis af flygtninge på at komme ombord, mens der foran færgen til Danmark kun sad tre venlige danske kvinder og ventede. De fortalte, at Danmark tog rigtig pænt i mod asylansøgere.«
Lange dage
Dagene på asylcenteret var lange. Silva Silic følte sig ubrugelig, fordi hun ikke kunne få lov at bruge sin uddannelse som jurist. Derfor sendte hun en ansøgning til både Aarhus og Københavns Universitet om at få lov til at følge et fag på jurastudiet. Aarhus Universitet afslog med henvisning til særloven med den begrundelse, at hun ikke måtte komme i kontakt med den danske uddannelsessystem. Københavns Universitet sagde ja, sandsynligvis fordi universitetet ifølge Silva Silic ikke kendte til lovgivningen.
»Det blev vores redning. Vi havde gået rundt et helt år uden at have noget at tage os til. Jeg var så lykkelig over endelig at lave noget, der gav mening for mig,« siger hun.
Kurset på Københavns Universitet blev Silva Silics indgang til at få danske venner, og senere med hjælp fra sin underviser begyndte hun at arbejde frivilligt for Retshjælpen en gang om ugen. Men selv om Silva Silic efterhånden følte sig mere hjemme i Danmark, var hun i årene efter sin flugt fra Bosnien sikker på, at hun ville vende tilbage til Sarajevo, når krigen var slut. Krigen trak dog ud, og i 1995 fik hun permanent opholdstilladelse som følge af en lovændring. Særloven fra 1992 var oprindeligt blevet vedtaget af Folketinget, fordi den skulle gøre det lettere at hjemsende bosnierne. Men en omfattende undersøgelse  fra Nordisk ministerråd viste i 1998, at det politiske mål om igennem særloven at få de bosniske flygtninge til at tage hjem, når krigen var ovre, ikke var blevet opfyldt. Ud af de omkring 17.000 bosniske flygtninge, der kom til landet, forlod kun omkring 1.500 Danmark. Og langt de fleste fra denne gruppe tog ikke hjem til Bosnien, men i stedet til USA, Canada eller Australien.
I dag understreger Silva Silic, at hun har lagt årene som flygtning bag sig og er glad for livet i Danmark. Hun er stolt over, at det er lykkes hende at skabe en god tilværelse med et fast arbejde som chefjurist i Københavns Kommune og trygge vilkår for hendes sønner. Men den nuværende debat om de syriske flygtninge vækker gamle følelser:
»Jeg springer bevidst udenom de fleste artikler om emnet for at beskytte mig selv. Jeg bliver så vred og ked af det, når jeg ser, hvordan politikerne taler om flygtninge. Vi glemmer i hele diskussionen, at det er mennesker, det handler om.«

