Selv embedsmanden sagde tillykke
'Forfatningsradio,' kalder journalist Jesper Tynell sin afdækning af lovbrud, løgne og vildledninger i Beskæftigelsesministeriet. I går gav dét ham Cavlingprisen
Lars Løkke Rasmussen gratulerede årets Cavling-prisvinder, Jesper Tynell, men han ville ikke kommentere, hvorfor Tynells afsløringer ikke fik konsekvenser for Claus Hjort Frederiksen.


 Af alle de mange lykønsknings-sms'er, der i de seneste dage er strømmet ind til årets vinder af Cavling-prisen, journalist Jesper Tynell fra DR's Orientering på P1, er der én af dem, han er særligt glad for.
Afsenderen var én af de embedsmænd, som Tynell igennem et år måtte kæmpe med for at vriste de dokumenter ud af systemet, som han ellers ifølge loven burde have fået udleveret uden videre.
»Det viser mig, at dét at afdække, hvad der foregår, i sidste ende også er til glæde for embedsmændene,« sagde Jesper Tynell i sin takketale ved prisoverrækkelsen i går.
Han modtager som den første radiojournalist i 14 år landets fornemste journalistpris for det, han selv kalder »forfatningsradio«: En systematisk afdækning af, hvordan Beskæftigelsesministeriet med Claus Hjort Frederiksen (V) i spidsen i en række sager har brudt loven, bestilt misvisende tal, slettet belastende dokumenter og vildledt Folketinget.
Ulovligheder og løgne
Igennem 15 udsendelser oprullede Tynell:
-Hvordan daværende beskæftigelsesminister Claus Hjort Frederiksen uden Folketingets vidende afskaffede sikkerhedskravene for udenlandske medarbejdere.
-Hvordan Hjort ulovligt pålagde kommunerne at tage kontanthjælpen fra mennesker, der ikke var omfattet af den såkaldte 300-timers- regel.
-Hvordan ministeriet blandede sig heftigt i arbejdet, da SFI skulle evaluere 300-timers-reglen, hvilket førte til misvisende konklusioner  - og hvordan ministeren efterfølgende i strid med sandheden nægtede, at der havde været kontakt mellem SFI og ministeriet under arbejdet med rapporten.
-Hvordan Claus Hjort Frederiksen uden at spørge Folketinget igangsatte et forsøg med at aktivere sygemeldte. Efterfølgende erklærede han over for Folketinget, at Kammeradvokaten havde godkendt lovligheden af forsøget - selv om han udtrykkeligt over for Kammeradvokaten havde bedt om ikke at få selve lovligheden undersøgt.
-Hvordan ministeren bad sit system om at få fremstillet tal, der viste, at Arbejdsformidlingerne var dårligere til at få ledige i arbejde end kommunerne.
Sagslisten er lang - og i dag erkendt af enten ministeren selv, af ministeriet, af Kammeradvokaten eller af andre embedsfolk. De udenlandske arbejdstagere og ramte kontanthjælpsmodtagere har fået rettighederne igen eller kontanthjælp bagudbetalt - og forsøget er nu væsentligt indskrænket i målgruppen.
Ministeren er derimod ikke fyret, men forfremmet til finansminister - og dét ærgrer ikke Jesper Tynell.
For ham handler det ikke om at vælte ministre, men om at påvise, når embedsmændene laver systemfejl. Fuskeri og magtfordrejninger, der kunne foregå under en hvilken som helst regering.
»Det er et pres på systemet for at beskytte ministeren. Enhver embedsmand arbejder for at skabe så stort et handlerum som muligt for sin minister - og dét kan føre til, at man bøjer tallene eller loven. Derfor skal der altid være fokus på, hvornår de kommer om på den forkerte side,« siger Tynell, der ikke har baseret sine historier og konklusioner på anonyme kilder og letkøbte vurderinger, men på et bjerg af dokumenter, skarpe interview og omhyggelig udspørgen af juridiske eksperter.
Indskrænkninger
Trods de opsigtsvækkende konklusioner på hans grundige arbejde må Cavling-prisvinderen må også indse, at det har været så som så med gennemslagskraften.
»Det er gode historier, men det er også komplicerede historier. Derfor er de sværere at formidle,« siger han - men erkender blankt, at han og hans dybdeborende radiokolleger skal blive bedre til få 'solgt' deres omfattende historier til nyhedsmedierne.
En af Tynells kæpheste fyldte en stor del af hans takketale: Den indskrænkning af offentlighedsloven, som Offentlighedskommissionen har foreslået. Bliver dét til lov, vil et projekt som hans aldrig kunne lade sig gøre i fremtiden.
»Jeg håber, at et flertal af beslutningstagerne vil tage sig tid til at læse hele forslaget og forstå, hvilken indskrænkning af offentlighedens indsigt i en hvilken som helst regering, det vil betyde«, sagde han.
Pressens minister, statsminister Lars Løkke Rasmussen (V), var også til stede i går - men han ville ikke kommentere, hvorfor afsløringerne ikke har haft konsekvenser for Claus Hjort Frederiksen.
»Jeg tror, at hvis du spørger i Beskæftigelsesministeriet, så er der nogle nuancer, men jeg har ikke selv dyrket denne sag i mindste detalje. Jeg er her for at hylde den dybdeborende journalistik.«
-Gør Tynells kritik af Offentlighedskommissionens forslag indtryk?
»Alt, hvad jeg hører, gør indtryk på mig. Regeringen har ikke fremlagt noget lovforslag endnu. Når vi gør det, vender vi tilbage til det spørgsmål,« sagde Løkke Rasmussen, inden han skyndte sig ud ad døren.


