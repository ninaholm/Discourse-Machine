Homoseksuelle kritiserer Pride Parade
I dag går over tusind homoseksuelle i parade gennem Københavns gader - 'fordi vi kan,' lyder parolen. Men der er intet at fejre, mener flere foreninger i miljøet
Den årlige Copenhagen Pride Parade skal markedsføre København som de homoseksuelles fristad med fest og farver. Men det er ikke alle homoseksuelle, der mener, at der er noget at fejre. Billedet er fra sidste års Pride Parade.

I dag går den årlige Copenhagen Pride Parade med over tusindvis af homo-, trans- og biseksuelle gennem Københavns gader. Meningen er at markedsføre København som de homoseksuelles fristad med fest og farver. Men ikke alle mener, at der er noget at fejre:"Den giver et indtryk af, at der ikke er mere at kæmpe for og giver et ensidigt billede af, hvordan det er at være homoseksuel. Jeg føler mig udstillet og gjort til et underholdningsprodukt," fortæller 27-årige Mads, der er aktiv i græsrodsgruppen Queer Jihad, som kæmper mod alle former for diskrimination og undertrykkelse af minoriteter.Mads er homoseksuel og har flere gange oplevet de såkaldte hate-crimes på egen krop. Folk har kastet æg på ham og kaldt ham 'ulækker' og 'bøsserøv.' Han ønsker ikke stå frem med efternavn, fordi han frygter at blive udsat for yderligere hate-crimes.De homoseksuelle fester i dag i paraden, 'fordi de kan.' Hermed mener arrangørerne af festlighederne, Copenhagen Pride, at Danmark er førende, når det gælder accept af homoseksuelle, og det bør man være glad for.Men det er Mads ikke enig i:"Jeg skal ikke være taknemmelig over at blive accepteret som et menneske. Jeg bliver mødt med homofobi hver dag. Det tror jeg, de fleste homoseksuelle gør," siger Mads.GlansbilledeHan bakkes op af netværket, der kalder sig Initiativet Bash Back:"Vi finder det provokerende, at homoseksuelle får at vide, at de skal være taknemmelige for, hvor godt de har det i Danmark i forhold til udlandet. Så godt har de det ikke. Homo-, trans- og biseksuelle bliver forfulgt hver dag. Der bliver givet et glansbillede af København og Danmark som homoparadis," siger Lotte Knold, der er presseansvarlig i Bash Back.I arrangementet deltager flere politikere for at vise deres støtte til de homoseksuelle, men heller ikke det bryder Initiativet Bash Back sig om:"Vi synes, det er tamt, at de forsøger at lufte deres politiske tolerance ved at gå med i sådan en pride, når de tidligere har forsøgt at sætte en kæp i hjulpet for de homoseksuelles rettigheder. Det er varm luft uden noget politisk indhold," udtaler Lotte Knold.Hun mener, at Copenhagen Pride skyder sig selv i foden, når de hopper med på vognen om, at Danmark er nået langt i kampen for de homoseksuelles ligestilling.Der er da også sket flere voldelige overfald mod homoseksuelle i den seneste tid.Københavns Kommune oprettede for nylig en hjemmeside, hvor homoseksuelle kan registrere de såkaldte hate-crimes.Siden hjemmesiden blev oprettet i slutningen af juni, er der registreret 182 tilfælde af hate-crimes, heraf har halvdelen angivet 'seksuel orientering' som årsag til hændelsen. Kommunen mener, at tallet kun afspejler toppen af isbjerget.Alligevel mener formand for Copenhagen Pride, Martin Fönns Dufke, at der er god grund til at feste:"Det er rigtigt, at der stadig er masser af homofobi, og folk bliver slået ned, men nu viser vi, at vi er her," siger Martin Fönns Dufke og tilføjer: "Vi har muligheden for at samle os, hvilket de ikke har i mange andre lande. Vi har en hel by, der viser mangfoldighed."Foreningen KLAM afholder i dag et arrangement i H.C. Ørstedparken blandt andet mod paraden og folkefesten på Rådhuspladsen.
