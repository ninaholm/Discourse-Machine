Hver tredje dansker i job fravælger fagforening
På trods af stigende arbejdsløshed har fagbevægelsen ikke formået at rekruttere nye  medlemmer blandt de  900.000 danskere på arbejdsmarkedet, der i dag står uden for en fagforening. Der er guld på gaden, som fagbevægelsen ikke gør nok for at samle op, vurderer forsker


Selv om arbejdsløsheden igennem de seneste år har været stigende, har fagbevægelsen ikke haft held til at overbevise flere danskere om at blive medlemmer af en fagforening. Tværimod vælger stadig flere at stå udenfor, og tal viser, at en tredjedel af danskerne på arbejdsmarkedet i dag ikke er medlemmer af en fagforening. Det er et medlemsfald på over fem procentpoint siden 1995, fremgår det af tal fra LO, som Forskningscenter for Arbejdsmarkeds- og Organisationsstudier (FAOS) ved Københavns Universitet har bearbejdet.Ifølge arbejdsmarkedsforsker og professor ved Aalborg Universitet Henning Jørgensen, som har forsket i, hvorfor danskerne vælger eller fravælger at organisere sig i faglige fællesskaber, vil den udvikling på længere sigt udhule den danske model.»Særligt i perioden fra 2005 til 2009, hvor økonomien buldrede derudad, og man sagtens kunne klare sig uden sin fagforening, så man, at flere og flere valgte ikke at organisere sig. Det svækker den danske arbejdsmarkedsmodel, og tendensen ser ikke ud til at vende,« siger han.Det er især de unge, der ifølge Henning Jørgensen ikke melder sig ind i fagforeningerne, når de kommer ud på arbejdsmarkedet.»For de faglige organisationer ligger der egentlig guld på gaden, som de bare skal samle op, men det kræver, at de kommer væk fra deres skriveborde i de store paladser og ud at organisere og rekruttere,« siger Henning Jørgensen.Hos LO erkender næstformand Lizette Risgaard, at fagbevægelsen står over for en stor udfordring: »Det er rigtigt slemt, at så mange vælger sofaen. Det, tror jeg, er den største udfordring for fagbevægelsen i disse år,« siger Lizette Risgaard.Mens de traditionelle LO-forbund fortsat mister medlemmer, stiger medlemstallet hos de såkaldte ’gule fagforeninger’ såsom Krifa og Det Faglige Hus. Tænketanken Kraka har fremskrevet ’de gules’ medlemstal, og fortsætter de fremgangen, vil omkring hver tredje fagforeningsmedlem i 2020 være organiseret uden for de traditionelle hovedorganisationer. I dag er det tal cirka 17 procent.»Det illustrerer meget godt det akutte behov, der er for, at hovedforbundene kommer på banen og markerer, hvad det er medlemmerne får for kontingentet,« siger Andreas Højbjerre, økonom ved Kraka.Har fagforeningerne fortjent din hjælp?Måske ikke, men har du lyst til at stikke dem en idé og et godt råd, så skriv til dem nedenfor. Vi samler jeres ideer og råd gennem hele serien og afleverer dem videre til fagforeningerne i en afsluttende debat i Informations lokaler._podioWebForm.render("157840")
