... og Margrethe Vestager vinder altid til sidst

Illustration: Katrine Marie Nielsen/iBureauet

Den britiske fodboldspiller Gary Lineker sagde engang, at fodbold er et simpelt spil, hvor 22 spillere løber rundt og sparker til en bold i 90 minutter – og tyskerne vinder altid til sidst. I dansk politik er det tilsyneladende Margrethe Vestager, som altid vinder til sidst. Information gør status over vindere og tabere ved finanslovsforhandlingerne:Førstepladsen: Margrethe Vestager (R)Egentlig havde hun accepteret, at både SF og Socialdemokraterne efter to år i regering med mange krævende reformer af eksempelvis kontanthjælp- og SU-området og hårde, økonomiske prioriteringer havde brug for en finanslov, der rettede fokus mod velfærd. Enhedslisten var udset til at levere flertallet. Men da regeringens parlamentariske grundlag ikke slog til, og forhandlingerne fortsatte i det uendelige, var Vestager hurtig på aftrækkeren: Ind med de borgerlige partier, og så fik den radikale leder det igen-igen, som hun allerhelst ville have det. Med de mange brede forlig denne regeringsperiode gør Vestager også sit liv efter næste valg, hvor Løkke kan være blevet statsminister, nemmere. Hun viser, at hun vil de brede forlig – ikke kun af nødvendighed, men lige så meget af lyst.Motivation:En finanslovsaftale med de borgerlige partier sikrede Vestager den bredeste aftale i 15 år. Et brud med blokpolitikken under VKO var et af Vestagers valgløfter. Det leverer hun nu.Relation:Vestager har et anstrengt forhold til regeringens parlamentariske grundlag, Enhedslisten, fordi partiet efter Vestagers opfattelse stiller ublu krav. Derimod har Vestager gode forbindelse til toppen i Venstre og Konservative. Kontakter, hun har trukket på under både de netop overståede finanslovsforhandlinger og skatteforhandlingerne forrige sommer.Andenpladsen: Lars Løkke Rasmussen (V)I bogstaveligste forstand kom Lars Løkke Rasmussen ind fra højre i sidste øjeblik. Før han gik ind i Finansministeriet tirsdag eftermiddag, lød hans vurdering, at »det hele sejler for regeringen«. Næsten ni timer senere kunne Venstres formand tage en stor del af æren for, at regeringen havde fået en bred finanslovsaftale. Løkke havde fra finanslovsforhandlingernes begyndelse annonceret Venstres krav: Vækstplanens skattelettelser og afgiftslempelser skulle fremrykkes. Det gik regeringen med til – og oven i hatten fik Løkke sat en glidende tackling ind over for regeringens forsøg på at forsone sig med fagbevægelsen: Der er fortsat ikke fuld fradragsret på fagforeningskontingentet. Få, simple politiske mærkesager gennemført og en mulighed for genrejsning af Løkke som politiker og partileder var succeskriteriet for Venstre – og det lykkedes.Motivation:Efter mere end halvanden måned med fokus på de tilsyneladende ekstravagante flyrejser på første klasse som formand for klimaorganisationen Global Green Growth Institute havde Venstre og Lars Løkke Rasmussen behov for at vise, at partiet og formanden kan lave store, politiske forlig.Relation:Løkke har et fortrinligt forhold til både Margrethe Vestager og Bjarne Corydon, som han har indgået flere aftaler med. Ligesom de to ministre er Løkke interesseret i politiske resultater, når han er ved forhandlingsbordet. Det anerkender regeringen.Tredjepladsen: Bjarne Corydon (S)&nbsp;Han havde muligheden for at række en hjælpende hånd til fagbevægelsen ved at genindføre det fulde fradrag for fagforeningskontingentet, men i stedet valgte finansminister Bjarne Corydon afgiftslempelser. Alligevel kan han være tilfreds med resultatet: Der føres fortsat en stram, økonomisk politik, og det lykkedes at få Venstre – som vil have nulvækst i den offentlige sektor – til at lægge stemmer til en beskeden vækst i velfærden i 2014. Men Corydon kan have besværliggjort sit genvalg, fordi han ikke fik den ’smørelse’ af fagbevægelsen igennem, som var planlagt med Enhedslisten. Nu bliver det fortsat svært for Socialdemokraterne og SF at trække på fagbevægelsens pengetanke og manpower, når der inden for to år skal være folketingsvalg.Motivation:&nbsp;Riget skulle have en finanslov, og den kunne laves med de borgerlige partier. Ifølge finansministeren viste Enhedslisten, at de ikke kunne se en god aftale, når den lå lige foran dem. I stedet gennemføres nu meget politik, der allerede var et flertal for efter forårets vækstplan.Relation:&nbsp;Kan man indgå politiske kompromiser og aftaler, har man finansministerens agtelse. Det kan Lars Løkke Rasmussen – det kan Johanne Schmidt-Nielsen ikke i Corydons verden.Fjerdepladsen: Johanne Schmidt-Nielsen (EL)Hun er uden for indflydelse – men egentlig gør det ikke Johanne Schmidt-Nielsen og Enhedslisten så meget. Bevares, partiet havde gerne set, at deres aftaleudkast var blevet til et forlig, men når den massive kritik fra fagbevægelsen har lagt sig, står Johanne Schmidt-Nielsen i vælgernes øjne fortsat tilbage som hende, der sagde, hvad hun mente og ikke gik på kompromis. Den slags bliver ofte vurderet højt i troværdighedsmålinger, og troværdighed er ikke det, politikere i vælgernes optik har mest af. Derfor kan Enhedslisten og JohanneSchmidt-Nielsen formentlig se frem til yderligere fremgang i meningsmålingerne den kommende tid. Desværre for dem giver det ikke politiske resultater på CV’et.Motivation:&nbsp;Politisk indflydelse var motivationen for Enhedslisten til at slække på kravene under forhandlingsforløbet, men partiet ville ikke give køb på principper. Der skulle være et retskrav til ældre om minimum mulighed for to ugentlige bade.Relation:&nbsp;Hvis ikke Enhedslisten får tingene på skrift fra regeringen, så tror partiet ikke på dem. Tillid eksisterer ikke ved forhandlingsbordet. Tværtimod er der mistillid, fordi Enhedslisten notorisk tror, at regeringen vil snyde dem. Mens den tidligere VK-regering mødtes til uformelle drøftelser med støttepartiet Dansk Folkeparti, mødes Enhedslisten kun med regeringen ved formelle forhandlinger. Kemien er ringe.Uden for konkurrence: Annette Vilhelmsen og Holger K. Nielsen (SF)I lidt over et år har det nye makkerpar i dansk politik – Annette Vilhelmsen og Holger K. Nielsen – stået i spidsen for Socialistisk Folkeparti. Vilhelmsen som formand, mens Holger K. Nielsen som skatteminister har varetaget partiets interesser, når det gjaldt den økonomiske politik. Vilhelmsen blev valgt på et løfte om at trække regeringen i en mere rød retning, og at hun ville »bide sig fast i forhandlingsbordet«.&nbsp;Vel er der en del initiativer i næste års finanslov, som kan karakteriseres som klassisk SF-politik, men på bundlinjen står stadig, at partiet ved to store forhandlinger i træk – vækstplanen i foråret og finansloven for 2014 – har besluttet at føre økonomisk politik med de borgerlige partier. Og begge aftaler indeholder skatte- og afgiftslettelser. Det vækker næppe begejstring i baglandet.Motivation:&nbsp;SF’s ledelse ville så gerne lave en aftale med Enhedslisten, så partiet fik mulighed for at signalere et kursskifte for regeringen væk fra skattelettelser mod velfærd. Drømmen brast.Relation:&nbsp;Med egne ord »tryglede« Holger K. Nielsen i mandags Enhedslisten om at lave en aftale med regeringen. SFs nestor vidste, hvor det bar hen ad: SFs position i regeringen var ikke længere til at satse på Enhedslisten.&nbsp;
