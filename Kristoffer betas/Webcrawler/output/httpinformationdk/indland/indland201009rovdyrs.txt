Et rovdyr med snabel
Ny bog tegner et foruroligende billede af statsminister Lars Løkke Rasmussen
Som sundhedsminister promoverede Lars Løkke Rasmussen sig ved en systematisk overbetaling af de private sygehuse - en sag, der endnu spøger.


 Før 2001 var de, der blev danske statsministre, ikke levebrødspolitikere. De havde et erhverv, de kunne gå tilbage til, hvis vejen til magten blev dem for utiltalende. Poul Nyrup (S) var LD-direktør. Poul Schlüter (K) var advokat. Anker Jørgensen (S) var arbejdsmand og fagforeningsleder. Poul Hartling (V) var seminarierektor. Hilmar Baunsgaard (R) var marketingdirektør. Jens Otto Krag (S) og Viggo Kampmann (S) var embedsmænd. Erik Eriksen (V) var gårdejer på Fyn.
Sådan er det ikke nu. Lars Løkke Rasmussen (V) er den første 100 procents karrierepolitiker i Statsministeriet. Politik er hans levevej. Derved afspejler han en tendens i indland og udland. Demokratierne er kommet til at minde om diktaturerne derved, at førstnævnte nu er udstyret med en særlig politikerkaste, sådan som sidstnævnte jævnt hen har været.
Giver det en ny råhed i det politiske liv, at det befolkes af typer, der lever af at blive hængende og helst rykke opad?
Det spørger man sig selv om under læsningen af Tanja Frederiksen og Sigge Winther Nielsens foruroligende portrætbog Projekt Løkke.
Titlen er dækkende, eftersom det fremgår, at Løkke fra begyndelsen af sin politiske karriere har haft ét projekt, nemlig ... Ja, gæt selv!
Svig og intrige
Løkkes løbebane vækker mindelser om læresætningen fra oldtidens Rom: »Over for mennesket er mennesket en ulv.«
Næppe har Løkke fået fødderne indenfor i landsledelsen af Venstres Ungdom, før han ved sammensværgelse og undergravende virksomhed vælter den siddende formand.
Amtsborgmester bliver han ved svig og intriger mod den siddende konservative amtsborgmester, Kirsten Ebbensgaard. Løkke omdanner amtsgården til et reservat for selvpromovering og kernevælgerpleje.
Han tvinger embedsmændene til at give en ulovlig tilladelse til, at en landmand i Løkkes hjemkommune får lov til at bygge en 3.000 kubikmeter stor gylletank længst muligt væk fra sin egen bopæl, men ganske tæt på naboerne, der end ikke bliver hørt i sagen. De bestyrtede naboer anlægger sag mod amtet, der med piber og trommer bliver dømt til at betale for flytning af gylletanken. Udgift for skatteborgerne: 920.000 kr.
På det tidspunkt er Løkke allerede rykket videre opad. Han er nu indenrigsminister og dermed den øverste ansvarlige for, at de lokale myndigheder overholder lovene. Sin indenrigsministerpost bruger Løkke til at profilere sig på en gigantisk 'kommunalreform'. Alle faglige og politiske betænkeligheder får Løkke bortmanipuleret ved en drejebogsstyret kommissionsbehandling. Landet vånder sig endnu under  'reformens' mange ugunstige eftervirkninger.
I den anden del af sit dobbeltministerium promoverer Løkke sig som sundhedsminister ved en systematisk overbetaling af de private sygehuse.
Foruroliget afløser
Løkkes afløser som sundhedsminister, den konservative Jakob Axel Nielsen, er dybt foruroliget over en embedsmandsrapport, der viser, at betalingen til de private sygehuse sagtens kan skæres ned med en fjerdedel. Men den sag sylter Løkke  i sit nye embede som finansminister. Til de konservatives ubehag bliver Løkke ved med at sylte, selv om sagen truer med at blive en offentlig skandale. Til sidst går Lene Espersen (K) ud med budskabet om, at privatbetalingen kan skæres med de 25 procent. Hun henviser til en rapport. Løkke og Venstre tvinger hende siden til at sige, at det er beregninger, som den konservative folketingsgruppe selv har foretaget - en uskøn usandhed. En af bogens mest rystende oplysninger er, at embedsmændene nu bliver sat til at slette alle mail-henvisninger til den ægte rapport, som Løkke frem for alt ikke ønsker frem. Er det korrekt, ligger deri kimen til Løkkes endeligt.
Det er ikke bare på ideologiske felttog, at Løkke er villig til at lade offentlige midler bortflyde. Han har også selv snablen nede.
Mange beretninger om Løkkes udskejelser for skatteborgerpenge er tidligere kommet offentligt og pinligt frem. Men ekstra beskæmmende er det at læse dem sammenstillet.
F.eks. at Løkke i 1999 som amtsborgmester kobler sig på sundhedsudvalgets studietur til Rom, hvor han ikke deltager i noget som helst fagligt, men indkvarterer sig finere og dyrere end ud- valgsmedlemmerne og derpå hjemrejser efterladende amtet en regning på kr. 12.312. Eller at han hælder en regning på kr. 3.140 over på amtet efter New York-forlystelser, der i forvejen er dækket af Løkkes rejsediæter som folketingsmedlem.
Lars Løkkes karriere tog for alvor fat, da han i 1998 blev Venstres næstformand, samtidig med at Anders Fogh Rasmussen afløste Uffe Ellemann-Jensen (V).
Det fremgår af bogen, at Løkke ikke blev valgt som næstformand, fordi Fogh havde nogen særlig tillid til ham. Grunden til, at Fogh og Claus Hjort Frederiksen (V) kastede deres støtte ind bag Løkke, var, at de endnu nødigere ville have den kandidat, der ellers var favoritten til næstformandsposten: Farums borgmester Peter Brixtofte (V).

Tanja Frederiksen & Sigge Winther Nielsen: Projekt Løkke. 324 s. 300 kr. Gyldendal

