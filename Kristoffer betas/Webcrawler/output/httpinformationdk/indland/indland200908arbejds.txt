Nu skal de arbejdsløse og ældre betale skattestoppet
Arbejdsmarkedskommissionen skal finde 14 milliarder kroner ved at få danskerne til at arbejde mere - men milliarderne har regeringen selv delt ud som skattelettelser siden 2007. 'Dybt, dybt uansvarligt,' lyder det fra Socialdemokraterne, mens Venstre afviser pure


 Regeringen havde egentlig fundet de fornødne midler til fremtidens velfærd. Men så delte den pengene ud i form af skattelettelser og skattestop.
Derfor skal alle danskere arbejde mere for at betale regningen, og særligt de ældre og arbejdsløse står for skud, når der om få dage foreslås nye reformer af efterløns- og dagpengesystemet.
»Den store efterlønsreform, man lavede med Velfærdsaftalen, er blevet smidt på jorden, fordi regeringen har holdt gavefest. Det er Arbejdsmarkedskommissionen så blevet bedt om at rydde op efter,« siger chefanalytiker Martin Madsen fra Arbejderbevægelsens Erhvervsråd og henviser til, at Arbejdsmarkedskommissionen på næste torsdag offentliggør sine forslag til reformer, der skal skaffe 14 milliarder kroner til hullet i statskassen.
Prisen for skattestop
Hullet i statskassen er opstået, fordi regeringen har uddelt ufinansierede skattelettelser, dokumenterer Arbejderbevægelsens Erhvervsråd i en ny analyse.
Ser man på den finanspolitiske udvikling siden 2005, står regnestykket klart:
For fire år siden vurderede Finansministeriet, at der manglede 42 milliarder i statskassen, hvis velfærdsydelserne skulle kunne finansieres på sigt. For at lukke det hul indgik VKO, S og R i 2006 den såkaldte Velfærdsaftale, der løfter efterløns- og folkepensionsalderen.
Aftalen betød, at der ikke manglede penge længere, og at velfærdssystemet kunne udstå ældrebyrden.
»Sammenhængskraften i det danske velfærdssamfund kan fastholdes,« lød det i Velfærdsaftaleteksten dengang, og Torben M. Andersen, professor og tidligere overvismand, der var formand for Velfærdskommissionen, bekræfter, at finansieringsproblemet i forhold til ældrebyrden i store træk blev løst dengang.
Men allerede i efteråret 2007 manglede der igen penge.
Faktisk hele 14 milliarder ifølge Finansministeriet. De forsvandt ifølge Arbejderbevægelsens Erhvervsråd op til Folketingsvalget 2007, hvor der blev vedtaget skattelettelser og en fastholdelse af skattestoppet frem til 2015. Det kostede 14, 5 milliarder, og det er dem, der skal betales tilbage nu, konkluderer analysen.
Torben M. Andersen bekræfter, at skattelettelser og skattestop har kostet mange penge, og at de naturligvis skal tjenes ind igen på en eller anden måde:
»Der er mistet noget provenu, og det skal så dækkes ind på den ene eller anden måde. Man kan ikke dele noget ud, der ikke er der, og derfor skal der jo findes finansiering,« siger han.
Ældre og ledige betaler
Så mens Arbejdsmarkedskommissionen stadig refererer til ældrebyrden som hovedproblemet, er det snarere regeringens skattestop, der har skabt behov for yderligere reformer. Og det er paradoksalt, mener Martin Madsen:
»Hvorfor er det igen efterlønsmodtagere og dagpengemodtagere - altså de ældre og de ledige - der skal finansiere de skattelettelser, regeringen gav i 2007?« spørger han og påpeger, at det ikke har stået klart for vælgerne, hvad prisen ville være for skattestoppet.
»Regeringen vil gerne være med til at dele gaver ud, men vil ikke tage ansvaret for at finansiere dem bagefter,« siger han.
Dybt uansvarligt
Samme pointe har Socialdemokraternes skatteordfører, Nick Hækkerup:
»Det er simpelthen dybt, dybt uansvarligt, at man har delt ufinansierede skattelettelser ud og nu igen skal have den her absurde diskussion om, at folk skal arbejde mere,« siger han.
Hos Venstre afviser skatteordfører Torsten Schack Pedersen dog kritikken og fastholder, at regeringens skattepolitik ikke har svækket, men styrket den finanspolitiske holdbarhedssituation:
»De ting, vi har lavet på skatteområdet, har entydigt været med at styrke den finanspolitiske holdbarhed og fremtidssikring,« siger han.
Hullet i statskassen på de 14 milliarder skyldes simpelthen, at situationen har ændret sig siden 2006, mener han:
»Det er simpelthen på grund af ændrede vurderinger af, hvordan verden ville se ud, og vi kan jo ikke føre økonomisk politik ud fra, hvad vi troede i 2006,« siger Torsten S. Pedersen og vil endnu ikke kommentere nogle af Arbejdsmarkedskommisionens forslag til at kradse pengene ind i gen.
»Der har vi en opgave, og den løser vi,« konstaterer han.

