Hospitalsansatte: Isoler udgifter til medicin fra sygehusenes økonomi
Hospitalsansatte opfordrer regeringen og danske regioner til at trække udgifterne til medicin ud af regionernes budgetter. Dekan fra Aarhus Universitet bakker ideen op


 Manglende prioritering af behandling. Udgifter til medicin, der stiger og stiger. Med udhuling af kerneopgaver i hospitalsvæsnet til følge. Det er ikke bare et skrækscenarium, men et helt konkret problem i det danske sygehusvæsen netop nu.
»Vi er i en situation, hvor dyr medicin belaster medicinbudgetterne så markant, at vi skærer på kerneopgaverne for at få det til at løbe rundt, og det er jo uhensigtsmæssigt,« lyder det fra Camilla Rathcke, formand for Yngre Læger
Sammen med Sundhedskartellet, FOA, Foreningen af Speciallæger og Danske Lægesekretærer i HK – tilsammen Sygehussamarbejdet – er foreningen medunderskriver på et åbent brev som i går blev sendt til Sundhedsministeren, Finansministeren og Danske Regioner, som netop nu forhandler om en aftale for næste års budgetter. I brevet opfordrer de hospitalsansatte parterne til at isolere udgifterne til medicin fra sygehusenes økonomi, frem for at afsætte penge i en samlet uprioriteret pulje.
Som Information blandt andet har afdækket i flere artikler, truer udgifterne til en række nye og dyre lægemidler sygehusenes økonomi. Og det er manglende politisk ansvar, hvis man indgår en ny aftale uden at tage højde for, hvordan de stigende medicinudgifter skal finansieres, mener Camilla Rathcke: »Man har tidligere isoleret cancerbehandling på særskilte budgetter, og man kunne overveje noget tilsvarende med de behandlinger som er eksorbitant dyre,« siger Camilla Rathcke og peger på blandt andet cancerbehandling, gigt og cystisk fibrose som nogle af de områder, man kunne overveje at tage ud af regionernes budgetter.
Allerede i foråret meldte Danske Regioner ud, at de høje udgifter til ny medicin ville komme til at betyde drastiske besparelser på blandt andet medarbejdere.
– Handler det ikke bare om, at I er bange for at miste jeres arbejde?
»Det kan man sige. Men jeg frygter faktisk ikke en læge fra eller til – jeg frygter for de samlede forhold for hospitalets ansatte, og fagligheden i den behandling, vi yder,« siger Camilla Rathcke.
Honning i øregangen
Allan Flyvbjerg er dekan på det sundhedsvidenskabelige fakultet på Aarhus Universitet, Health, og har en fortid som både læge i sygehusvæsnet gennem 25 år og formand for Diabetesforeningen i mere end et årti.
At isolere udgifterne til medicin fra den almindelige sygehusøkonomi kalder han »honning i øregangen«. Gerne med et aftalegrundlag, der rækker flere år frem i tiden. »Så vi ikke lander der hele tiden, hvor man skal vælge mellem dyr medicin og varme hænder,« siger han.
I sin tid som formand for Diabetesforeningen, udtalte han ofte at »et rigt samfund som det danske skal have råd til at give borgere med en kronisk sygdom den allerbedste behandling«.
»Så jeg forstår fuldstændig, hvordan det her ser ud fra patienternes side. Men jeg synes ikke, det er særlig smukt af hverken rød eller blå blok i valgkampen at love guld og grønne skove, når man kan se i fremskrivningerne, at vi får udgifter på medicin på 20 milliarder i 2020, hvis det fortsætter sådan her. Vi er nødt til at prioritere,« siger han.
Han ønsker sig hverken et system som i England, hvor man vurderer benhårdt ud fra, hvad der kan betale sig samfundsøkonomisk, eller som i Norge, hvor man venter med at indføre behandling, indtil prisen er tilstrækkelig lav.
»Men vi skal have et organ, der ikke er en myndighed, som ikke er i lommen på nogen, og som ud fra viden vurderer effekten af medicinen holdt op mod de samfundsøkonomiske interesser. De her beslutninger skal ikke tages ude ved sygesengen, det er uetisk,« siger han. Han påpeger også, at der i dag bliver brugt penge på medicin, som ikke har ret stor effekt. Det bør man starte med at luge væk.
»Jeg tror også, borgerne er med på, at selv om vi er et rigt samfund, er kassen ikke uudtømmelig. Og politikerne er simpelthen nødt til at komme ind i kampen.«

