Forældre på kursus



 Nu er det ikke alene udfordrede forældre, enlige mødre og misbrugere i udsatte familier, der skal lære at være forældre på en bedre måde. Et stigende antal kommuner er også begyndt at udbyde kurserne til alle nye familier. Ifølge Jyllands-Posten skal kurserne indeholde emner som barnets tilknytning til forældrene, at sætte grænser, familiebudgetter, sikkerhed i hjemmet og intimitet i parforholdet.
Holstebro er den første kommune i landet, der har taget imod tilbuddet, og ifølge dem har 90 procent af de nye forældre taget imod tilbuddet om undervisningsforløbet, der varer 16 moduler. Greve og Furesø har allerede etableret kurserne, mens Viborg, Hvidovre, Aarhus, Faxe og Kolding enten overvejer eller allerede er i færd med at iværksætte dem.
Kursusforløbet koster kommunen cirka 5.000 kroner per familie, men pengene er tjent ind efter et år, viser beregninger fra Copenhagen Business School, skriver Politiken.dk.

