Med Holger K. Nielsen bliver det ’helt det samme’
Regeringens ældste minister, Holger K. Nielsen, modtog i går nøglerne til Skatteministeriet af Danmarks yngste minister, Thor Möger Pedersen
Jovial, men langt fra hjertelig var overdragelsen fra yngste til ældste minister.


 Thor Möger Pedersen (SF) er kendt for at have mange drejebøger. Men ingen steder i hans planer stod der noget om, at han i går måtte forlade kontoret i Skatteministeriet. Med let bævende stemme og fugtige øjenkroge overdrog Thor Möger Pedersen i går nøglerne til ministeriet til sin efterfølger, Holger K. Nielsen, Danmarks nykonstituerede skatteminister.
Sammen med nøglerne til ministeriet gav Thor Möger Pedersen traditionen tro en gave til den nye afløser. Et kålhoved i miniatureformat.
»Så kan du have det i lommen og minde dig om et citat, som har hjulpet mig meget i min tid som skatteminister,« sagde Thor Möger Pedersen og citerede SF’s stifter Aksel Larsen:
»Hvis man har en mening med at deltage i politik, så må det være den, at man vil have indflydelse og magt til at virkeliggøre sine ideer. Hvis man bliver skrækslagen den dag, man får tilbudt del i magten, så hører man til nederlagets mænd. Hvis man ikke er mere fast i overbevisningen om sine synspunkters rigtighed og om, at man vil kunne holde fast i dem, så bør man opgive politik og give sig til at dyrke kål.«
Mens Holger K. Nielsen betonede, at det ikke bliver muligt at se forskel på, om det er ham eller Thor Möger Pedersen, der er skatteminister – »det bliver helt det samme«, sagde han i går ved overdragelsen – kunne et kig i arkiverne dog tyde på, at der alligevel er visse forskelle mellem den nye og den gamle skatteminister.
Modstander af reformer
I 2001 bad SF med Holger K. Nielsen som formand den daværende Nyrup-regering om at svare på, hvordan regeringen ville fremme en international indsats for at begrænse valutaspekulation. Det skete i forlængelse af en diskussion i EU om en global finansskat.
»Tobin-skatten virker kun, hvis den gennemføres i langt de fleste lande i verden. EU’s rolle er at lægge et pres i f.eks. FN-regi. Men det vil helt sikkert tage lang tid. Lige nu handler det først og fremmest om at sætte en debat i gang,« sagde Holger K. Nielsen ved den lejlighed.
Før Holger K. Nielsen i 2005 overlod formandskabet for SF til Villy Søvndal, angreb han de borgerlige partiers ønske om reformer af velfærdssamfundet: »Debatten om velfærdssamfundets fremtid er for primitiv. Det hele er sort/hvidt. Avisernes ledere, politiske kommentatorer og deres analyser har tilsyneladende lagt sig fast på, at man kun kan mene to ting om velfærd og skat: Enten vil man reformer, og reformer betyder lavere skat til de højtlønnede, væk med efterlønnen og ned med dagpengene. Eller også vil man ingenting, og det duer ikke, for så braser velfærdssamfundets økonomiske grundlag sammen om 20-30 år. I SF er vi helt enige i det sidste. Hvis vi skal bevare velfærdssamfundet, skal vi udvikle det. Men vi er sandelig ikke enige i det første – at vi kun kan bevare velfærden ved at barbere den gennem velfærdsforringelser og en mere uretfærdig skattepolitik,« skrev Holger K. Nielsen i et indlæg.
’Ren voodoo’
Syv år senere er Holger K. Nielsen blevet medlem af en regering, der har været med til at lave reformer, som betyder lavere skat til højtlønnede, afskaffelse af efterlønnen og forkortelse af dagpengeperioden.
Og så sent som i sommer var Holger K. Nielsen også kritisk over for den nuværende regerings linje. Først ville han efter skattereformen, som hans forgænger, Thor Möger Pedersen forhandlede på plads med Venstre og Konservative, »bestemt ikke kommentere«, om han var enig i aftalen eller ej.
Senere på sommeren kaldte han i Information det for »ren voodoo«, når Finansministeriets regnemetoder viser, at der er en sammenhæng mellem lavere skat og antallet af personer i arbejde:
»Antagelsen om, at lavere skat skaffer flere i arbejde, baserer sig på den økonomiske teori. Godt nok også på nogle erfaringer, ja, men jeg mener alligevel, at man skal tage den sammenhæng med et meget stort gran salt. For meget er af det er altså ren voodoo,«sagde Holger K. Nielsen.
En udfordring
Selv om tonen var jovial mellem den afgående og den tiltrædende minister ved overdragelsesforretningen i ministeriet, stak de også lidt til hinanden.
Thor Möger Pedersen, som nu må nøjes med at være menigt SF-medlem, brugte ministeroverdragelsen til at fremhæve sine præstationer fra sit et år lange virke som minister:
»Havde jeg haft min drejebog, ville man kunne sige, at tidspunktet er veltilrettelagt. Skattereformen er vedtaget, skatter og afgifter er hævet, og organisationen er optimeret,« sagde han til den nye skatteminister.
Måske ment som en udfordring: Kan du gennemføre lige så meget, Holger?
Thor Möger Pedersen fik også lidt den anden vej, da Holger K. Nielsen forærede den afgående minister sin gave. En bog af den britiske historiker Eric Hobsbawm, Holger K. Nielsen for nylig købte til sig selv i New York, men som han nu ikke får tid til at læse.
»Jeg håber, at du vil læse den, når du nu får lidt mere tid. Jeg havde selv regnet med at skulle læse den her til efteråret, men det får jeg ikke tid til,« sagde Holger K. Nielsen til sin forgænger.
/

