VKO syltede de bløde tiltag, da de sænkede den kriminelle lavalder
Et år efter sænkelsen af den kriminelle lavalder er de 'bløde' og rehabiliterende dele af loven stadig ikke iværksat. 'Regeringen har prioriteret politiske signaler højere end fakta,' lyder kritikken


Sænkelsen af den kriminelle lavalder til 14 år var blot en del af pakken, da regeringen 1. juli 2010 gennemførte loven, der skulle sætte hårdt ind mod ungdomskriminalitet og sikre »mere konsekvens, opfølgning og omsorg«. I pakken indgik flere omsorgsinitiativer, men Information kan i dag påvise, at langt de fleste af disse initiativer stadig ikke er sat i gang. Det er til trods for, at de 'bløde' tiltag, blandt andet ungesamråd i kommunerne og såkaldte ungedommere, var en »vigtig forudsætning« for, at man sænkede lavalderen, lyder det fra Dansk Folkepartis retsordfører, Peter Skaarup. Som det ser ud nu, har hverken KL eller Justitsministeriet klarhed over, hvor mange kommuner der har indført ungesamråd, ligesom Domstolsstyrelsen først udbyder uddannelsen i slutningen af 2011. Halvandet år efter loven trådte i kraft.»I arbejdet med loven har vi taget udgangspunkt i, at det skal være nogle særligt kyndige, der har med de unge at gøre, derfor vil jeg gå til ministeren med denne sag,«  siger Peter Skaarup.Flere kriminelleSF finder det bekymrende, at de rehabiliterende elementer i pakken har en usikker fremtid:»Regeringen har prioriteret politiske signaler højere end fakta. Ingen eksperter har peget på, at sænkelsen af lavalderen vil have nogen indflydelse på fald i kriminalitet, og nu får den alligevel lov til at stå alene, uden de omsorgsdele, der har dokumenteret virkning,« siger Karina Lorentzen, der er retsordfører for SF.Geert Jørgensen, formand for Børnesagens Fællesråd og en del af Ungdomskommissionen, der i 2009 rådgav regeringen om ungdomskriminalitet, bakker op:»Det kan resultere i et større antal kriminelle unge, for det var de 'bløde' dele, der skulle forebygge og begrænse ungdomskriminaliteten. Derfor er det meget ærgerligt, at man ikke har været lige så ihærdig med at få det iværksat,« siger han.AnsvaretModsat DF mener retsordfører Kim Andersen (V), at de bløde tiltag ikke var en forudsætning for at sænke af den kriminelle lavalder:»At der skal gå halvandet år, før eksempelvis de særlige dommerkurser bliver udbudt, er selvfølgelig for lang tid. Men jeg vil ikke sige, at det var forkert at sænke den kriminelle lavalder, bare fordi det andet ikke kunne nå at komme på plads inden,«  siger Kim Andersen og påpeger, at ansvaret ligger hos Justitsministeriet.Det har ikke været muligt at få en kommentar fra Justitsminister Lars Barfoed (K).
