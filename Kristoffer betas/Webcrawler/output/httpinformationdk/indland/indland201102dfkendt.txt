DF har kendt statsløse-konvention i årevis
De seneste 12 år har Dansk Folkeparti mindst 11 gange deltaget i politiske forhandlinger om FN's konvention om statsløshed. Alligevel fastholder Søren Krarup, at man først i efteråret 2010 blev opmærksom på konventionen
Angiveligt skulle Søren Krarup først de seneste måneder have fået kendskab til den FN-konventionen fra 1961, som sikrer statsborgerskab til unge, hvis de er født i Danmark som statsløse. Men DF har adskillige gange siden 1998 deltaget i forhandlinger eller modtaget orientering om konventionen

Søren Krarup (DF) har tidligere forklaret Informations læsere, hvordan han både blev »forbavset og forbitret«, da han i efteråret 2010 fandt ud af, at 35 unge statsløse ville få statsborgerskab, selv om hovedparten af dem ikke havde bestået indfødsretsprøven.  Ligeledes har partifællen Jesper Langballe forklaret, at »det er helt nyt« for ham, at DF i Folketinget i 1998 stemte for, at statsløshed skal undgås.Senest har partiformand Pia Kjærsgaard i sit ugebrev understreget, at hun »helt enkelt ikke (vil) finde mig i, at nogen som helst konvention skal kunne tvinge Danmark til at give indfødsret til kriminelle mennesker.«Angiveligt skulle både Krarup, Langballe og Kjærsgaard først de seneste måneder have fået kendskab til den FN-konvention fra 1961, som sikrer statsborgerskab til unge, hvis de er født i Danmark som statsløse. Derfor har partiet nu fremsat et beslutningsforslag i Folketinget vendt mod FN-konventionen.Men kendsgerningen er, at DF adskillige gange siden 1998 har deltaget i forhandlinger eller modtaget orienteringer om netop den 61-konvention, hvis konsekvenser partiet nu er så forbavset over. Det fremgår af bl.a. en aktindsigt, som Information har fået i Integrationsministeriet.Første gangI december 1998 vedtog Folketinget et lovforslag, der skulle bane vej for dansk tilslutning til en europæisk konvention om statsborgerret, der har til formål at begrænse statsløshed. Lovbemærkningerne henviste til FN's konvention fra 1961 om statsløshed. DF stemte for lovforslaget.Anden gangI december 1999 vedtog Folketinget en ny indfødsretslov. I lovbemærkningerne kunne folketingsmedlemmerne bl.a. læse følgende om FN's 61-konvention:»Danmark har tiltrådt FN-konventionen af 30. august 1961 om begrænsning af statsløshed, hvorefter der i visse tilfælde skal meddeles statsborgerskab til statsløse personer (...)Hvis ansøgning om statsborgerskab indgives mellem det fyldte 18. og det 21. år, har en sådan person krav på at opnå dansk statsborgerskab.«DF stemte for lovforslaget i december 1999, endda »med stor glæde« som ordføreren Poul Nødgaard sagde under tredjebehandlingen.Tredje gangIgen i 2001 diskuterede Folketinget et forslag til ændring af indfødsretsloven, som ville gøre det muligt at fratage statsborgerskab fra en person, der havde opnået det ved falskneri.Endnu en gang kunne folketingsmedlemmerne i lovbemærkningerne læse en henvisning til konventionen fra 1961: »Danmark ratificerede i 1977 De Forenede Nationers Konvention af 30. august 1961 om begrænsning af statsløshed.«Fjerde gangI december 2002 fik medlemmerne af Indfødsretsudvalget - heriblandt Søren Krarup - tilsendt et notat med en oversigt over de konventioner, Danmark har tilsluttet sig, og som har betydning for tildeling af statsborgerskab. Notatet indeholdt en udførlig omtale af FN's 61-konvention, hvor udvalgsmedlemmerne bl.a. kunne læse:»Efter denne konvention er Danmark således forpligtet til at meddele statsborgerskab til unge mellem 18 og 21 år, der er født statsløse i Danmark og altid har været statsløse, hvis de pågældende har haft fast bopæl i Danmark i de seneste 5 år eller i mindst 10 år i alt, uanset om de pågældende er idømt en frihedsstraf på op til 5 år.«Femte gangI 2004 blev indfødsretsloven endnu en gang ændret. I lovforslaget, som DF stemte for, var der igen en udførlig omtale af 61-konventionen. Ændringen betød nemlig, at det ikke længere var muligt for unge statsløse at få statsborgerskab ved at afgive en erklæring til statsamterne. Om denne ændring hed det i lovbemærkningerne: »Integrationsministeriet vil derfor - efter forudgående orientering af Folketingets Indfødsretsudvalg - optage personer omfattet af konventionen på et lovforslag om indfødsrets meddelelse, når de i konventionen nævnte betingelser er opfyldt.«Sjette gangI december 2005 indgik V, K og DF en politisk aftale, der indebar, at Integrationsministeriet skulle afdække rækkevidden af FN-konventionen fra 1961. Det, aftaleparterne var interesserede i, var at finde ud af, om det var muligt senere at fratage statsborgerskabet fra en tidligere statsløs. Aftalen nævnte direkte 61-konventionen.Syvende gangI foråret 2007 modtog de tre aftalepartiers indfødsretsordførere et 19 sider langt notat med overskriften: »Udredning af rækkevidden af De Forenede Nationers Konvention af 30. august om begrænsning af statsløshed.«Notatet gennemgik endnu en gang de forpligtelser i forhold til unge statsløse, som 61-konventionen har medført for Danmark.»Konventionens bestemmelser om erhvervelse af statsborgerret omhandler tildeling af statsborgerret til børn for at undgå fremtidige tilfælde af statsløshed«, kunne Søren Krarup bl.a. læse i notatet, der også understregede, at Danmark som kontraherende stat er »forpligtet til at give statsborgerret til personer, der er født på dens territorium, og som ellers ville blive statsløse«.Ottende gangDaværende integrationsminister Rikke Hvilshøj (V) indkaldte i marts 2007 indfødsretsordførerne, bl.a. Søren Krarup, til et fortroligt møde om resultatet af udredningen. Resultatet af mødet, som blev afholdt i Folketingets Færø-værelse, er ikke oplyst.Niende gangRikke Hvilshøj sendte i oktober 2007 en orientering til bl.a. Søren Krarup om, at advokat Hans Boserup fra Sønderborg i forbindelse med en konkret sag havde begæret aktindsigt i notatet fra januar 2007 om rækkevidden af 61-konventionen. Ministeriet følte sig nødsaget til at udlevere dele af udredningen til advokaten, fordi notatet havde været udsendt til aftalepartierne.»Jeg kan derfor oplyse,« skrev Rikke Hvilshøj, at advokaten ville få indsigt »i de dele af udkastet til udredning, som vedrører beskrivelse af baggrunden for udredningen, beskrivelse af gældende dansk indfødsretslovgivning, af Danmarks internationale forpligtelser og af andre landes lovgivning på området«.Tiende gangI september 2008 indgik V, K og DF endnu en gang en aftale om indfødsret. Den nye aftale indeholdt igen en omtale af, at rækkevidden af FN's 61-konvention fortsat skulle afdækkes.Ellevte gangI januar 2010 fik Søren Krarup - sammen med de øvrige medlemmer af Indfødsretsudvalget - et brev fra Birthe Rønn Hornbech med en omtale af FN-konventionen fra 1961:»Ifølge artikel 1 i konventionen er de kontraherende parter forpligtede til at give statsborgerskab til statsløse personer, der er født i landet, enten ved fødslen i henhold til lov eller efter ansøgning,« skrev ministeren, der også meddelte, at ministeriet var kommet til at behandle ansøgninger fra de unge statsløse efter samme retningslinjer som andre udlændinges. Derfor ville et kommende lovforslag omfatte en række personer, der ville få statsborgerskab, selv om de f.eks. ikke havde bestået indfødsretsprøven.Krarups fortjenesteIfølge Søren Krarups forklaring blev han først i oktober 2010 opmærksom på betydningen af 61-konventionen.»Ingen af os har bemærket den. Vi har ikke været klar over, at den havde nogen betydning. Den har stået som ritual, og hvad den egentligt har indeholdt, har ingen af os vidst,« siger Søren Krarup, der tilføjer, at kun fordi han i efteråret gjorde »anskrig« mod at give statsborgerskab til de statsløse, er sagen overhovedet kommet frem.»Ellers havde I ikke anet en skid om, hvad der var sket. Gør dig lige det klart,« som han siger.
