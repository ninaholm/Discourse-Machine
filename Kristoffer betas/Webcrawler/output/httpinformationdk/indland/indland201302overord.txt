Et ’Overordentligt Profitabelt Projekt’?
Ideen om offentligt private partnerskaber, OPP, udlægges ofte af især pensionskasser som ’Overordentligt Profitable Projekter’. Men hvis ideen er så god, hvorfor har vi så ikke flere af dem?


 Umiddelbart lyder det jo som en god forretning – særligt i tider, hvor riget fattes penge: Pensionsselskaberne kan med deres stopfulde pengetanke lægge ud, når det offentlige bygger veje, broer, kloakker eller tunneler til danskerne.
Men hvis ideen er så god, hvorfor er der så kun omkring et dusin OPP-projekter i Danmark sammenlignet med f.eks. England, hvor modellen er meget mere brugt? Og hvorfor er danske politikere, som ellers ofte er glade for at bygge toge og motorveje til vælgerne, tit tilbageholdende med at kaste staten ud i OPP-projekter?
De seneste ti år har budt på løbende mediehistorier om pensionskasser, der vil skyde penge i diverse offentlige projekter. I går i Berlingske var formlen igen på dagsordenen. Fem af de største pensionskasser – ATP, PFA, PensionDanmark, PKA og Sampension – er gået sammen om at få sat store infrastrukturprojekter som broer og tunneler i gang.
De fem pensionsselskaber er de største investorer i Danmark og repræsenterer en samlet pengetank på op imod 1.700 milliarder kroner – eller over halvdelen af danskernes samlede pensionsformue på 3.000 milliarder kroner.
Initiativet er et udtryk for, at pensionsselskaberne har accepteret, at de er nødt til at gå nye veje, hvis de skal have held med at få deres penge i spil sammen med offentlige projekter, vurderer seniorforsker Ole Helby Petersen fra Det Nationale Institut for Kommunernes og Regioners Forskning og Analyse (KORA), som har skrevet ph.d. om OPP:
»Det ser ud til, at pensionsselskaberne nu vil gå lidt mere seriøst til værks end blot at vifte med pensionsmilliarderne i pressen. Nu vil man lave nogle grundigere undersøgelser. Det er nok også et udtryk for, at de har accepteret, at det er svært at få staten med på de her projekter, fordi det ikke nødvendigvis er rentabelt for det offentlige med privat finansiering,« siger han.
Skal kunne betale sig
En væsentlig barriere for OPP er økonomien. For pensionsselskaberne er OPP en vej til sikre investeringer med høj rente. Men da staten selv kan låne pengene billigt, hvorfor så betale pensionsselskaberne mere, end det ville koste at låne pengene selv?
»Med de faglige briller er det svært at få øje på pensionsselskabernes rolle i OPP ud over, at de selvfølgelig har en interesse i at tjene penge. Det er svært at se fordelen for det offentlige med privat finansiering. Til gengæld er det baseret på dansk og international forskning en anden historie med offentlig og privat samarbejde, hvor staten skyder pengene ind til at finansiere byggeriet, mens private står for drift og vedligeholdelse. Det er der umiddelbart større perspektiver i,« mener Ole Helby Petersen.
Politikerne på Christiansborg hilser det nye udredningsarbejde velkomment. Finansminister Bjarne Corydon siger til Berlingske, at han ser frem til udredningen, som »vil teste argumentet om, at man med OPP vil kunne få investeringer, der er billigere, bedre og mere rationelt tilrettelagt, end vi mange gange er i stand til, når vi foretager dem i offentligt regi«.
SF’s finansordfører, Jonas Dahl, hilser også initiativet velkomment.
»Der er ikke meget ved at bygge en ny flot motorvej, hvis det offentlige skal betale en højere rente, end hvis vi selv finansierede den.«
– Men kunne det ikke være en måde at få gang i flere investeringer, som der ikke lige p.t. er penge til i statskassen?
»Det kan sagtens være en god mulighed med OPP, og derfor hilser jeg også det nye initiativ velkommen. Men til syvende og sidst handler det om, at det skal kunne betale sig. Man skal ikke bare juble blindt. Man er nødt til at se på, hvad det koster,« siger Jonas Dahl.
 

