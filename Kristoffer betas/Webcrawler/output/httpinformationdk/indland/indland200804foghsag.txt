Fogh skal ind i sag om EU-oplysning



 Statsministeren må bringe orden i sagen om EU-oplysningsmidler, der har udviklet sig til at blive principiel. Det er budskabet i et brev til statsminister Anders Fogh Rasmussen (V) fra oppositionens partiledere, Helle Thorning-Schmidt (S), Villy Søvndal (SF) og Margrethe Vestager (R), skriver Politiken søndag.
Oppositionslederne er stærkt utilfredse med, at regeringen og Dansk Folkeparti i forbindelse med finansloven har undladt at sætte penge af til EU-oplysning i 2009 og 2010. Det er i strid med en bred politisk aftale indgået i Folketingets Europaudvalg. 

