Lykke Friis: Målet er rigtigt, midlerne tænker vi over
Investering i grøn omstilling skal gå  hånd i hånd med sunde offentlige finanser,  siger klima- og energiministeren


 Tirsdag morgen overrakte Klimakommissionens formand Katherine Richardson den digre kommissionsrapport til klima- og energiminister Lykke Friis (V). Dermed er kommissionens 10 medlemmer færdige med to et halvt års hårdt arbejde - nu venter, hvad der forventes at blive to en halv måneds hårdt arbejde for Lykke Friis og den samlede regering. For kan kommissionens visioner og handlingsforslag omsættes til realpolitik, der har støtte internt i regeringen og i sidste ende også kan opnå flertal i Folketinget?
Den samlede opposition - S, SF, De Radikale og Enhedslisten - gik straks i går på banen med en opfordring til regeringen om at indlede forhandlinger.
»Den knappe ressource i klimapolitikken er politisk vilje og handlekraft. Vi håber, at denne rapport endelig kan bringe Danmarks klimapolitik ud af dødvandet,« hedder det i en fælles erklæring fra de fire partier.
»Det, Danmark har brug for nu, er en national energi- og klimastrategi, der sætter klare mål for de næste 10 år, så vi får sat drøn på den grønne revolution.«
I oppositionens udspil indgår mindst én procent årlige energibesparelser, halvdelen af elforbruget dækket af vind i 2020, bæredygtig udnyttelse af biomasse, en plan for indfasning af el- og hybridbiler samt en national varmeplan, som afvikler private olie- og gasfyr og udvider fjernvarmenettet.
Enige om målet
Klima- og energiministeren er ikke klar til at diskutere konkrete midler til den store omstilling endnu.
»Det er meget opmuntrende, at vi nu har en kommissionsrapport, hvorom folk hele vejen rundt siger 'vi er enige i målet, at Danmark skal blive uafhængig af fossile brændsler'. Det er også et afgørende budskab, at vi ikke nødvendigvis får en ekstraregning ved at vælge grøn energi. Så vi har nu et fundament at komme videre på,« siger Lykke Friis til Information.
»Men jeg er sådan indrettet, at når man har bedt en kommission udarbejde en rapport, så skylder man at læse rapporten, før man botaniserer i den.«
- En ting er målet. Afgørende er, om man også vil midlerne, f.eks. den foreslåede afgift på fossil energi?
»Lige i dag svarer vi ikke på, hvordan vi reformerer afgiftssystemet. Det kræver mere omtanke, ikke mindst for at få det til at gå hånd i hånd med beskæftigelsen og konkurrenceevnen.«
- På sigt bliver det grønne energisystem ikke dyrere, men der skal investeres store summer på kort sigt. Kan I det i en krisetid?
»Det er præcis det vanskelige. Nogle investeringer skal foretages her og nu, og det skal man få til at gå hånd i hånd med sunde offentlige finanser og den overordnede økonomiske situation.«
- Skal køreplanen vedtages som et stort politisk forlig?
»Det er for tidligt at sige. Regeringen vil komme med sit udspil - en overordnet plan for, hvornår og hvordan Danmark kan blive uafhængig af fossile brændsler. På den korte bane vil der så være et indspil til et energiforlig. De forhandlinger skal i gang sidst på året,« siger Lykke Friis.
DF skeptiske
Ministeren skal ikke blot sikre sig opbakning til en køreplan fra den øvrige regering, men også fra Dansk Folkeparti. Det kan give vanskeligheder.
Ifølge DF's energiordfører Per Dalgaard er man til dels med på det overordnede mål:
»Det med at blive fri for fossile brændsler, der bliver importeret fra Mellemøsten, synes jeg er alletiders. Men den olie og gas, vi har i Nordsøen, kan vi lige så godt bruge.«
- Den er jo brugt i 2050?
»Ja, sådan cirka, men man forsøger jo at få mere ud af det,« siger Per Dalgaard.
Når det gælder alternativerne til den fossile energi, er DF ikke på linje med Klimakommissionen.
»Se på rapporten: Endnu mere vind, så er verden frelst. Den tror jeg simpelthen ikke på. 5.000 møller ude i havet ... Og elbilerne er slet ikke udviklet nok. Batteriet til elbiler koster mellem 60-100.000 kr. - det er vanvittigt.«


