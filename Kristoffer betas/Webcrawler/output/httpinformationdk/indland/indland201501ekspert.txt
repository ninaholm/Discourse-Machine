Ekspert: Regeringen har gjort det svært at dømme for landsforræderi
Regeringen vil ramme danske IS-kæmpere. Men ifølge jurister er det lettere sagt end gjort – ikke mindst fordi Justitsministeriet selv har skabt tvivl om paragrafferne
Mens Justitsministeriet undersøger begrebet landsforræder, vil det være vanskeligt at få terrorister dømt for landsforræderi, siger ekspert. Så selv om Mette Frederiksen og regeringen presser på for netop at gøre en sådan dom mulig, så har den undersøgelse, de selv har igangsat altså gjort det vanskeligere.


 Mens et stort flertal i Folketinget bakker op bag justitsminister Mette Frederiksens (S) ønske om at stemple Syrien-kæmpere som landsforrædere, så advarer en juridisk ekspert om, at SR-regeringen foreløbig kun har gjort det vanskeligere at få nogen dømt efter den såkaldte landsforræderparagraf.
Eftersom Justitsministeriet har igangsat en undersøgelse af bestemmelsen og dermed har skabt uklarhed om dens rækkevidde, vil enhver forsvarsadvokat kunne henvise til, at når ministeriet ikke kender rækkevidden af bestemmelsen, hvordan skal hans klient så kunne vide, om vedkommende gør sig skyldig i landsforræderi. Det forklarer professor i strafferet på Københavns Universitet, Jørn Vestergaard.
»Det er jo et underligt paradoks. På den ene side handler det om, at man vil sende nogle klare signaler til folk som overvejer at rejse til Mellemøsten for at kæmpe med IS eller andre terrorgrupper. Men samtidig skaber man usikkerhed om, hvorvidt de skal dømmes efter den ene eller anden paragraf,« siger Jørn Vestergaard.
Professoren mener som udgangspunkt, at loven allerede åbner for at få terrorister dømt som landsforrædere. Ganske vist bruger SR-regeringen ikke ordet »krig« om kampen mod Islamisk Stat (IS) – som der ellers tales om i landsforræderparagraffen – men i stedet formuleringen »væbnet konflikt«. Denne sproglige forskel gør imidlertid ikke nogen forskel, mener professoren.
»Om det så har den store praktiske betydning er et andet spørgsmål. Vi har nemlig i forvejen terrorbestemmelserne, som omfatter alt mellem himmel og jord, der har at gøre med terrorisme og disse har ovenikøbet høje strafferammer. Men der kan selvfølgelig ligge en symbolværdi i at stemple noget som landsforræderi. Det reelle problem er, at man ikke kan dokumentere, hvad de udrejste foretog sig i Syrien eller Nordirak. Havde man den dokumentation, havde man selvfølgelig allerede rejst straffesager mod dem efter terrorbestemmelserne«.
Undersøgelse i gang
Jørn Vestergaard kom allerede frem til denne konklusion sidste efterår, da Folketinget besluttede at lade syv danske F-16-jagerfly deltage i den internationale koalitions kamp mod IS.
Ved den lejlighed kunne hverken justits- eller udenrigsministeren svare på, om danskere, som kæmper for IS, kan dømmes for landsforræderi. Daværende justitsminister Karen Hækkerup (S) besluttede derfor at bede Straffelovrådet, et rådgivende organ bestående af nogle af landets fremmeste jurister, om at undersøge, om bestemmelsen kunne tages i anvendelse. Og nu har Karen Hækkerups efterfølger, Mette Frederiksen, så bedt Straffelovrådet om at sætte tempoet i vejret.
Selv er Mette Frederiksen ikke i tvivl. Hvis man tilslutter sig IS og kæmper mod danske soldater, så mener justitsministeren, at »man begår landsforræderi«.
Gammel paragraf
Formanden for Straffelovrådet og præsident for Østre Landsret, Bent Carlsen, henviser til, at landsforræderparagraffen blev skrevet på en anden tid, kort efter Besættelsen, hvilket ikke gør det »helt enkelt«. Dengang var målet krige på dansk jord, krige med dansk deltagelse og krige med danske kombattanter. I dag er Danmark ikke formelt i krig i Syrien og det nordlige Irak med IS, og der er ikke nødvendigvis tale om danske statsborgere, men også herboende udlændinge og danskere med dobbelt statsborgerskab, som kæmper for modparten.
Bent Carlsen erkender, at det kan blive svært at bevise, at nogle har overtrådt landsforræderparagraffen:
»Det er da oplagt, at vi også kommer til at drøfte den praktiske anvendelse af bestemmelsen og muligheden for overhovedet at gøre brug af den. Om det, så at sige, bliver ren signallovgivning eller om det bliver muligt at bevise i en dansk retssal. Jeg kan kun være enig i, at der her er en problemstilling, man skal forholde sig til.«

