Ekspert: Svært at forbyde tørklæde
Det bliver svært at forbyde religiøse symboler i retten, forudser menneskerettighedsekspert. For der skal en saglig og objektiv begrundelse til


 - Siden hvornår er en dommer blevet mere upartisk, blot fordi personen har et kors om halsen, spørger seniorforsker Stéphanie Lagoutte fra Institut for Menneskerettigheder. 
Derfor forudser hun, at regeringen får en stor udfordring i at udforme det ændringsforslag til retsplejeloven, der skal forbyde dommere i danske retssale at bære religiøse symboler. I Danmark har vi nemlig religionsfrihed, og hvis man ønsker at begrænse det, skal der saglige og objektive begrundelser på bordet. 
- Begrundelser skal stå proportionalt med indgrebet og det formål, man vil tjene. Jeg forudser, at det bliver svært at finde en begrundelse for, at religiøse symboler i sig selv er et problem. I Danmark har dommere jo haft kors om halsen i flere hundrede år, så det bliver virkelig en balanceakt at ændre retsplejeloven, uddyber Stéphanie Lagoutte. 
Regeringen kan ikke hente hjælp til at formulere ændringsforslaget hos Den Europæiske Menneskerettighedsdomstol, for der ikke megen praksis at trække på. Derfor må man formulere ændringsforslaget og lade dommere vurdere forslaget i forhold til den danske grundlov og menneskerettighedskonventioner. Institut for Menneskerettigheder i Danmark vil også kigge på lovforslaget, når det engang ligger klar til efteråret.
/ritzau

