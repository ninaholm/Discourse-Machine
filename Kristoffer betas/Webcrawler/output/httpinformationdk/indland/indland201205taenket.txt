Tænketank: Frygt for tabt generation er overdrevet
Der er enormt politisk fokus på den stigende ungdomsledighed, men frygten for at tabe en hel generation på gulvet er overdrevet, mener tænketanken Kraka. Forsker er uenig


 Mens fagbevægelse og regeringstoppen blæser til kamp mod en ungdomsarbejdsløshed, der med Harald Børstings ord er på 13 procent, sår tænketanken Kraka tvivl om, hvor reelt vi bør frygte at tabe en generation af unge ledige.
Ifølge Andreas Højbjerre, ledende arbejdsmarkedsøkonom i Kraka, er ungdomsarbejdsløsheden kun på 41.000 ud af en arbejdsstyrke på 580.000. Det svarer til omkring syv procent, hvilket unægteligt er mindre dramatisk end Børstings 13 procent, som bygger på tal fra Arbejderbevægelsens Erhvervsråd (AE). Ydermere er en stor del af de 41.000 kun i kortvarig kontakt med dagpenge- og kontanthjælpssystemet, og derfor er der kun grund til at være bekymret for de langtidsledige unge, som pt. udgør cirka 7.000 personer.
»Af dem er det måske kun halvdelen, der vil blive hængende i permanent ledighed, for mange langtidsledige kommer i arbejde på et tidspunkt. Tallene viser, at det er overdrevet, når politikerne taler om, at vi taber en hele generation på gulvet,« siger Andreas Højbjerre. Men Thomas Bredgaard, der er lektor ved Institut for Statskundskab ved Aalborg Universitet, mener, at frygten for en ny tabt generation er begrundet.  
»Der er en klar risiko, og den gælder både for de nyuddannede ledige, der risikerer at blive overhalet af næste kohorte, og dem, der står uden uddannelse. Samfundet skal selvfølgelig præcisere sine ressourcer, men her må man sætte ind over en bred kam. Der er ingen, der bare klarer sig selv,« siger Thomas Bredgaard.
Som man spørger
Når Kraka og Harald Børsting kan være så uenige om størrelsen på ungdomsarbejdsløsheden, skyldes det, at Danmarks Statistik opgør ledigheden på to forskellige måder. Enten som den registrerede bruttoledighed, der omfatter antallet af arbejdsmarkedsparate unge på kontanthjælp eller dagpenge. Eller også angives ledigheden ud fra Arbejdskraftundersøgelsen – eller AKU-opgørelsen- som fastsætter ledigheden på baggrund af interview med et bredt udsnit af befolkningen.
Mens tænketanken Kraka baserer sig på den registrerede bruttoarbejdsløshed, støtter Harald Børsting og AE sig til AKU-opgørelsen. Og det er der god grund til, mener AE-analytiker Erik Bjørsted:
»Lidt firkantet kan man sige, at AKU-opgørelsen prøver at måle den reelle ledighed i økonomien, mens bruttoledigheden måler, hvor mange der er registreret som ledige. Begge opgørelser er relevante i diskussionen, men Danmarks Statistik anbefaler faktisk, at man anvender AKU-opgørelsen, når man vil undersøge ledigheden for de 16-24-årige,« siger Erik Bjørsted.
AKU-opgørelsen, der udkommer hver tredje måned, bygger på interview med et repræsentativt udsnit af befolkningen, der bliver spurgt om deres jobsituation. På den måde får man medregnet grupper, der ikke indregnes i de registrerede ledighedstal. Det kan være jobsøgende unge, der hverken modtager dagpenge eller kontanthjælp, eller unge studerende, der ikke kan finde et studiejob. Omvendt vil grupper, der tæller med i den registrerede ledighed, men som reelt ikke leder efter job, ikke indgå i AKU-opgørelsen:
»Den nyuddannede læge, som skal begynde i turnus om nogle måneder og derfor ikke søger aktivt efter arbejde, vil optræde i den registrerede ledighed, hvis han får dagpenge, men ikke i AKU-ledigheden, da han allerede har et arbejde og ikke søger aktivt,« forklarer Erik Bjørsted, der mener, at opgørelsen »alt i alt peger på en meget høj ungdomsledighed.«
Ikke ligegyldigt
Omvendt mener Andreas Højbjerre fra Kraka, at AKU-undersøgelsen risikerer at favne for bredt:
»AKU inkluderer en masse studerende, der ikke kan finde et studiearbejde, men det er måske ikke så relevant i forhold til, om denne gruppe er i farezonen. Det rigtige ledighedstal ligger formentlig midt imellem de to metoder. Men om det er syv eller 13 procent er ikke så vigtigt. Vi vil blot understrege, at den relevante gruppe i denne diskussion er de langtidsledige unge, som altså kun er 7.000 personer.«
– Synes du, at politikernes fokus på ungdomsarbejdsløshed er overdrevet?
»Nej, det synes jeg ikke. Selvfølgelig skal man gøre en masse. Jeg anerkender, at ledighed kan have langsigtede konsekvenser, men man skal på den anden side heller ikke sige, at en hel generation bliver tabt. Det er ikke det samme som, at man ikke skal gøre alt, hvad man kan, for at afhjælpe ungdomsarbejdsløsheden.«
Men uanset at begge metoder er lige valide, er det ikke ligegyldigt, hvilken man vælger at benytte i debatterne om at udpege de mest presserende samfundsproblemer, mener Thomas Bredgaard.
»Der er en stor procentvis forskel på arbejdsløsheden, afhængig af hvilken metode man benytter. Det er belejligt for både dem, der vil investere en masse i at bekæmpe ungdomsledighed, og dem, der ikke mener, at problemet er så stort. Der er tal til begge lejre,« siger Thomas Bredgaard:
»Men uanset hvilken opgørelsesmetode man vælger, så nærmer ungdomsledigheden sig 1980’ernes niveau. Og dengang tabte vi altså en generation.«

