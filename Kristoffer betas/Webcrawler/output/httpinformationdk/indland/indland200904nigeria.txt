Nigeriansk kvinde voldtaget - og anholdt
I København blev en prostitueret kvinde lørdag nat voldtaget og mishandlet. Det er ikke i orden at sætte hende i fængsel, siger Center Mod Menneskehandel. Vi har ikke andre muligheder, lyder det fra politiet. Begge parter ønsker alternativer


 Natten til lørdag blev en nigeriansk kvinde ifølge Københavns Politi mishandlet og voldtaget flere gange på Comfort Hotel på Vesterbro i København. Kvinden arbejdede som prostitueret og havde aftalt et forhold med en 52-årig mand, der angiveligt slog hende i ansigtet, truede hende på livet og tvang hende til anden kønslig omgang. 
Manden blev anholdt og er nu varetægtsfængslet. Det er kvinden også. Hun er sigtet for overtrædelse af udlændingeloven og befinder sig i skrivende stund i Vestre Fængsel på tredje døgn.
Beslutningen om at anholde kvinden traf efterforskningsleder ved Københavns Politi Henrik Vedel. 
"Det er et voldsomt dilemma, for vi opfatter hende som forurettet," siger han. 
"Men angiveligt er hun her ulovligt og ernærer sig på ulovlig vis, så vi har også en ren politisag, der forpligter. Vi er nødt til at få afgjort, om hun er her på lovlig vis, eller om hun har overtrådt udlændingelovens bestemmelser og skal sendes ud af landet. Vi har kun én mulighed for at fastholde hende, indtil vi ved det, og det er at putte hende i fængsel," siger Henrik Vedel.
Daglig leder af Københavns Politis gruppe mod kvindehandel René Hansen er enig i den beslutning. 
"Det kan lyde lidt hårdt, men bare fordi man har været udsat for en voldtægt, får man ikke frit lejde til alt mulig andet," siger han og tilføjer, at det også er et spørgsmål om at få dømt gerningsmanden.
"Vi skal bruge hende i voldtægtssagen, ellers går en mand fri for voldtægt. På den måde er det lidt heldigt for os, at hun har overtrådt den danske udlændingelov, så vi har mulighed for at holde styr på hende, indtil hun forklarer sig," siger René Hansen.
Hos Center Mod Menneskehandel (CMM) foretrækker man, at kvinden anbringes på deres krisecenter. 
"Vi synes ikke, det er ok, at en kvinde, der har været udsat for en utrolig grov voldtægt og voldsomme trusler på sit liv, sidder i Vestre Fængsel," siger Hanne Mainz, socialfaglig konsulent ved CMM, der står for den sociale indsats i regeringens handlingsplan mod menneskehandel. 
"Hun vil meget gerne i krisecenteret, og hun vil også meget gerne vidne mod den sigtede voldtægtsmand."
Hanne Mainz forklarer, at krisecenteret er bemandet af folk, der er vant til at arbejde med ofre for menneskehandel, og tilbyder en anden omsorg, ro og lægehjælp end et fængsel kan. Samtidig anerkender hun politiets dilemma. 
"Vi sidder med hver vores dagsorden. Politiet skal ikke føle eller skønne, de skal bevise. Så jeg har fuld forståelse for, at de via udlændingeloven sikrer en afhøring. De er afhængige af, at kvinden ikke smutter, så de var bekymrede for at udlevere hende til krisecenteret, for der tilbageholder vi hende ikke, hvis hun vil gå. Omvendt synes vi ikke, at arresten er det rigtige sted. Det er et spørgsmål om, hvad der vejer mest. Vi mener, det vejer mest, at hun er voldtægtsoffer og højst sandsynlig handlet," siger Hanne Mainz, der ønsker en alternativ løsning, så politiet kan føle sig sikre på, at kvinderne ikke stikker af, uden at de behøver at sidde i fængsel. 
René Hansen fra Københavns Politi er enig i, at der er brug for alternativer.
"Det er ikke helt optimalt, det her. Havde vi haft muligheden for at sikre hende på anden måde, ville det være at foretrække," siger han. 
Hans kollega, efterforskningsleder Henrik Vedel, forklarer, at det i sidste ende kan besværliggøre kampen mod menneskehandel, fordi de handlede ikke har tillid til myndighederne og derfor ikke vil samarbejde af frygt for at komme i fængsel. 
"Vi vil gerne gøre en kæmpe indsats for at komme kvindehandel til livs, og hvis det i den konkrete sag viser sig, at hun er handlet, så kan det forhindre opklaringen, at vi har været nødt til at foretage denne type beslutninger. Men vi har ikke nogen muligheder for at overgive hende til andre myndigheder, der kan sikre, at hun bliver der."
Den nigerianske kvinde har fået besøg i fængslet af projektleder for anti-trafficking-organisation Hopenow og selvstændig konsulent for CMM Michelle Mildwater, der fortæller, at kvinden har smerter over hele kroppen, ikke mindst i brystet og i halsen, som beskyttes af en nakkekrave på grund af de skader på muskulaturen, som den 52-årige mands kvælertag har medført. Hun fik ikke noget at spise mandag, fordi hun ikke kunne tygge det kød og brød, der blev serveret. Hendes mund er opsvulmet, og hun har mærker i hovedet efter slag med spidsen af sine højhælede sko, som hun ellers forsøgte at forsvare sig med. Ifølge Michelle Mildwater, der har besøgt kvinden både mandag og i går, er hendes psykiske tilstand forværret. Hun hulkegræder og forstår ikke, hvorfor hun skal straffes yderligere ved at sidde i fængsel. 


