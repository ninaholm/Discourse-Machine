Concito: Danmark er mindre grønt end vores eksportmarkeder
Sammenligner man Danmarks klimaambitioner med de lande, vi skal leve af at eksportere til, ser det grelt ud. Det udhuler argumentet om, at ambitiøse mål vil belaste dansk erhvervsliv internationalt, mener direktør for Concito Martin Lidegaard
Ifølge Martin Lidegaard, direktør for Concito, er Danmark det land, der gør mindst for at reducere CO2-udledning indenfor landbrug, transport og energ, sammenlignet med vores fire største eksportmarkeder.


 De gør det i Tyskland. De tør godt i Sverige. Og i Norge. Og sandelig også i kriseramte, borgerlige Storbritannien. Sammenligner man de danske klimaambitioner med vores nærmeste naboer og største eksportmarkeder, ser der ikke spor godt ud.
Det konkluderer en ny rapport fra den grønne tænketank Concito:
»Uanset hvilken metode, man anvender, ligger Danmark i øjeblikket lavest i sammenligning med sine fire største eksportmarkeder.«
Martin Lidegaard, direktør for Concito, uddyber:
»I forhold til de markeder vi sammenligner os med, er Danmark det land, der gør mindst i forhold til reduktion i CO2-udledning indenfor landbrug, transport og energi,« siger Martin Lidegaard. Det vil rykke sig lidt, hvis regeringen vedtog sin fremlagte klimaplan, men ikke afgørende, understreger Lidegaard.
»Det forhindrer den politiske angst for at røre ved trafik og landbrug. Og det er et gigantisk problem, ikke bare for klimaet, men også for erhvervslivet.«
Nummer sjok
Martin Lidegård mener, at konklusionerne bør føre til en omgående indsats.
»Jovist er vi stadig bedre end en række andre lande, men i Nordeuropa er vi gået fra at være nummer et til at være nummer sjok. Vi kan nå at indhente det forsømte, men så må man tænke helt anderledes offensivt.«
Concito har valgt at se på nabolandene Storbritannien, Norge, Sverige og Tyskland, for det første for at fokusere på lande, der generelt er sammenlignelige med Danmark, men mere vigtigt, fordi det samtidig er de lande, som en betragtelig del 44 procent - af den danske eksport går til.
»Meget ofte er argumentet mod ambitiøse mål, at det ville belaste dansk erhvervsliv og skade vores konkurrenceevne. Nu kan vi se, at vores eksportmarkeder faktisk har meget højere mål, og det derfor er et hult argument,« siger Martin Lidegaard, der fremhæver, at de borgerlige regeringer i både Tyskland og England faktisk har argumenteret for vidtrækkende klimamål netop af hensyn til erhvervslivets muligheder for både at reducere omkostninger som følge af ressource -og energieffektivitet, men også for at vinde nye markedsandele.
»Vil vi være et grønt foregangsland og derfor faktisk tjene penge på eksport af nye grønne teknologier, må vi vedligeholde det brand, vi havde i 70'erne og 80'erne. Dengang var vi alene om det, nu er de andre kommet til og vi må løbe lidt hurtigere og som minimum være på niveau med vores nærmeste eksportmarkeder,« siger Martin Lidegaard.
Nye forpligtelser
I de britiske målsætninger, der fremgår af lovgivning knyttet til Climate Change Act fra 2008 samt opfølgning på denne lovgivning, er der juridisk bindende mål for reduktionen af drivhusgasser på 80 procent i 2050 i forhold til 1990. Norge har selv påtaget sig en skærpelse af Kyoto-forpligtelsen, således at niveauet i 2008-2012 skal være ni procent under niveauet i 1990. Og den svenske regering fremsatte i 2009 forslag til Riksdagen om en klima- og energipolitik, der indeholdt en målsætning om en reduktion på 40 procent i 2020 i forhold til 1990.

