Gymnasiereformen ændres



 Partierne bag gymnasiereformen fra 2005 er blevet enige om nogle af de justeringer, som har været undervejs længe. Som forventet er aftalen gået ud over faget Almen Studieforberedelse, som går fra at være et fag på A-niveau til at være et fag på B-niveau. Desuden åbner forliget for, at studieretningsprojektet kan skrives i ét fag, og samtidig indføres der karakterer i almen sprogforståelse og det naturvidenskabelige grundforløb.
"Vi er nu kommet igennem med de vigtigste ændringer, herunder forkortelsen af samarbejdet mellem fagene i almen studieforberedelse og muligheden for at skrive i ét fag i studieretningsprojektet. Jeg har hele tiden været bekymret for unødig akademisering, der tilgodeser elever fra hjem, hvor de kan få hjælp hjemmefra. Det rådes der nu i et vist omfang bod på," siger undervisningsminister Bertel Haarder. 

