Undersøgelse: Reform giver langt flere reeksaminer
Fremdriftsreformen tillægges skylden for, at dobbelt så mange førsteårsstuderende tilmelder sig sygeeksamen. Det risikerer at gå hårdt ud over undervisning og forskning, når resten af de studerende bliver omfattet af reformen til sommer, mener studerende og studieledere


 Dobbelt så mange førsteårsstuderende har i vinter været tilmeldt reeksamen. Det er ifølge en undersøgelse udført af Magisterbladet resultatet af regeringens fremdriftsreform på Institut for Medier, Erkendelse og Formidling og Institut for Engelsk, Germansk og Romansk på Københavns Universitet.
De fleste universiteter og institutter har endnu ikke opgjort antallet af vintereksamener, der kan give en første indikation på effekterne af Fremdriftsreformen, som blev vedtaget af Folketinget i 2013 og indebærer strammere krav til studerende og universiteter om hurtigere gennemførelse af studierne. Men tendensen til flere reeksaminer overrasker hverken studerende, studieledere eller de universitetsansattes fagforening.
Institutleder på Engelsk, Germansk og Romansk, Jørn Boisen, forklarer, at eksamener i forvejen sluger 1/3 af midlerne til undervisning. Fordoblingen i antallet af reeksamener fra ca. 300 til 600 i 2015 går derfor hårdt ud over især de administrative medarbejdere på instituttet.
»Det er logisk nok, at når de studerende bliver presset på tid, så vokser ønsket om at optimere tiden. Du kan jo få to måneder ekstra til at læse op til eksamen i sommerferien, hvis du i stedet går op til sygeeksamen. Det kan godt være, at flere studerende faktisk bliver stressede og syge af de skærpede krav, men nogle vælger vel også at bruge det strategisk til at opnå et bedre resultat,« siger Jørn Boisen.
De studerende frygter, at det vil gå ud over undervisningen, når studierne skal bruge langt mere tid og flere penge på eksamener end hidtil.
»Vi har brug for flere timers undervisning, mere feedback og vejledning, men i stedet skal studierne nu til at finde flere penge til eksamener, og jeg har svært ved at forestille mig, at de penge kan tages fra andet end uddannelserne og de få midler, der er til kvalitetsudvikling,« siger formand for Danske Studerendes Fællesråd Yasmin Davali.
Kun begyndelsen
I øjeblikket er det kun de nye studerende, der er omfattet af fremdriftsreformen, men efter sommerferien vil samtlige studerende være underlagt de samme krav. Førsteårsstuderende er logisk nok nogle af de studerende, der er mindst forsinkede på studiet, derfor vil tendensen med flere reeksamener kun blive større, mener Yasmin Davali.
»Vi kan godt regne med, at det øgede antal reeksamener kun er toppen af isbjerget, når der allerede nu er så mange førsteårsstuderende, som bruger den eneste mulighed, de har for at nå at blive klar til eksamen,« siger Yasmin Davali.
Næstformand i Dansk Magisterforening Camilla Gregersen mener, at den øgede eksamensbyrde allerede er et problem på mange studier: »Hvis man havde forestillet sig, at det her ville give mere kvalitet og bedre uddannelser, så må man tro om igen. Det er direkte kontraproduktivt og vil kun give mere bureaukrati, som igen tager flere penge fra undervisningen og forskningen,« siger hun.

