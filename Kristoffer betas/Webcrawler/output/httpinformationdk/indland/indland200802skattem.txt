Skatteminister: Opposition misforstår
Skatteminister Kristian Jensen siger, at Danmark automatisk får informationer fra Tyskland, hvis de støder på danske skatteunddragere


 Vi skal nok få at vide, hvis de tyske myndigheder har information om danske skattesvindlere. Det er nemlig en del af en tidligere aftale mellem Danmark og Tyskland. 
Det er budskabet fra skatteminister Kristian Jensen fra Venstre, efter at et oppositionsflertal i dag kritiserer, at ministeren ikke vil sikre, at Danmark får informationer om eventuelle skattesvindlere, som de tyske myndigheder har købt sig til fra en tidligere bankansat i Liechtenstein.
"Misforståelsen består i, at den aftale, vi har om udveksling af oplysninger med Tyskland, pålægger Tyskland at give os oplysningerne, hvis de støder på danske skatteydere," siger Kristian Jensen. Dermed mener han ikke, at det er nødvendigt, at Danmark - ligesom flere skandinaviske lande har gjort - beder Tyskland om at få udleveret informationerne.
Det har et bredt flertal udenom regeringen bestående af SF, S, R og DF ellers ønsket.
Sort arbejde
I tirsdagens udgave af Børsen angav Kristian Jensen blandt andet etiske overvejelser som baggrund for, at Danmark ikke vil anmode om at få oplysningerne fra tyskerne, men alligevel vil han altså gerne have dem - så længe vi ikke selv beder om dem.
"Det svarer nogenlunde til den holdning, vi har vedrørende angiveri og sort arbejde. Vi går ikke ud og opfordrer til at lave et stikkersamfund, hvor vi skal ligge og holde øje med hinanden, men hvis folk kommer med oplysninger, så bruger vi dem også i vores videre proces," siger skatteministeren.
Sondringen ligger for Kristian Jensen mellem at betale for oplysningerne eller ej, for det skal Danmark ikke gøre, mener han. 
Men Danmark må gerne modtage oplysninger, andre - i dette tilfælde Tyskland - har betalt for.
"Bundlinjen for mig ligger der, at jeg vil ikke være med til at betale for oplysningerne. Vi tager imod oplysningerne, fordi vi skal have oplysningerne i henhold til den aftale, der nu engang ligger. Men jeg vil ikke selv ud og betale for stjålne oplysninger," fastslår Kristian Jensen.

