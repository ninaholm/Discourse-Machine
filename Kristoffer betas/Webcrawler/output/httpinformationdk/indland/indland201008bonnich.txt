Bonnichsen: 'Jeg har ikke Dragsdahls styrke'
Hans Jørgen Bonnichsen støtter den spionanklagede journalist Jørgen Dragsdahl. Den tidligere PET-chef opfordrer til respekt for grundlæggende demokratiske værdier
Tidligere chef for PET Hans Jørgen Bonnichsen føler sig moralsk forpligtet til at støtte Jørgen Dragsdahl.


 Tidligere operativ chef i Politiets Efterretningstjeneste (PET) Hans Jørgen Bonnichsen har i et læserbrev i Politiken meldt sig blandt støtterne til journalist Jørgen Dragsdahl og erklærer også, at han vil bidrage til indsamlingen til fordel for Dragsdahl. Journalisten risikerer økonomisk ruin, selv om han har vundet en injuriesag mod koldkrigsforskeren Bent Jensen, der i Jyllands-Posten beskyldte Dragsdahl for have været KGB-agent. Bent Jensen har appelleret dommen.
»Jeg har, dog slet ikke i samme grad, været udsat for noget af det samme, som Jørgen Dragsdahl. Jeg blev beskyldt for landsskadelig virksomhed og for at krænke min tavshedspligt,« siger Hans Jørgen Bonnichsen med henvisning til de hårde personangreb, Dansk Folkeparti og tidligere justitsminister Brian Mikkelsen (K) rettede mod ham i 2008, da Bonnichsen advarede mod skred i retssikkerheden i forbindelse med den såkaldte tunesersag.
»Tingene har udartet sig betydelig mere bastant i forhold til Jørgen Dragsdahl, end tilfældet var for mig, men det er en tendens, som jeg synes, man har set i de senere år, og som jeg synes er uanstændig,« siger Hans Jørgen Bonnichsen, som dengang selv kraftigt overvejede at anlægge en injuriesag mod Pia Kjærsgaard (DF).
»Men jeg havde ikke den styrke, som Jørgen Dragsdahl havde til at rejse en injuriesag, for mine rådgivere fortalte mig, at jeg risikerede at blive draget igennem præcis den samme udmarvende proces, som han nu er udsat for,« siger Hans Jørgen Bonnichsen.
»I forhold til mig selv, kan jeg godt indimellem tænke: Var det i grunden ikke svagt? Men i forhold til min familie må jeg sige, at det var en klog beslutning, set i forhold til det, Jørgen Dragsdahl nu går igennem. Det er trist, men det var den konsekvens, jeg tog. Derfor føler jeg mig moralsk forpligtet til at støtte ham, og jeg håber selvfølgelig, det får en eller anden effekt,« siger Hans Jørgen Bonnichsen.
Respekt for domstolene
Den nu pensionerede PET-chef og byrådskandidat for Venstre i Hillerød er godt klar over, at det kan vække opsigt, at han går ud og støtter Jørgen Dragsdahl.
»Det kan godt være, der er nogen, der synes, det er højst ejendommeligt, men det er ganske naturligt for mig, set i lyset af det, jeg selv har oplevet. Og så handler det også om en dyb respekt for domstolenes virke og en respekt for, at der altså er noget, der hedder retssikkerhed i dette land. Det er ikke vilkårligheder eller dem, der råber højest, der bestemmer, om en person bliver dømt eller ej,» siger Hans Jørgen Bonnichsen.
Han finder det kritisabelt, at Bent Jensen udelukkende med udgangspunkt i PET's arkiver offentligt har udråbt Jørgen Dragsdahl til Sovjet-spion.
»Efterretninger er nu engang ikke videnskabelige kendsgerninger. Det er en sum af tolkninger og observationer, som indgår i de overvejelser, man gør sig for at modvirke skadeeffekter for det danske samfund. Og det bør en forsker som Bent Jensen jo også vide,« siger Hans Jørgen Bonnichsen og slår fast:
»Fordi man påkalder sig PET's opmærksomhed, er det ikke ensbetydende med, at man er skyldig. Selvfølgelig havde Jørgen Dragsdahl påkaldt sig PET's opmærksomhed, og så udfører PET den funktion, den skal, og forhindrer, at det udvikler sig til noget alvorligt. Hvis man på daværende tidspunkt havde ment, at det var så alvorligt, at der kunne rejses en straffesag, havde man selvfølgelig gjort det,« siger Hans Jørgen Bonnichsen og kommer med en appel:
»Jeg opfordrer til besindighed og eftertænksomhed, og til at man holder fast i de principper, som vores samfund er bygget på. Det vil blandt andet sige retssikkerheden, og at efterretningsarbejde ikke behøver at være bevisligheder i en straffesag - og da slet ikke materiale, der kan anvendes mod folk, man gerne vil skade,« siger han.


