Fristadens advokat håbede på løsning



 Christianias advokat, Knud Foldschack, tager Slots- og Ejendomsstyrelsens tolkning af fristadens svar til efterretning og forbereder sig nu på retssagerne.
"Jeg har taget styrelsens svar til efterretning, og så må jeg koncentrere mig om det næste skridt, som er retssagerne," siger Knud Foldschack, der har været mægler i sagen i næsten fem år.
Han håber dog, at styrelsen vil kaste et ekstra blik på fristadens svar, for det er et af advokatens største ønsker, at man finder en løsning. Ifølge Foldschack er en aftale ikke endegyldigt uden for rækkevidde. 
"Der er stadig fire måneder, til retssagen begynder, og intensiteten omkring en aftale stiger altid op til en retssag. Jeg noterer mig, at begge parter ønsker at forbedre aftalen, og jeg håber, at den ene eller den anden vil række hånden ud," siger han. 
ritzau

