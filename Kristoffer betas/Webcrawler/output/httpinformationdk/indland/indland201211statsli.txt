Statslige selskaber er en ideologisk kampplads
Statslige ejerforhold i virksomheder kan få ideologien frem i forreste række på Christiansborg. Sælg mest muligt, siger Venstre, mens Enhedslisten ikke ønsker at afhænde statslige virksomheder


Fronterne er trukket skarpt op på Christiansborg, når det handler om de virksomheder, som staten enten er eneejer af eller kun ejer delvist: »Der er ikke en af de virksomheder på listen over statslige virksomheder, som efter min overbevisning ikke ville kunne fungere på markedet uden staten som ejer,« konstaterer Venstres Martin Geertsen, medlem af Transportudvalget, mens finansordfører for Enhedslisten Frank Aaen har en helt anden opfattelse: »Det er helt afgørende, at staten ejer vigtig infrastruktur og kan sikre forsyningen. Derfor er det også beklageligt, at der gennem tiden er blevet privatiseret vigtige virksomheder,« siger han.Gennem de seneste mange år er fulde eller delvise privatiseringer af eksempelvis DSB eller TV 2 blevet diskuteret på Christiansborg, men indtil videre er det blot blevet ved tanken.Men turbulensen omkring økonomien i SAS, som staten ejer 14 procent af, får privatiseringsdiskussionen til at blusse op igen.Ifølge Martin Geertsen er det ikke muligt at »sætte på centimetermål«, hvor langt staten bør gå for at redde nødlidende statslige selskaber.»Men jeg synes, at statsligt ejerskab, sådan som staten ejer DSB som en selvstændig statslig virksomhed uden aktier, er den værste form. For at sige det lidt bramfrit, har man i den konstruktion snablen kontinuerligt nede i statskassen. Der bliver man blind over for markedsmekanismer, fordi man ikke befinder sig i noget, der kunne minde om en markedssituation. Der er monopol,« siger Martin Geertsen.Efter den seneste redningsplan fra SAS, som blev offentlig i denne uge, har Martin Geertsen indkaldt finansminister Bjarne Corydon (S) til samråd for at få en redegørelse for, hvordan det går med statens øvrige selskaber.»Principielt set ønsker jeg så få statslige virksomheder som muligt, fordi de skal kunne klare sig på markedet. Giver de underskud, er det ikke en god forretning for skatteborgerne, og skaber de overskud, så er der intet belæg for at holde dem på statslige hænder, og man kunne lige så godt skille sig af med aktierne,« mener Martin Geertsen.Forkerte managementmetoderFor Enhedslistens Frank Aaen er det vigtigt at se på, hvilken opgave det statslige selskab varetaget for nationen, hvis selskabet ender i økonomiske problemer.»Hvis man mener, at det er til gavn for landet i forhold til beskæftigelse, forsyning og infrastruktur, så skal man gå meget langt. Hvis man når dertil, hvor man mener, det er spild af penge, så må man gå en anden vej. Men det kræver, man har en anden god løsning. Både SAS og DSB har så stor samfundsmæssig værdi, at man skal gå meget langt for at redde dem,« mener Frank Aaen. Han ser store udfordringer for samfundet, hvis eksempelvis DSB skulle privatiseres: »Det vil være en katastrofe, hvis man privatiserede jernbanenettet. Anlægget er selvfølgelig det grundlæggende. Men der er masser af driftsopgaver, hvor det er klogere at have det i offentligt regi end privat. Hvem har for eksempel ansvaret for forsinkelser, hvis togdriften er privat,« spørger Frank Aaen.Ifølge Frank Aaen kan statslige selskabers udfordringer med at få økonomien til at hænge sammen bunde i ringe ledelse: »Der er sket et enormt skred, hvor man er begyndt at styre statslige selskaber ud fra managementmetoder, man kender fra det private. Efter min opfattelse burde man i langt højere grad have demokratiseret ledelsen, fordi de ansatte grundlæggende har en interesse i, at virksomheden bliver drevet ordentligt. Det bør man have tillid til i stedet for managementsystemer, der bygger på kontrol.«
