Velfærdsoprøret aflyst
Anders Fogh Rasmussen brugte med vanlig omhu den enestående mulighed, som nytårstalen er, til at tale direkte til 1,9 millioner danskere


Ingen statsminister har formået at bruge den tv-transmitterede nytårstale så offensivt som den regerende statsminister. Efter en stribe markant dagsordensættende taler har det i år vakt skuffelse og kritik, at Fogh fokuserede på tre-fire emner, der fortrinsvis handlede om risici og trusler mod økonomien, sikkerhed og overlevelse og var blottet for "visioner".Foghs evner som kommunikator skal dog næppe undervurderes. Han har altid talt direkte til vælgerne - hen over hovederne på smagsdommerne (som denne skribent), de politiske kommentatorer og politiske modspillere, der giver karakterer på baggrund af "det politiske spil".Fogh taler direkte til de 1,9 mio. seere. Vælgerne sidder med paraderne nede, med det særlige åbne sind, som et nytår kan forårsage.Og Fogh benyttede sig også i år af situationen med stor omhu:Måske var Foghs nøgle-pointe, hvad han ikke sagde: Velfærds-oprøret er aflyst.Siden sommeren 2006 har Fogh været under pres fra et velfærdsoprør, godt lanceret af medierne og i den politiske debat, men også et velfærds-oprør, der førte ganske omfattende aktioner og strejker i daginstitutioner, skoler og blandt offentligt ansatte med sig.I sidste valgperiode bragte velfærdsoprøret Fogh-regeringen i mindretal. Fogh tog det dybt alvorligt og lancerede en kvalitetsreform som et modtræk.Han nedtonede (og havde personligt utvivlsomt ønsket helt at opgive) personskattelettelser, som - da de kom - var beskedne og 'finansierede' i den forstand, at nedsættelser i indkomstskat svarede til ellers forventelige stigninger i energiafgifter og 'bruttoskat'.Fogh vandt valget og sit VKO-flertal med det yderste af neglene. Og nu sender verdensøkonomien helt nye truende vinde ind over det danske politiske landskab: Slut med de sorgfri opgangstider, som prægede forrige valgperiode.Kvalitetsreformen vækFogh talte slet ikke om kvalitetsreformen i nytårstalen. Trepartsdelen, som havde langt de fleste penge i sig, blev forhandlet på plads før jul med et bredt politisk flertal - og indbefattede våbenhvilen om overenskomstforhandlingerne. Resten af reformen er yderligere blevet delt op i en investeringsdel og en stribe overskrifter, som tilstræber effektivitet og afbureaukratisering, men stadig kritiseres for at ville 'overkontrollere'.Kynisk brugte Fogh reformen som modspil til vel-færdsoprøret, nu har den gjort sin pligt og kan opgives. Men reformen vil bevare betydning indadtil i den vedvarende moderniseringsproces i den offentlige sektor, selv om reformen næppe bliver noget stort politisk forlig eller slagnummer. Tværtimod kan der vise sig muligheder for mindre opstramninger i finanspolitikken, når finanslov og kvalitetsreformens rester skal forhandles på plads i de kommende uger.Foghs budskab var, at vi står ved en korsvej: Fremgang og sorgløshed er kulmineret, siger han i et forsøg på at tale de opskruede forventninger til overenskomst-situationen ned, men også fordi det er rigtigt. De seneste tre år har bragt forøget forbrug, mens ledigheden er faldet overraskende kraftigt. Men nye tider er indvarslet af både dansk og amerikansk krisestemning omkring huspriser og långivning. Inflationen stiger. I horisonten lurer en regulær katastrofe: Den internationale økonomi kan udvikle sig til en omfattende recession. Den danske udvikling kan komme til at gentage det berygtede 'hollandske eksempel', hvor flere års vækst på grund af over-ophedning endte i halverede huspriser, voldsomt stigende ledighed og minusvækst.Fremtrædende økonomer har i det sidste halve år advaret om dette scenario, mens politikerne med statsministeren i spidsen i uansvarlig vælgerpleje har tilsidesat alle advarsler og blot lovet guld og grønne skove. Og det er rigtigt. Men sådan er politik.Måske bestod statsministerens ansvarlighed trods alt i, at han tog valget i november, så alt nu tyder på, at et besindigt politisk flertal vil stå bag en ansvarlig håndtering af den svære overenskomstsituation.OpbakningMens de mest krigeriske fagforeningsledere nedgjorde Foghs advarsler, stod en en stribe markante faglige ledere allerede torsdag frem med reel opbakning til Foghs forberedelse af en ansvarlig løsning og distancerede sig måske for første gang utvetydigt fra 'ballademageren' Dennis Kristensen fra FOA.Dernæst talte Fogh om Afghanistan med særlig fokus på respekt og medfølelse med de døde danske soldater. De højtidelige formuleringer hører nytårstaler til. For Fogh var det nok også både en gunstig, indirekte afslutning på det belastende danske engagement i Irak - og en forberedelse af befolkningen på, at situationen i Afghanistan kan kræve nye ofre. I Afghanistan står de danske styrker med et meget bredt politisk flertal bag. I den offentlige, kritiske debat bliver der ofte sat lighedstegn mellem Irak og Afghanistan i den kontroversielle 'krig mod terror', men Helle Thorning-Schmidt forsvarede så sent som under valgkampen indsatsen i Afghanistan med stor entusiasme og tydeligt engagement.Fogh nævnte kort klima-konferencen, der bliver regeringens nok vigtigste projekt i den kommende valgperiode - men også et meget vanskeligt projekt.Afstemning om forbeholdOg så talte han EU-forbehold. Efter alt at dømme vil regeringen til efteråret udskrive folkeafstemning om forbeholdene i form af en 'smørrebrødsseddel', hvor borgerne skal krydse af, hvilke forbehold de vil bevare, og hvilke de ønsker fjernet. Til juni får vi en ekspertvurdering, der vil vise, at danske interesser lider skade specielt ved forsvars-forbeholdet og det retlige forbehold. Allerede i næste uge begynder Fogh forhandlingerne om en kommende EU-politik med Folketingets partier.Overenskomster til foråret, EU-forbehold-afstemning til efteråret, det er Foghs dagsorden for 2008, og med vanlig omhu brugte han sit kvarters direkte tale til 1,9 mio. seere til at levere sine direkte budskaber om sceneskift og udfordringer.
