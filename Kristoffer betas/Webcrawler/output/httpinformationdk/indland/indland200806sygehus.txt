Sygehuse øger pres for indgreb
Strejken truer menneskeliv, og vi vil ikke længere have ansvaret, siger ledende overlæger og sygehusdirektioner. Statsministeren afviser fortsat at gribe ind
Ledende overlæger dokumenterer nu, at sygehusstrejken truer menneskeliv. Lægernes advarsel får indtil videre ikke regeringen til at gribe ind.


 Sygeplejerskernes arbejdsgiver og regionernes formand, Bent Hansen (S), får nu den efterlyste lægelige dokumentation for, at strejken truer menneskeliv. I dag fatter lægelig direktør Torben Mogensen på Hvidovre Hospital nemlig pennen og sender et brev til Danske Regioner, der advarer mod at lade strejken fortsætte.
"Jeg sender brevet, fordi vi ikke længere har en jordisk chance for at garantere, at patienter på ventelister ikke er truet på livet. Det gælder især patienter med lunge- og hjertesygdomme, som har brug for opfølgende kontrol eller udredninger. Der er kommet så mange, at vi ikke længere kan bevare overblikket over deres situation," siger Torben Mogensen. 
Brevet sender han til sygehusets direktion, som så sender det videre til Region Hovedstaden. Og dermed får Bent Hansen den lægelige dokumentation, han onsdag aften efterlyste, for at han kunne rette henvendelse til Folketinget om et politisk indgreb. 
"Hvis der fra hospitalsledelserne kommer en melding om, at patienternes liv og helbred er i fare, vil vi i regionernes bestyrelse bede om et meget hurtigt møde med regeringen og drøfte, om det er et indgreb eller en ny forhandling, der skal til," sagde Bent Hansen til DR, TV-Avisen. 
Venter på Bent Hansen
Fra sundhedsminister Jakob Axel Nielsen (K) lyder meldingen til Ritzau, at regeringen først tager stilling til et eventuelt indgreb, når Bent Hansen har henvendt sig. 
Brevet til Bent Hansen kommer samtidig med, at ledende speciallæger for første gang opfordrer parterne til at få løst konflikten. 
"Vi er fra flere sider blevet bedt om at følge situationen tæt, og sige fra, når vi føler, at der er et problem. Og den grænse nærmer vi os nu," siger overlæge Morten Lebech, der er formand for Dansk selskab for Obstetrik og Gynækologi. Han har skrevet en pressemeddelelse sammen med overlæge Jesper Rye Andersen, formand for Dansk Urologisk Selskab og ledende overlæge Svend Schulze, formand for Dansk Kirurgisk Selskab. Heri fastslår lægerne, at konflikten nu også drejer sig om bevarelse af liv og helbred og ikke kun løn og arbejdsforhold.
Lægernes advarsel får ikke umiddelbart statsminister Anders Fogh Rasmussen til at skride til handling.
"Det gør naturligvis indtryk, når læger begynder at advare mod følgerne af konflikten. Men regeringen har ingen planer om indgreb," siger Anders Fogh Rasmussen. 
ritzau

