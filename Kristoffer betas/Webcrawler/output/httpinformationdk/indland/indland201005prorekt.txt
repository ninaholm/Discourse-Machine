Pro-rektorannonce til halv mio.



 492.140,39 kroner kostede det Københavns Universitet at indrykke stillingsannoncer for en ny prorektor. Det afslører en aktindsigt, som magasinet FORSKERforum har fået. En halv million svarer nogenlunde til omkostningerne ved at have en forsker ansat i et år. KU søgte i foråret en afløser for Lykke Friis, efter hun fik jobbet som klimaminister. Stillingsopslaget har været omgærdet af konflikt, fordi KU samtidig skulle fyre mere end 100 medarbejdere. På et møde i Hovedsamarbejdsudvalget mellem de ansatte og ledelsen i februar blev der fra medarbejdernes side foreslået, at opslaget blev udskudt til der havde været afholdt budgetseminar, hvor der bliver lejlighed til at drøfte, om ledelseslaget er blevet for stort på KU. Rektor Ralf Hemmingsen valgte at overhøre indvendingerne og slå stillingen op. Siden jobopslaget er der imidlertid indført stillingsstop på KU, skriver FORSKERforum. 

