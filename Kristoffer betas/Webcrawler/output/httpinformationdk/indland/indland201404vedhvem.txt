’Jeg ved ikke, hvem vi skal lave finanslove med’
Han peger på Lars Løkke Rasmussen (V) som landets næste statsminister, men den konservative partileder, Lars Barfoed, udelukker ikke, at uenighederne i den borgerlige lejr betyder, at der efter et valg skal føres økonomisk politik over midten i dansk politik


 
	Da Konservative analyserede valgnederlaget i 2011, stod det hurtigt klart for dem, at de ikke havde været gode nok til at sælge deres politiske sejre i løbet af de 10 år, de sad i regering.

	De havde arbejdet hårdt for at få skattelettelser. Det fik de. De havde arbejdet hårdt for at få en reform af efterlønnen. Det fik de. Men vælgerne forsvandt mellem hænderne på dem. Den konservative profil var udvisket efter 10 år som det lille parti i regering med Venstre.

	Når der senest i efteråret 2015 skal være folketingsvalg igen, håber Konservatives partileder, Lars Barfoed, at partiet af vælgerne »har fået styrken til at være i regering«. Hvor stor den styrke er, vil Barfoed ikke definere nærmere, men som det politiske landskab er lige nu, er det mest sandsynlige en regering bestående af et parti: Venstre.

	For Lars Barfoed er det dog ikke nok at få skiftet Helle Thorning- Schmidt ud med Lars Løkke Rasmussen i Statsministeriet. Han vil også sikre sig, at en borgerlig regering rent faktisk ender med at føre borgerlig politik. Og her erkender han, at det kan blive vanskeligt at forene Dansk Folkeparti, som ifølge Socialdemokraterne og en række ministeriers beregninger har en politisk ønskeseddel, som løber op i 155 milliarder kroner, hvis den skal realiseres, og så Liberal Alliance, som ønsker at skære 1,5 procent om året i den offentlige sektors vækst.

	»Det bliver en udfordring, og det vil gøre livet vanskeligt for en borgerlig regering. For Det Konservative Folkeparti er det ikke alene en ambition at få en borgerlig ledet regering. Det er også en ambition, at det er en regering, som fører borgerlig politik. Det gælder både borgerlig værdipolitik og borgerlig økonomisk politik. Når det gælder den borgerlige økonomiske politik, så er det jo bare sådan, at Dansk Folkeparti desværre har bevæget sig til venstre i dansk politik, og i dag ligger mere til venstre end i hvert fald Socialdemokraterne – måske også SF – gør,« lyder Barfoeds analyse af partiet, som efter et valg kan blive det største parti i oppositionen.

	»En borgerlig regering må have som målsætning at fastfryse væksten i den offentlige sektor – reguleret for løn- og prisstigninger – så vi kan se, at den private sektor relativt set får større udfoldelsesmuligheder, så vi kan komme til at tjene flere penge og blive et mere velhavende land. Det er ikke et mål, som Dansk Folkeparti deler. Derfor må vi se på, hvilke flertalsmuligheder der er i Folketinget for at føre en politik, der sikrer en mindre offentlig sektor og lavere skatter. Der er behov for flere borgerlige reformer, så vi sikrer, at den private sektor vokser.«

	’Noget skal gøres’

– I vil have skattelettelser. Det vil Dansk Folkeparti og Kristian Thulesen Dahl ikke. Hvad skal vælgerne regne med – kommer der skattelettelser med en borgerlig regering eller ej?

	»Det kan jeg jo ikke vide. Men jeg ved, at nærmest uanset hvor mange flere mandater Det Konservative Folkeparti får, kan vi ikke diktere vores politik over for resten af Folketinget. Derfor skal der laves kompromiser. Jeg kan kun sige, hvad vi arbejder for – og det er nulvækst. Så må vi forhandle ud fra det med den styrke, vælgerne vil give os.«

– Hvordan kan en borgerlig regering regere med et – når det gælder den økonomiske politik – så venstreorienteret parti som Dansk Folkeparti?

	»Det er jo ikke anderledes end i dag. I dag har vi også en regering med et parlamentarisk grundlag, som stort set ikke deltager i udformningen af den økonomiske politik, så det kan man sagtens.«

– Så Dansk Folkeparti vil ikke komme til at deltage i udformningen af den økonomiske politik med en borgerlig regering?

	»Jo, det vil jeg nemlig tro, at de gør. Når det kommer til stykket efter et valg, må vi fire partier, der gerne vil have en anden regering, prøve at tale sammen. Det lykkedes jo i 10 år under den gamle VK-regering. Det gennemgående træk var jo, at Dansk Folkeparti medvirkede, når der var behov for økonomiske indgreb af konjunkturpolitiske grunde. Men så snart det gjaldt strukturpolitiske grunde, stod de af. Så de gjorde det, når de var tvunget til det. Problemet er, at der strukturpolitisk er behov for at gennemføre flere reformer af samfundet. For ellers bliver regningen bare større og større, så den dag, man bliver nødt til at reformere, kommer det til at gøre mere ondt. Den diskussion skal vi tage. For noget skal gøres. Vi kan jo se af prognoserne, at vi vil have et dundrende underskud og en stigende gæld i dette samfund fra 2020 og fremefter. Vi skal begrænse den offentlige sektor og indrette tingene på en anden måde.«

- Og det kan I godt overbevise Dansk Folkeparti om?

	»Det ved jeg ikke. Det må vi se. Ellers kan det være, at andre kan blive overbevist om det.«

	Samarbejde på kryds og tværs

	Netop andre partier end de fire borgerlige partier kan ifølge Lars Barfoed blive interessante samarbejdspartnere for en ny borgerligt ledet regering. Før folketingsvalget i 2011 lod Lars Barfoed sig interviewe sammen med Radikale Venstres leder, Margrethe Vestager, hvor de to toppolitikere trykkede hånd på forsiden af Berlingske. Det blev udlagt som en politisk forbrødring mellem de to partier, men det var ganske forkert, mener Lars Barfoed. Interviewet handlede ifølge Barfoed mere om, at de to partier ønskede bredere forlig, end det havde været muligt for VK-regeringen at lave.

	»Og vi vil stadig gerne have et Folketing, hvor man kan samarbejde mere på kryds og tværs over midten, så yderfløjene ikke har vetoret over de ting, der sker. Sådan er det jo nu. Der er i høj grad et samarbejde hen over midten.«

– Så I skal lave finanslove og reformer med Socialdemokraterne og Radikale Venstre?

	»Jeg ved ikke, hvem vi skal lave finanslove med. Det viste sig jo også, at da vi havde regeringsmagten med Venstre, så lykkedes det os – trods mange forskelligheder – at indgå finanslovsaftaler med Dansk Folkeparti. Men det er jo svært på forhånd at sige, hvordan vi skal lande det. Udfordringen er jo, når vi taler borgerlig, økonomisk politik, at der skal være et flertal, som ønsker det. Hvis nogen kun vil have en borgerlig regering, men i virkeligheden ikke have borgerlig politik, har vi et problem. Og det kan vi godt løbe ind i, men så forventer jeg, at Socialdemokraterne vil være parate til at fortsætte den økonomiske kurs, som handler om at gennemføre reformer.«

	Realistisk alternativ

	Selv om store dele af den økonomiske politik splitter de fire borgerlige partier, mener Lars Barfoed ikke, at man skal lægge så meget i det. Der er nemlig også meget, som ifølge den konservative leder forener de fire partier.

	»Vi kan hurtigt blive enige om, at de lempelser af udlændingepolitikken, som denne regering har gennemført, skal rulles tilbage. Det Konservative Folkeparti har jo på nogle områder fælles synspunkter med Dansk Folkeparti, og jeg tror nok, at vi på det kulturpolitiske område kunne blive enige om at styrke indsatsen for at bevare vores kulturarv, eller på retspolitikken kunne vi blive enige om skærpelse af straffelovgivningen,« siger han.

	Og jo nærmere vi kommer et valg, jo tættere vil de borgerlige partier stå sammen, forsikrer Lars Barfoed.

	»Det er vigtigt at demonstrere, at vi kan håndtere at stå sammen om en borgerlig regering. Så signalerer vi over for vælgerne, at der er et realistisk alternativ til den nuværende regering.«

