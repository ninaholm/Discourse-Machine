Studenter skal kunne blive faglærte på ét år
Unge med studentereksamen skal kunne tage en erhvervsuddannelse efter blot et års praktik. Det lægger regeringen op til i sin reform, men det giver unge endnu mindre grund til at vælge en erhvervsuddannelse, mener skolefolk
Studenterne fra gymnasiet og HF skal kunne tage en merkantil erhvervsuddannelse med blot et års praktik, lyder det i regeringens udspil til en reform af erhvervsuddannelserne.

Studenter fra det almene gymnasium skal fremover kunne gå direkte ud i et års praktik og så få papir på, at de er faglærte inden for eksempelvis kontor eller handel. Det lægger regeringen op til i erhvervsskolereformen. Forslaget vækker undren og harme på erhvervsskolerne og i oppositionen, da det står i direkte modsætning til regeringens mål om at tiltrække langt flere unge til erhvervsuddannelserne.»Det vil ændre det at være faglært totalt. Hvis studenter efter et års praktik kan få en kompetencegivende uddannelse, så er der endnu mindre grund til at vælge en erhvervsuddannelse nu,« siger Rene van Laer, der er direktør på erhvervsskolen KNord.Også erhvervsuddannelsesdirektør på Niels Brock, Anne Vang, er oprørt over regeringens forslag:»Det kortslutter fuldstændig al snak om, at man vil højne respekten for erhvervsuddannelserne, hvis studenter nu skal kunne gå direkte ud i praktik og få papir på, at de har en erhvervsuddannelse. Det er dybt disrespektfuldt over for de unge på erhvervsskolerne, som har valgt at specialisere sig, at regeringen tror, at man bare kan sidde på gymnasiet i tre år og så gå ud og kunne det samme, som erhvervskoleeleverne.«Umuligt at nåOgså i Dansk Erhverv ser man med beklagelse på forslaget, der vil betyde, at studenterne rent faktisk bliver langt dårligere klædt på til at komme i praktik end i dag, hvor de får et 12-ugers kursus og skal være i praktik i to år, før de kan få et svendebrev.»Det bliver stort set umuligt for virksomhederne at nå at uddanne studenterne på et år,« lyder det fra uddannelseschef i Dansk Erhverv, Svend Berg.Han har dog svært ved at se, hvordan det skulle gøre erhvervsuddannelserne mere attraktive, når man samtidig har planer om at halvere grunduddannelsen på de populære merkantile fag.»Gør man alvor af det her, så er det det samme som at lukke en lang række merkantile erhvervsuddannelser ned,« siger Svend Berg.Merit for gymnasietSocialdemokraternes erhvervsskoleordfører Ane Halsboe-Jørgensen forklarer regeringens forslag med, at studenterne skal have merit for de tre år i gymnasiet, så de ikke behøver at bruge mere tid på skolebænken på erhvervsskolerne.»Vi har en tradition for at give merit for, det man kommer med, og det vigtige her er jo, at det kræver, at en arbejdsgiver siger god for en, men hvis jeg var arbejdsgiver, så ville jeg da vælge at tage en elev fra erhvervsskolen, der har den nødvendige specialviden,« siger Ane Halsboe-Jørgensen.Erhvervsskolechef Rene van Laer mener omvendt, at arbejdsgiverne vil foretrække lærlinge med studenterhue, fordi de er ældre og kun skal være i praktik i et år. Samtidig er studenterne billig arbejdskraft, da de kun skal have elevløn og ikke voksenløn, selv om de er over 18 år, hvorimod elever fra erhvervsskolerne skal have løn i to år.Hverken Dansk Folkeparti eller Venstre, der skal forhandle reformen hjem med regeringen, kan se meningen med forslaget om, at studenter skal kunne få en erhvervsuddannelse efter et år.»Det giver ikke mening i forhold til, at vi vil have flere unge til at vælge erhvervsuddannelserne. På den her måde kan de unge jo både få studentereksamen og en erhvervskompetencegivende uddannelse i en fart,« siger Alex Ahrendtsen, der er undervisningsordfører i Dansk Folkeparti. Han mener dog ikke, at erhvervslivet vil kunne bruge studenterne til det helt store.»Det her er en spareøvelse, hvor man nærmest afliver en række handelsuddannelser, men detailhandlen har altså også brug for veluddannede unge,« siger han med henvisning til reformens forslag om at halvere grunduddannelserne på handelsskolerne.Ligner en spareøvelseSvend Berg fra Dansk Erhverv er enig i den udlægning: »På det merkantile område ser det bestemt ud som en spareøvelse, hvor regeringen har brug for penge på de tekniske uddannelser og så barberer ned på de øvrige erhvervsuddannelser.«Venstres undervisningsordfører Peter Juel Jensen stiller sig også tvivlende over for, hvor ambitiøs regeringens erhvervsskolereform egentlig er.»Regeringen har åbenbart kun taget arbejdsmarkedets parter i ed, når det gælder håndværksfagene. De merkantile uddannelser er i hvert fald blevet stedmoderligt behandlet. Men hvis vi skal gøre erhvervsskolerne mere attraktive, så skal vi sikre, at man kun kan få de her uddannelser der,« siger Peter Juel Jensen.
