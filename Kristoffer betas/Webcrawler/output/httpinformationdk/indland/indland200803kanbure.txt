'Du kan ikke bure dem inde - det er klart'
Socialdemokraterne vil straffe unge kriminelle, men det kræver forældrenes samarbejde, medgiver S-integrations-ordfører, Henrik Dam Kristensen


 Hvordan vil I sikre, at forældrene giver stuearrest til de unge, som laver uro?
"Der er blevet fokuseret meget på det med stuearrest, og det er selvfølgelig noget, der kræver forældresamarbejde. I de værste tilfælde af omsorgssvigt kan man fjerne børnene. Vi taler også om, at der kan være polititilhold, som gør, at man ikke må være bestemte steder."
Politi vil have effekt
- Og hvad hvis de unge overtræder polititilholdet?
"Jamen, så skal vi have fat i dem. Jeg ved ikke præcis, hvad du kan have af restriktioner. Det må der arbejdes videre med i forhold til dem under 15 år. Jeg tror, det vil have en effekt på de fleste, hvis de bliver taget med på stationen. Men det er klart, du kan ikke bure dem inde. Det kan ende med, at vi må tale om, at de en periode må i plejefamilie, hvis vi ellers risikerer, at de bliver forhærdede kriminelle."
- Hvordan sikrer man at stuearresten overholdes?
"Det ved jeg heller ikke om du kan, hvis forældrene ikke vil samarbejde. Hvis de ikke vil det, har den deal ikke meget for sig. Men efter optøjerne valgte SSP-samarbejdet i Horsens at besøge 20 familier, som blev glade for det. Rigtig mange forældre vil tage affære, når de oplever, hvor alvorligt det er."
- I vil betale indvandrere, der ikke vil lade sig integrere, for at rejse hjem. Hvor stor skal checken være?
 "Vi har ikke lagt os fast på et beløb, men kan bare konstatere, at beløbet i dag ikke forekommer at være specielt attraktivt. Det skal være et signal om, at hvis man vil hjem, er det attraktiv at komme det. Det skal ikke være det, der holder folk tilbage."
- I kræver at familiesammen-førte skal stå til rådighed for arbejdsmarkedet. Hvad hvis der er tale om traumatiserede flygtninge?
"Der er mange typer arbejdsmarkedet med både skånejob og fleksjob. En traumatiseret flygtning skal ikke have 37 timer på en fabrik, hvis man ikke kan klare det. Men mange gør alt, hvad de kan, for at deres sammenførte kvindelige ægtefælle helst skal blive så meget i lejligheden som muligt. Det er et signal om, at det vil vi ikke acceptere. Også ud fra den filosofi, at hvis kvinderne ikke fungerer socialt, får vi heller ikke børnene til det."


