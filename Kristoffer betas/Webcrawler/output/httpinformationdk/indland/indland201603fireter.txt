Fire terrortiltalte risikerer fængsel på livstid
Fire mænd fra Mjølnerparken på Nørrebro står tiltalt for at have medvirket til Omar El-Husseins angreb sidste år. Sagen begynder i dag i Københavns Byret
 Efter terrorattentatet mod Krudttønden og synagogen i København, ransagede politiet denne netcafé. Her mistænker man de fire tiltalte for at have betalt for en computer, som man mener, Omar El-Hussein brugte til at søge sig frem til synagogen i tiden mellem de to angreb


 Nu begynder retssagen efter terroristen Omar Abdel Hamid El-Husseins angreb ved den jødiske synagoge i København. Fire mænd i alderen 20-31 år risikerer fængsel på op til livstid, hvis de dømmes efter anklageskriftet.
Omar El-Hussein blev skudt og dræbt af politiet den 15. februar sidste år efter at have gennemført de første terrordrab på dansk jord siden 1985. Dengang eksploderede to bomber mod et amerikansk flyselskab og synagogen i København. Terroraktionen, hvor én blev dræbt og 32 såret, blev betragtet som den alvorligste i danmarkshistorien indtil Omar El-Husseins terrorskyderier.
I Københavns Byret bliver det op til senioranklager Bo Bjerregaard at føre bevis for, at de fire mænd ved deres kontakt og bistand til Omar El-Hussein i timerne efter angrebet ved Krudttønden har tilskyndet ham til at begå angrebet ved synagogen og dermed medvirket til terrorisme.
»Alle straffesager er vigtige. Men strafferammen i denne sag afspejler vel alvorligheden og dens betydelige samfundsmæssige betydning, i og med at det er en terrorsag: fængsel indtil på livstid,« siger Bo Bjerregaard, som ikke ønsker at udtale sig om hverken vidneførsel eller påstand om straf. Han henviser bl.a. til, at sagen hidtil har kørt for lukkede døre.
Ammunition og hættetrøje
Anklagemyndigheden mener, at de fire tiltalte har givet Omar El-Hussein en hættetrøje og en skuldertaske, som han bar under angrebet på synagogen, hvor vagten Dan Uzan blev dræbt med et enkelt skud, og to betjente blev forsøgt dræbt.
Foruden hættetrøjen og skuldertas- ken skal de tiltalte skal have forsynet Omar El-Hussein med ammunition af kaliberen 7.65 mm og have betalt for brug af en computer på en netcafé, som Omar El-Hussein brugte til at søge sig frem til synagogen.
Det fremgår af anklageskriftet, som Ritzau har set. Information har søgt aktindsigt i anklageskriftet, men Statsadvokaten i København vil først udlevere det, når sagen begynder i Københavns Byret i dag.
En af de tiltalte skal også have været i besiddelse af samme type ammunition, som Omar El-Hussein blev overdraget forud for angrebet på synagogen.
Desuden påstår anklagemyndigheden, at to af de tiltalte bortskaffede den militærriffel, som Omar El-Hussein brugte til angrebet ved kulturhuset Krudttønden, hvor han dræbte filminstruktøren Finn Nørgaard.
Ca. 45 minutter før angrebet blev der lagt en YouTube-video med støtte til Islamisk Stat op på Omar El-Husseins facebookprofil.
»Angrebet ved synagogen skal ses i sammenhæng med angrebet mod Krudttønden nogle timer forinden og må efter anklagemyndighedens opfattelse betegnes som terrorisme,« udtalte statsadvokat Lise-Lotte Nilas i en pressemeddelelse den 3. februar, da justitsministeren tiltrådte anklagemyndighedens indstilling om at rejse straffesag mod de fire mænd for medvirken til terrorisme.
Fredag blev anklageskriftet mod de tiltalte udvidet til at omfatte ulovlige telefoner, som de har haft, mens de har været fængslet.
Først i dag ved vi, hvordan de fire tiltalte stiller sig til anklagen.
De fire mænd har siddet varetægtsfængslet i sagen som sigtet for medvirken til drab og drabsforsøg siden februar og marts måned 2015. En femte mand, der blev løsladt i januar, er ikke tiltalt for medvirken til terrorisme.
Venner fra Mjølnerparken
Ifølge en artikel i Jyllands-Posten søndag har de fire tiltalte navnlig én ting til fælles: De har levet deres liv omkring Mjølnerparken på Nørrebro.
Den 31-årige MR beskrives som en toneangivende skikkelse i bandemiljøet og er dømt for bl.a. røveri, ulovlig våbenbesiddelse, tyveri, besiddelse af ulovlige stoffer og ulovlig frihedsberøvelse.
BH på 26 år er relateret til Brothas i Mjølnerparken og dømt for bl.a. røveri og ulovlig våbenbesiddelse.
Derudover er to barndomsvenner til Omar El-Hussein tiltalt. Det drejer sig om den 23-årige IA, som i lighed med Omar El-Hussein har palæstinensiske rødder, samt den 20-årige LE med somaliske rødder. Begge er fra Mjølnerparken.
I Jyllands-Posten betegner Magnus Ranstorp, leder af Center for Studier i Asymmetriske Trusler (CATS) på den nationale svenske Forsvarshøjskole, Omar El-Hussein som den klassiske »crossover-terrorist« – altså en banderelateret ung mand, som krydser over og bliver ekstremist.
Sagen mødes med stor interesse fra udlandet. Tv-stationerne Al Jazeera og CNN såvel som kinesisk tv ventes at dække sagen i København.
Det undrer ikke Magnus Ranstorp:
»Verden interesserer sig for mulige koblinger til terrortrusler i andre lande,« siger Ranstorp til Information:
»Men derudover tror jeg også, at de kommer til København af en anden grund: Ved angrebet på Charlie Hebdo og angrebene i Paris har de involverede i attentaterne ikke overlevet, de er blevet dræbt, her har du ’live’ fire mænd tiltalt for at være medhjælpere til angrebet i København. De giver en chance for at få nye indsigter om terrortruslen i verden.«
Der ventes dom i sagen til efteråret.

