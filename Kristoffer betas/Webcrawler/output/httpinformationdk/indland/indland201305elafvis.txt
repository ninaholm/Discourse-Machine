EL afviser finansieringen af dagpengetiltaget
Danskundervisning af voksne udlændinge og a-kassemedlemmer skal betale for dagpengeløsning. EL takker nej til regningen for denne løsning


 
	Selv om Enhedslisten roser regeringen for nu at gøre noget for de langtidsledige, som står til at miste deres dagpenge, så afviser partiet den foreslåede finansiering.

	Ifølge SRSF-regeringens forslag, ’Ny og bedre indfasning af dagpengereformen’, skal regningen nemlig betales af a-kassernes medlemmer og danskundervisningen af voksne udlændinge.Ikke mindst forslaget om næste år at finde 190 mio. kroner (og i alt 960 mio. kr. frem til 2017) ved »målretning af danskuddannelse for voksne udlændinge« overrasker Enhedslistens gruppeformand, Per Clausen.

	Det samme forslag hørte Per Clausen sidste år fra finansminister Bjarne Corydon (S) under finanslovforhandlingerne.

	»Finansministeren siger ganske vist, at det kan gennemføres uden at forringe undervisningen. Men da vi sidste år bad Bjarne Corydon dokumentere påstanden – for hvis man kan få det samme for færre penge, så er der jo ikke noget galt i det – så kunne han ikke det. Og det tror jeg heller ikke, at de kan i år,« siger Enhedslistens gruppeformand.

	Selv om det sidste år lykkedes Enhedslisten at få fjernet den foreslåede besparelse i år på 200 millioner kroner i finanslovforslaget, så mener beskæftigelsesminister Mette Frederiksen (S) nu at kunne komme igennem med forslaget:»Det er et område, som er vigtigt, da det er vigtigt, at vores indvandrere kan lære at tale dansk. Men vi kan se, at vi – for færre penge – kan give lige så god danskundervisning, da der er i dag er et meget stor fravær og frafald på de kurser, som udbydes«.

	Kontingent skulle være sat ned

	Så Per Clausen køber dog hverken dette eller forslaget om at finde 1,7 milliarder kroner de næste tre år ved at hæve medlemmernes bidrag med 60 kr. om måneden til a-kasserne .

	Ifølge statsminister Helle Thorning-Schmidt (S) er det ellers kun rimeligt, at medlemmerne af a-kasserne betaler regningen, da de får en »bedre police«.

	»Jeg synes, det er rimeligt, hvis den forsikringsordning, man får, bliver bedre og giver større tryghed, at man så også i fællesskab betaler lidt mere for det,« siger statsministeren.

	Men Per Clausen undrer sig – sammen med flere a-kasser – over, at netop deres medlemmer hænger på regningen.

	»Det er urimeligt, at det skal være de folk, som er organiserede i a-kasserne, der skal være de eneste til at betale. Det bør være et fælles ansvar for alle skatteyderne. Det var jo heller ikke sådan, at man satte a-kassekontingentet ned, da man i sin tid forringede dagpengene,« siger Enhedslistens gruppeformand.

