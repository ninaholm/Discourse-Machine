Kommer vinteren fortsat?
Vinterens hvide magi er en håndgribelig påmindelse om, hvor store konsekvenser umiddelbart små ændringer i temperaturen kan have


Det er endelig blevet vinter her på de nordlige breddegrader. Endog med sneflokke, der fortryller luften og indhyller jorden i hvid magi. En invitation til at åbne sanserne. Et sneklædt landskab har en anderledes lyd, som en fysisk stilhed, der indsvøber naturen, mens frostluften får huden til at prikke og den indre varme til at pumpe. Blikket får lyst til at vandre gennem hvidheden, falde i staver over spor i sneen og forunderlige iskrystaller, for derefter at fortsætte i retning af uendeligheden. For mig er det magi. At den fysiske verden transformeres så markant blot på grund af minimale temperaturændringer.Fra regn til sne, fra gråt til hvidt, fra mørkt til lyst. Kulden er en forfriskende start på 2016, efter at 2015 blev det hidtil varmeste år målt på Jorden. 2015 bød på både globale og lokale rekorder, f.eks. satte først august, så september, siden oktober og sidst november rekord som den varmeste af sin slags nogensinde, mens julen på højderyggen med 13 grader blev mit livs varmeste. En mærkbar mærkelig oplevelse, som jeg ikke tror, jeg er ene om at dvæle ved.Den hvide magi er en håndgribelig påmindelse om, hvor store konsekvenser umiddelbart små ændringer i temperaturen har. Det synes uforståeligt, at tre grader kan være katastrofalt. Men ved tre graders stigning forventes det f.eks. at 1-4 mia. mennesker vil mangle drikkevand, at 1-3 mio. flere mennesker vil dø af sult hvert år, at regnskovenes økosystem begynder at bryde sammen, og at den grønlandske iskappe vil smelte, så verdenshavene stiger med 5-7 meter og realiserer risikoen for, at golfstrømmens transport af varme til Nordeuropa stopper.Og så har jeg slet ikke nævnt uforudselige, men forventelige klimatiske tipping points og såkaldte positive feedbacksystemer, som vil spille russisk roulette med mange menneskers og andre arters livsgrundlag.Målet i Paris-aftalen om at begrænse den globale opvarmning til 1,5 grader er derfor et tegn på, at vi begynder at forstå alvoren af opvarmningen. Men status er dog, at selvom vi fuldstændig stopper udledning af CO2 i dag, vil temperaturen fortsat stige de næste 35 år på grund af de mængder CO2, der allerede fylder atmosfæren.En 35 års horisont kan på den ene side synes ubrugelig, da et totalt stop for CO2-udledning har meget lange, hvis ikke umulige udsigter. På den anden side kan scenariet hjælpe til at illustrere, at vores forurening af atmosfæren netop skaber så langsigtede konsekvenser, at selv radikal handling ikke kan stoppe klimaforandringerne, blot mindske konsekvenserne.&nbsp;&nbsp; &nbsp;At afbøde de katastrofale scenarier kræver politisk handling. Jeg har overvejet, om min optimisme på den front er gået i vinterhi, thi jeg har opdaget, at jeg vist hører til dem, der ikke rigtig jublede over Paris. Håbefuldheden lever, men der skal meget snart særdeles mærkbar handling bag ordene, hvis fremtidige generationer skal kunne opleve noget så simpelt som vinterens kommen.Udtrykket &rsquo;winter is coming&rsquo; er en talemåde i den sagnomspundne serie &rsquo;Game of Thrones&rsquo;, der ikke kun er en forudsigelse om den kolde årstids ankomst, men også en dystopisk profeti om, at dystre tider nærmer sig den menneskelige civilisation.Det vides aldrig, hvor længe den kolde tid varer, da årstidernes skift, deres cyklus og intensitet ikke kun bestemmes af naturens gang, men også afspejler dybt komplekse civilisatoriske forhold.Sådan fortolker jeg i det mindste vinterprofetien i dette eventyrunivers, mens jeg fornemmer eventyrets spejling af vores nuværende situation. Her er grænsekontrol og teltlejre eksempler på den kulde, der indhyller vores lille nordiske lands svar på kollektive udfordringer, der med klimaforandringernes strømme af flygtninge kun bliver større.For så vidt angår den medmenneskelige vejrudsigt, ønsker jeg mig derfor en hel del global opvarmning.
