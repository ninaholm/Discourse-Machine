... og resultatet blev: 10 milliarder til Kina og 155 arbejdspladser til Danmark
Det kinesiske præsidentbesøg i weekenden var en givtig affære – især for Kina. Ud af de i alt 18 milliarder kroner i eksportaftaler får Kina over 10 milliarder kroner, mens Danmark får 155 job
Kina præsident Hu Jintao vinker farvel til Danmark efter tre dages besøg. Med sig hjem har han danske investeringer i Kina for 10 milliarder kroner.


 Det blev til milliarder til Kina, mens Danmark foreløbig må nøjes med millioner. Sådan ser bundlinjen ud efter den kinesiske præsident Hu Jintaos første officielle besøg i Danmark i weekenden.
Gennem de fire dage, besøget varede, underskrev danske og kinesiske selskaber aftaler for omkring 18 milliarder kroner. Men størstedelen af de 18 milliarder kroner er danske investeringer i Kina, mens der foreløbig kun er tale om nogle få hundrede millioner kroner, kineserne investerer i Danmark. Og det bekymrer Kina-rådgiver i Dansk Industri, Nis Høyrup Christensen.
»Kina er kun begyndt at kratte lidt i overfladen i forhold til at investere i Europa, men det er et af de steder i verden, hvor der er kapital til rådighed til investeringer. Derfor er det bekymrende, når der ikke er flere investeringer i Danmark fra Kina. Det er et problem, at det først er nu, at vi er blevet interessante for kineserne,« siger han.
Ifølge Dansk Industri viser beregninger, at danske virksomheder i dag investerer for 300 milliarder kroner mere i udlandet, end udenlandske virksomheder investerer i Danmark.
»Resultatet efter det kinesiske præsidentbesøg viser, at Danmark følger den udvikling, vi ser i hele verden. Det er i høj grad Kina, der tiltrækker investeringer i øjeblikket. I første fase ville virksomhederne outsource deres produktion til landet, og nu er virksomhederne så begyndt at interessere sig for det kinesiske marked. Kina virker som en magnet,« siger Nis Høyrup Christensen.
Handels- og investeringsminister Pia Olsen Dyhr (SF) er »ovenud tilfreds« med resultatet af besøget af Hu Jintao.
»Det er først for nyligt, at den kinesiske regering har besluttet, at kinesiske virksomheder skal investere i resten af verden. Jeg kunne selvfølgelig godt ønske mig, at vi endnu hurtigere og endnu mere havde været en del af det allerede nu. Men når man ser på resultatet af besøget, så er det nogle strategisk vigtige kinesiske virksomheder, der nu vælger at investere i Danmark,« siger hun.
Særlig dansk udfordring
Hvis Danmark ikke vil overhales indenom, når det gælder investeringer i og fra Kina, er det nu, der skal rykkes. Danmark har allerede et efterslæb i forhold til vores europæiske naboer. For eksempel eksporterer tyskerne seks procent af deres samlede eksport til Kina. For Danmark er det kun 2,7 procent.
»Vi har et specifikt dansk problem, fordi vi ikke er gode nok til at tiltrække investeringer. Derfor er det vigtigt, at vi får vist Danmark frem som et investeringsland, hvor kinesiske virksomheder forhåbentlig vil slå sig ned i fremtiden,« siger Nis Høyrup Christensen. Lige som Pia Olsen Dyhr håber han og Dansk Industri, at kineserne i kraft af præsidentbesøget har fået øjnene op for erhvervsmulighederne i Danmark.
»Vi håber, at præsidentbesøget vil være et udstillingsvindue over for de kinesiske virksomheder, men det er svært at måle den slags. Vi har hele tiden sagt, at det vigtige ikke var, hvad der foregik under præsidentbesøget. Det vigtige er, hvad der kommer til at ske i de kommende måneder og år,« siger Nis Høyrup Christensen.
Ja tak til kinesiske firmaer
Regeringen vurderer, at de danske eksportaftaler med BRIK-landene (Brasilien, Rusland, Inden og Kina) over de kommende fem år vil vokse fra 60 milliarder kroner om året til 90 milliarder kroner. Derudover er det handels- og investeringsminister Pia Olsen Dyhrs håb, at antallet af kinesiske virksomheder i Danmark over de næste fem år vil blive fordoblet fra 60 til 120 virksomheder.
»Dette er kun begyndelsen på noget, der kan blive rigtigt interessant. Det er starten på noget meget større,« siger Pia Olsen Dyhr.
Hun mener også, at de 18 milliarder kroner i eksportaftaler mellem Kina og Danmark i betragtning af landets størrelse er imponerende.
»Da præsident Hu Jintao var i Frankrig, blev der indgået aftaler mellem Frankrig og Kina for 34 milliarder kroner. Derfor er 18 milliarder kroner et stort beløb sammenlignet med Frankrig. Aftalerne ser ikke kun nu og her gode ud. De tyder også på, at der er mere i sigte,« siger Pia Olsen Dyhr.

