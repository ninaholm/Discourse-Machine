Grib chancen og deltag i Danskernes Akademi
Universiteterne bør ikke tøve med at tage imod DR2-s tilbud om at stille sendeflade til rådighed for landets forskere


 I sidste uge var der i denne avis en historie med overskriften: »Universiteter skal levere gratis tv til DR2«. Tonen i artiklen angives ved bemærkningen »det ligner en rigtig god forretning for DR2«.
Jeg foretrækker at se den mulighed for gratis sendetid, som DR2 tilbyder - det såkaldte Danskerne Akademi - fra en anden vinkel, nemlig som en positiv mulighed, der kan medvirke til at løse det formidlingsproblem, som fortsat eksisterer mellem universiteter og det omgivende samfund. Universitetsforskere har som en del af deres forpligtelser pligt til at formidle deres forskning til andre end kolleger og studerende. Og det gør mange også.
Ekstra indsats
Overalt i EU diskuteres det, hvordan man kan engagere borgerne i det, der foregår i forskningen. Det er meget vanskeligt at engagere folk i noget, de intet ved om, og hvis man skal tale om at engagere flere end dem, der allerede er interesserede, flere end dem, der allerede i dag på egne ben kan søge information om, hvad der foregår, så er en landsdækkende tv-kanal en oplagt formidlingskanal.
Ideelt set vil et initiativ som Danskernes Akademi give mulighed for at bringe mere viden om, hvad der sker i forskernes verden, ud til flere, ud til en bredere offentlighed.
Det er rigtigt, at ikke alt det, der foregår ved forelæsninger og lignende universitetsaktiviteter, er så spændende, at folk uden indsigt vil følge transmissioner af forelæsninger, men selve det at muligheden teknisk er der for at øge formidlingen gennem et medie som tv, burde sætte øget gang i universitetsforskeres engagement i at formidle deres aktiviteter.
For mange vil det kræve en ekstra indsats, men for samfundets skyld er det indsatsen værd, vil jeg vove at mene.
Nogle vil med henvisning til, at de har vigtigere ting at foretage sig, afvise at deltage i en tv-formidling som Danskernes Akademi; men den traditionelle rolle som ophøjet universitetsforsker er på retur, og det har den faktisk været gennem de seneste godt ti år. Jeg vil tillige vove at påstå, at det ikke vil skade den enkelte forsker, bortset fra at den tid, som han eller hun skal bruge på at formidle, ikke kan bruges til forskning. Og dog vil jeg alligevel påstå, at den tid, der bruges på formidling til ikke-fagfæller, er med til at øge bevidstheden om, hvad det er, man er i færd med at udvikle. At det ikke vil skade den enkelte, forudsætter dog, at formidlingsaktiviteter indgår i regnestykkerne og opgørelserne over, hvad der præsteres af den enkelte forsker, det enkelte institut og fakultet. Da formidling indgår som det tredje ben i universiteternes forpligtelser bliver formidlingsaktiviteter i dag talt op.
Tidlige advarsler
Både politikere og borgere vil gerne bruge forskningens resultater i deres hverdag, og der er et øget behov for at øge formidlingen fra de forskellige discipliner.
Forskningsresultater kan bruges til  early warnings , altså til at man bliver opmærksom på risici for samfundet som sådan - her kan man især finde samfundsvidenskabelig og humanistisk forskning samt klimaforskning som leverandører.
Anden forskning kan give inspiration til innovationer, og den inspiration kan opstå såvel hos den lille opfinder som hos den store industri. Medicinsk, bioteknologisk og nanoteknologisk forskning er her på dagsordenen.
Men det er forkert alene at nævne disse områder, som de fleste kender fra deres almindelige avislæsning. Deltagelse i Danskernes Akademi vil give de mange videnskabelige discipliner, som ikke til hverdag havner i avisernes og tv-kanalernes nyhedsformidling, en chance for at formidle deres tilbud om ny viden til en bredere offentlighed.
Grib chancen! Det er min anbefaling til universiteterne og til forskerne.
Karen Siune er leder af Dansk Center for Forskningsanalyse  ved Aarhus Universitet

