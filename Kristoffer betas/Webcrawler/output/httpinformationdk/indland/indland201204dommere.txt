Dommere vil ud af kommissioner
Det er ikke naturligt, at upartiske dommere leder undersøgelses-kommissioner, siger formand for dommerforeningen. Alligevel bliver det netop tilfældet i Irak-kommisionen


 Dommere udnævnes gang på gang som formænd i de undersøgelseskommissioner som skiftende regeringer nedsætter. Men de er ikke uddannet til at varetage den opgave, og det giver problemer for kommissionernes arbejde og for dommerne. Sådan lyder kritikken fra Mikael Sjöberg, formand for Den Danske Dommerforening.
»Prøv at overveje, om det partout skal være en dommer, der skal sidde i spidsen for det hele,« lyder opfordringen fra Mikael Sjöberg. Han understreger, at arbejdsopgaverne som dommer er markant anderledes end opgaverne i en undersøgelseskommission:
»Det normale for en dansk dommer er, at man er sat til at afgøre sager med en juridisk vurdering. Forsvarere og anklagere lægger sagen foran dommeren, som så dømmer på baggrund af beviserne. I en kommissionsundersøgelse er dommeren nu både med i forundersøgelsen og i vurderingen af sagen. Jeg synes ikke, det er nogen naturlig opgave for dommere at varetage.«
Den opfattelse deler Michael Gøtze, professor ved Det Juridiske Fakultet ved Københavns Universitet:
»Det er en atypisk opgave for en dommer, fordi man ikke skal konkludere noget, men først og fremmest afdække et begivenhedsforløb. Derfor kan jeg sagtens følge dommerforeningens kritik.«
Irak-kommission
Kritikken kommer samtidig med, at endnu en i en lang række af undersøgelseskommissioner i går så dagens lys. Den såkaldte Irak-kommission skal de næste fem år undersøge Danmarks deltagelse i krigen i Irak og den efterfølgende behandling af fanger i både Irak og Afghanistan. Selv om navnene på kommissionens medlemmer endnu ikke er offentliggjort, står det klar, at en dommer skal stå i spidsen. I dag ventes så endnu en kommission, der har undersøgt forholdene i Farum Kommune under tidligere borgmester Peter Brixtofte, at præsentere deres afsluttede arbejde. Også her sidder en dommer – landsdommer John Mosegaard – i formandsstolen.
Et andet kritikpunkt, som både Michael Gøtze og Mikael Sjöberg fremfører, er den underliggende politiske dagsorden, som dommerne inddrages i: »Undersøgelseskommissioner er nedsat af Folketinget og regeringen, der ønsker at få en politisk sag belyst retligt. Og det kan være en forklaring på, at nogle af kommissionerne er så lang tid om at blive færdige, for dommeren vil meget nødig fremstå politisk og bliver i stedet utrolig grundig og forsigtig,« siger Michael Gøtze. »Derudover bliver kommissionernes rapporter ofte lidt tandløse, fordi dommerne lever af deres upartiskhed og uafhængighed og forståeligt nok vil undgå at blive kritiseret for at være spændt for en politisk vogn.«
Alternativer
I januar sendte Mikael Sjöberg et åbent brev til justitsminister Morten Bødskov (S), hvor han bl.a. bad regeringen overveje, om en dommer var den rette til at sidde i spidsen for Irak-kommissionen. Mikael Sjöberg var i går i udlandet og havde derfor ikke mulighed for specifikt at kommentere kommissoriet eller medlemssammensætningen. Han peger dog på, at det nogle gange kunne være en ide at lade advokater, universitetsjurister eller historikere lede undersøgelseskommissioner. Eller i det mindste at splitte undersøgelserne op, så en dommer kun skal tage sig af de rent retslige aspekter:
»En dommer ved nødvendigvis ikke mere om krig end alle mulige andre. Måske om juraen bag krigen, men det er jo langtfra det eneste, Irak-kommissionen skal tage stilling til,« siger Mikael Sjöberg.

