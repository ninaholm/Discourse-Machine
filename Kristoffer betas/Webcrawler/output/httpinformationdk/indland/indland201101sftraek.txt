SF trækker dagpengeløfte i land
I sidste uge hed det sig, at SF ville genindføre en fireårig dagpengeperiode. Men det var en 'overfortolkning', erkender partiet nu. Typisk slingrekurs fra SF-formanden, lyder anklagen fra V, der efterlyser svar på, hvad oppositionen så vil
Ifølge Astrid Krag, næstformand i SF's folketingsgruppe, er genindførelsen af den fireårige periode ikke SF's linje, selv om SF-formand Villy Søvndal i sidste uge bekræftede, at SF vil rulle afkortningen af dagpengeperioden tilbage


 SF vil alligevel ikke at gen-indføre en dagpengeperiode på fire år, hvis de kommer i regering. Sådan lød løftet ellers i sidste uge, hvor adskillige medier bragte historien 'Søvndal vil rulle dagpengereform tilbage'.
Her bekræftede SF-formand Villy Søvndal over for nyhedsbureauet Ritzau, at »SF vil rulle afkortningen af dagpengeperioden tilbage.«
Men ifølge Astrid Krag, næstformand i SF's folketingsgruppe, så er genindførelsen af den fireårige periode slet ikke SF's linje alligevel.
»Jeg tror, det er en fejlfortolkning,« siger hun og forklarer, at længden af dagpengeperioden først skal forhandles på plads, når S-SF efter et eventuelt regeringsskifte indkalder arbejdsmarkedets parter til forhandlinger.
»Vi har ikke lagt os fast på, hvordan modellen skal se ud. Det vil vi lade være op til drøftelser med arbejdsmarkedets parter, som vi hele tiden har sagt,« siger Astrid Krag.
Ifølge Venstres politiske ordfører, Peter Christensen, er den misvisende melding fra SF kendetegnende for partiets generelt uldne udmeldinger.
»Villy Søvndal har en særdeles velkendt metode: Det er at bruge en meget stor megafon, når han lover guld og grønne skove. Og når så det bliver aflyst eller udskudt til om 10 år, så hvisker han det stille til en avis,« siger Christensen.
Hvad vil de så?
Uklarheden om SF's linje understreger, at oppositionen ikke har et ansvarligt bud på, hvad i alverden de så vil stille op med dagpengene, mener Peter Christensen.
»Det er meget svært at finde ud af, hvad S og SF vil i forhold til deres økonomiske plan. De skifter hele tiden signaler, og det kan da undre, at de ikke siger ærligt, hvad de vil. Meldingen om, at de vil tale med fagbevægelsen om det en dag, bliver man ikke meget klogere af,« siger han.
I dialogen med fagbevægelsen kan det komme på tale, at en ny regering vil bevare en kortere dagpengeperiode, men til gengæld hæve den månedlige ydelse. Sådan en model vil dog være endnu dyrere, mener Peter Christensen og henviser til, at langt de fleste ledige kun er på dagpenge i en kort periode, så det hele dermed vil koste mere, hvis ydelsen skal sættes op.
Ifølge Astrid Krag er der dog ikke nogen uklarhed om, hvad oppositionen vil.
»Vi har hele tiden sagt, at vi vil annullere besparelserne, som regeringen har lavet ved at gå fra fire til to år. Vi vil så forhandle med parterne om, hvordan man bedst indretter dagpengesystemet, og der kan man forestille sig forskellige modeller,« siger Astrid Krag.
- Men selv om I vil i dialog med parterne, er der vel intet til hinder for, at I kan have en klar holdning til, hvilken model I selv foretrækker?
»Jo, det er hele pointen med at insistere på, at det altså er arbejdsmarkedets parter, der bedst indretter det danske arbejdsmarked. Det betyder, at vi vil møde op og lytte til, hvad der er det kloge og det rigtige at gøre. Vi møder op med en annullering af besparelserne og et ønske om et så velfungerende dagpengesystem som overhovedet muligt.«
- Men i sidste uge skrev Ritzau, at SF vil genindføre en dagpengeperiode på fire år, hvis I får magten. Er det så forkert?
»Jeg tror, det er en fejlfortolkning af det, som Villy Søvndal siger. Vi har jo hele tiden sagt, at vi vil annullere besparelserne, og derfor er det ikke forkert som sådan. Men vi har ikke lagt os fast på, hvordan den model skal se ud.«
- Så I vil alligevel ikke love, at perioden bliver fire år?
»Nej, men vi vil love, at vi fører de ressourcer, som regeringen har fjernet, tilbage i dagpengesystemet.«
Det var desværre ikke muligt for Information at få en kommentar fra Villy Søvndal, som er udenlands.



