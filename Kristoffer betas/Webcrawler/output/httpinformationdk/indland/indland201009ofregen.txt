Ofre vil ikke gense deres gerningsmænd
Ofre vil ikke sidde over for deres gerningsmænd i de såkaldte konfliktråd.  Tre ud af fire takker nej hos Station City i København


 De har været en stor succes i Norge og er blevet spået en storslået fremtid i Danmark. Alligevel er de såkaldte konfliktråd, hvor et offer kan sidde ansigt til ansigt med sin gerningsmand, ikke særlig populære. Ofrene er nemlig ikke interesserede i at gense forbryderen.
»Det har vist sig at være en meget stor udfordring at få den forurettede overbevist om, at det her er et godt tilbud for dem,« siger Bina Holm, som er konfliktrådskoordinator hos Station City i København.
»Det har faktisk overrasket mig, for jeg havde troet, det ville være omvendt - at gerningsmanden ikke havde lyst til at sidde og forklare sig over for offeret,« fortsætter hun.
Hos Station City har 20 gerningsmænd takket ja til at møde deres offer, men i 15 af sagerne sagde den forurettede nej tak.
Nogle føler ikke, de er stærke nok til at møde gerningsmanden igen, imens andre har lagt forbrydelsen bag sig.
Derfor er der kun blevet gennemført fem konfliktråd hos Station City, siden ordningen blev indført i marts.
Og på landsplan har konfliktrådene heller ikke fået den bedste start. På de første fire en halv måned er der på landsplan gennemført 85 konfliktråd - svarende til 1,5 møde om måneden i hver af de 12 politikredse.
Det har fået SF's retsordfører, Karina Lorentzen, til at bede justitsminister Lars Barfoed (K) om at redegøre for den manglende succes.
»Jeg er skuffet over, at der ikke er flere sager, der har ført til konfliktråd. Der må jo være et enormt potentiale, når man tænker på, hvor mange sager med voldsofre og lignende der bliver behandlet hver måned,« sagde Karina Lorentzen forleden.
Men hos Station City ser konfliktrådskoordinator Bina Holm ikke tallene som et tegn på, at ordningen ikke virker.
»Jeg tror ikke, det er så alarmerende. Det går fremad, bare ikke så hurtigt. Tallene er måske sat lidt for optimistisk her i opstartsfasen,« siger Bina Holm og sammenligner med Norge, hvor konfliktråd bliver brugt i forbindelse med strafnedsættelse.
»I Norge har det taget år at få indført, så jeg tror bare, vi skal væbne os med tålmodighed. Der er ingen tvivl om, at det kommer til at køre,« siger Bina Holm, der indtil videre har haft fem konfliktråd på Station City.
»Det er virkelig noget, der virker. Det er magisk, intet mindre, når gerningsmand og offer får lov at mødes. Det hører jeg fra både mæglerne og de implicerede,« siger Bina Holm.

