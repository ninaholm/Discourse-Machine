Eksperter: FN's konventioner er under pres
De europæiske lande er blevet dårligere til at overholde FN's konventioner. Det går ud over udsatte grupper som for eksempel flygtninge


 Europa er blevet dårligere til at overholde FN's konventioner. Sådan lød konklusionen, efter flere eksperter i går talte på en konference på Christiansborg med det passende navn 'Konventioner under pres'. Arrangørerne af konferencen var Dansk Flygtningehjælp, Amnesty International, FN-forbundet og Red Barnet, der alle mener, at mange lande underminerer konventionerne, selv om de selv har skrevet under på dem.
"En række lande, heriblandt Danmark, bevæger sig på kanten eller handler i uoverensstemmelse med konventionerne. Det er blevet en trend, at landene i stedet går solo og glemmer solidariteten. Man kan begynde at sætte spørgsmålstegn ved den gode vilje, når man ser, hvordan vi behandler irakiske asylansøgere, asylbørn og de mennesker, der ønsker familiesammenføring. Man svigter de mennesker, der har brug for os. Det er tydeligt, at vi ikke er nær så gode til at overholde konventionerne i dag som for 45 år siden," siger generalsekretær i Dansk Flygtningehjælp, Andreas Kamm.
Udviklingen bør ellers gå den anden vej, til det bedre, fordi behovet for konventionerne bliver større:
"Jeg er meget bekymret for fremtiden, fordi stadig flere mennesker krydser grænserne hver dag, så behovet for konventionerne bliver større. Den manglende respekt er bekymrende, og det kan blive et problem at overbevise mindre ressourcestærke lande om, at de skal følge konventionerne, når vi ikke selv gør det," siger Andreas Kamm, som bakkes op af flere internationale aktører. 
Populistisk politik 
Generalsekretær for European Council on Refugees and Exiles (ECRE), Bjarte Vandvik, er kritisk over for den danske lovgivning, som han mener, forhindrer Danmark i at overholde konventionerne:
"Når de nationale regeringer fører populistisk politik, sætter det konventionerne under pres. Familieretten anses som noget af det vigtigste ved konventionerne og er nævnt i Den Europæiske Menneskerettighedskonvention, Verdenserklæringen og Børnekonventionen. Men Danmark bryder sin internationale forpligtigelse for at komme ulovlige ophold til livs. Men man kan sætte spørgsmålstegn ved den danske lovgivning, når den blandt andet forhindrer flere familier i at leve sammen," pointerer Bjarte Vandvik, der især er kritisk over for familiesammenføringsreglerne:
"De er udelukkende lavet for at virke afskrækkende. Der er ingen fornuft og ingen respekt for konventionerne bag dem. Det er ren populisme," siger han. 
Også UNHCR's regionale repræsentant for de baltiske og nordiske lande, Hans ten Feld, der har en baggrund inden for international lov, er kritisk over for Danmarks overholdelse af konventionerne - især det danske asylsystem finder han problematisk.
"Vi møder mange udfordringer på grund af globaliseringen. Men bare fordi der er noget, der hedder minimumstandarder, betyder det ikke, at landene skal indføre den laveste standard over for asylansøgerne. Danmark er nødt til at give de afviste asyl-ansøgerne en form for beskyttelse - det mangler i systemet. Midlertidige løsninger er ikke vejen frem," siger han. 
Stemmefiskeri 
Andreas Kamm fra Dansk Flygtningehjælp efterlyser et anderledes handlemønster fra politikernes side: 
"Det er en udfordring for politikerne at tage hensyn til det internationale niveau, hvis de mener, at det går ud over det nationale niveau. Men vi bliver nødt til at erstatte det populistiske stemmefiskeri med et større og bedre lederskab. Det er mennesker, der kommer i klemme, hvis konventionerne brydes. Flygtningene er jo afhængige af det internationale samfund og de konventioner, der er indført."
I torsdags var integrationsminister Birthe Rønn Hornbech (V) kaldt til samråd, for at kommentere på den kritik, Europa-Parlamentets LIBE-udvalg gav af de danske asylcentre som beskrevet i Information. 
Det er især de lange ophold i de danske asylcentre, der kritiseres, og flere af eksperterne ved gårsdagens konference peger på, at det er brud på Børnekonventionen. 
Birthe Rønn Hornbech har dog ikke i sinde af lave om på lovgivningen: 
"Jeg er helt uenig med LIBE, og jeg afviser fuldstændig deres kritik. De er ikke et kompetent udvalg, og de skal ikke lege politibetjente over for os. Det er tydeligt, at de bare vil give opholdstilladelser. Vi ændrer ikke vores politik," siger hun, men understreger, at det er trist, at det går ud over børnene, at de skal sidde så længe i de danske centre. 
"Hvis der er tilfælde, hvor Danmark direkte bryder Børnekonventionen, så vil vi undersøge det nærmere," siger hun til Information. 


