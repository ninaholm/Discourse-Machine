Bagsiden: IC4 er ’tvivlsomt’
Statsbanerne tvivler på, at alle de bestilte italienske tog kommer ud at køre i Danmark. Et af dem har Silvio Berlusconi foræret til Gaddafi


 
	Ak, der er efterhånden meget, der er tvivlsomt ved DSB. Nu også DSB’s håb om, at den italienske togproducent AnsaldoBreda kan levere de udeblevne IC4-tog. I en nylig statusrapport om IC4-fiaskoen skriver DSB:

	»AnsaldoBreda har præsenteret en plan for færdiggørelse af de togsæt, som forventes færdiggjort inden udgangen af september henholdsvis oktober. DSB ser tvivlsomt på denne plan, som indebærer et ikke tidligere set leveringstempo.«

	Bare formuleringen røber, hvor galt det står til. Andre, der af fortvivlelse har lært at tvivle på andre, ville se tvivlende på nye løfter. DSB er drevet til nu at se ’tvivlsomt’ på AnsaldoBreda.

	At der om AnsaldoBreda er grund til tvivl i alle former, fremgår af, at DSB i rapporten oplyser: »Der er ikke overtaget nogen togsæt i april. AnsaldoBreda har søgt overdraget 2 togsæt ultimo april, som DSB ikke har accepteret på grund af manglende færdiggørelse.«

	IC4 skulle have været rygraden i dansk national togforsyning. I år 2000 bestilte DSB 83 dieseltogstammer hos AnsaldoBreda. Pris: fem milliarder kr. Levering: 2006.

	Alt gik galt

	Det viste sig hurtigt, at tidsplanen slet ikke holdt, og at de forsinket leverede tog led af alskens mangler. Det førte til, at DSB i 2009 indgik et forlig med AnsaldoBreda: En discount på 2,25 milliarder på togsættene – mod at DSB overtager dem »på det leverede konfigurationsniveau«.

	Altså: DSB skal selv gøre togene køreklar. Men det forudsætter, at køreklargørelse er mulig, og at togene bliver leveret. Det er her, det kniber.

	Af DSB-statusrapporten fremgår, at 10 togsæt endnu ikke er leveret. Af de leverede 73 er kun de 19 »klar til drift«. 16 »afventer ombygning«. Seks er »under ombygning«. Ni er »under driftssimulering«. 5 er »til eftersyn«. 4 er under »inspektioner«. 12 er under »reparationer«.

	Helt ejendommelig bliver sagen ved, at et af de manglende togsæt befinder sig i Libyens ørken. Italiens tdiligere premierminister Silvio Berlusconi snuppede det færdige IC4-tog for næsen af DSB og skænkede det som en gave til Libyens daværende diktator, Muammar Gaddafi.

	Dette tog har AnsaldoBreda lovet at føre ud af ørkenen og sende til Danmark. Men også det løfte anser DSB for tvivlsomt: »DSB vurderer, at AnsaldoBreda ikke vil være i stand til at hjembringe og færdiggøre Libyen-togsættet inden deadline.«

	Jovist så: IC4-projektet er blevet en ørkenens luftspejling. Kig selv efter!

