Hjælp til voldsramt pleje-personale fra ministeren



 Ved et samråd i Folketinget tirsdag eftermiddag imødekom justitsminister Søren Pind pædagoger og andet plejepersonale, som risikerer at ende i en juridisk klemme, hvis de bliver udsat for vold på deres arbejde.
Som følge af en praksisændring fra Erstatningsnævnet fra 2014 skal plejepersonale, der udsættes for vold fra et barn, politianmelde volden inden for 72 timer for at at kunne få erstatning. Men som beskrevet i tirsdagens Information gør pædagogiske hensyn, at langt de færreste ønsker at politianmelde et barn.
Det var SF’s børne- og ungdomsordfører, Jacob Mark, der havde indkaldt justitsminister Søren Pind (V) og børne- og undervisningsminister Ellen Trane Nørby (V) til samråd, fordi han finder situationen uholdbar for voldsramt plejepersonale.
Læs også: Plejepersonale fanget i juridisk klemme efter vold
Samrådet førte ikke til, at justitsministeren tilbageruller praksis, som Jacob Mark havde håbet, men alligevel mener han, der er grund til at være optimistisk.
»Der er sket det positive, at justitsministeren vil lave en klar vejledning og har fremlagt initiativer, der skal gøre det mere gennemsigtigt for offentligt ansatte af få erstatning. Men det er kun et skridt i den rigtige retning,« siger han og uddyber:
»I dag er praksis sådan, at du som udgangspunkt skal politianmelde. Der har været tvivl om, hvornår man kan få dispensation fra det, og pædagoger har ikke turde håbe på at få det. Derfor har de politianmeldt i flæng. Det ser ud til, at justitsministeren nu vil uddybe, hvordan den dispensation gives, og det er positivt.«
Men Jacob Mark vil se udfaldet af vejledningen, før han tror på, at den fungerer:
»Hvis vejledningen ikke gør livet lettere for pædagoger, så stiller vi det som forslag i Folketinget, og så må vi se, om der er flertal.«
Læs også: ’Pædagoger skal beskytte børn, ikke politianmelde dem’
Lars Søgaard, faglig sekretær og medlem af BUPLs forretningsudvalg, fortæller om samrådet:
»Vi havde håbet, at der kom en generel lovændring, der sikrede, at man som princip ikke skal anmelde børn og unge, man har i sin varetægt.  Men i dag gav ministrene os ret i, at det her er et uklart område, og derfor vil de lave vejledningen og invitere eksempelvis BUPL ind i arbejdet med den. Problemet er ikke løst, men det er en start,« siger han og uddyber: »Vi er beherskede optimister og glade for at være inviteret ind. Og så må vi se, hvad der sker, når det arbejde er færdigt.«

