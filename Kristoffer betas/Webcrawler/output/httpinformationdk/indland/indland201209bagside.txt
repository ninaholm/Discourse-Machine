Bagsiden: Lars Løkke får fast arbejde – i Herning
Den tidligere V-statsminister vier sin arbejdsevne til den midtjyske by


 Kan man insistere på kun at arbejde med det, man føler sig egnet til – og nægte at beskæftige sig med andet?
Den diskussion raser nu over hele landet, foranlediget af klager fra arbejdsløse over, at de er blevet beordret til job, der er langt lavere end deres uddannelsesniveau.
For en måned siden erklærede tidligere statsminister Lars Løkke Rasmussen (V) i Karen Jespersens og Ralf Pittelkows Den korte avis: »Det skal ikke længere være forbundet med større prestige at gå på passiv forsørgelse end arbejde i en opvask. Vi skal have sulten tilbage.«
I går kom Lars Løkke med en uventet erklæring. En helsidesannonce i Jyllands-Posten, prydet af et stort og lettere forskønnet foto af Løkke, citerer ham for udsagnet:
»At følge med Herning er fast arbejde.«
Aha! Bare man følger med Herning, er man altså i fast arbejde.
Den store – og dyre – helsidesannonce er indrykket af den Venste-ledede Herning Kommune. Anledningen er, at lobbyorganisationen DI, Dansk Industri, har udnævnt Herning til at have »Danmarks bedste erhvervsklima«.
Godt image
Udnævnelsen af Herning begrunder DI således: »Herning får førstepladsen i 2012 på grund af blandt andet et godt image hos erhvervslivet, som især er opnået gennem en god dialog med virksomhederne.«
DI’s administrerende direktør, statsministeriets tidligere departementschef Karsten Dybvad, tilføjer:
»I de midtjyske kommuner er der ingen skepsis over for de erhvervdrivende.«
Karsten Dybvad overser her den mulighed, at der i visse sager kan være behov for »skepsis over for de erhvervsdrivende«. Hvad for eksempel i miljøsager? Skal kommunen altid tage de forurende virksomheders forklaringer for gode varer? Skeptiske typer kunne finde på at hævde, at Herning Kommune får en pris for at være diskenspringer for de lokale erhvervsfyrster.
Men hvorfor bruger Herning Kommune lejligheden til at formøble skatteborgernes penge på at indrykke et foto af Lars Løkke Rasmussen? Og hvad mener Løkke med det udsagn, der tillægges ham: »At følge med Herning er fast arbejde«?
En nærliggende læsning er, at der foregår så meget i Herning, at det beslaglægger alle Løkkes kræfter at følge med. Så tør man da slet ikke tænke på, hvor hårdt det fremover vil tage på Løkke at følge med i hele Danmark. Ja, nærmest i hele Europa og verden med.
Godt, at Løkke vil holde sig til Herning. Hvad han så end mener med det.
 

