EL presser regeringen om børnecheck
Børnechecken skal kun udbetales til børn i Danmark, mener Enhedslisten


 
	Enhedslisten presser regeringen i striden om børnechecken. Mens De Konservative med et beslutningsforslag vil tvinge regeringen til at følge den tidligere VK-regerings politik, har Enhedslisten fremsat et andet beslutningsforslag som kommer først til afstemning. Forslaget pålægger regeringen at sikre, at børnechecken kun udbetales til forsørgere, hvis børn har bopæl i Danmark.

	»Hvis de borgerlige partier stemmer for vores beslutningsforslag, så stemmer vi selvfølgelig ikke for deres, som så bliver overflødigt,« siger socialordfører Finn Sørensen.

	Debatten om børnechecken er opstået, efter at EU-kommissionen har annonceret, at de danske regler er i strid med EU-retten. Problemet er et optjeningsprincip på to år, som VK-regeringen indførte i 2010. Det foreskriver, at EU-borgere skal have arbejdet to år i Danmark, før de har ret til fuld børneydelse.

	Regeringen ønsker derfor at ændre loven, men selv om Enhedslisten er modstander afoptjeningsprincippet, agter partiet at stemme for De Konservatives beslutningsforslag og dermed eventuelt sikre dette flertal. Hvis der altså ikke forinden er fundet en løsning, hvilket kan være Enhedslistens eget beslutningsforslag.

	»Du kan ikke have en diskriminerende ordning, hvor du siger til de udenlandske arbejde, at vi vil have jeres skattekroner men I kan ikke få det samme for dem som andre her i landet. Men vores problem er, at børnechecken nu skal udbetales for børn, som ikke opholder sig i Danmark. Det kan misbruges til social dumping, hvor virksomhederne ikke betaler så meget i løn til de udenlandske arbejdere med henvisning til, at de kan sende børnechecken hjem,« siger Finn Sørensen.

	Ifølge et notat fra skatteminister Morten Østergaard (R) vil Enhedslistens løsning imidlertid også være i strid med EU-retten, eftersom retten til »familieydelser« også gælder for dem, der bor i en anden medlemsstat. Vurderingen deles af juraprofessor ved Københavns Universitet, Niels Fenger. Efter EU-retten vil det, »ikke være muligt at lave nye regler, som afskærer børnechecken til dem, der bor og opholder sig her i landet og har deres barn i et andet EU-land,« siger han.

