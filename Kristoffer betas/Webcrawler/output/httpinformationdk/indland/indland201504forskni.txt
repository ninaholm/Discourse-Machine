Forskning er kun for de få
Alt for få forskningsartikler bliver læst. Hvis ikke forskerne bliver bedre til at formidle bredt, vil vigtig ny viden aldrig nå ud til beslutningstagere og befolkning, lyder anken fra to internationale forskere. Problemet er mindre udbredt i Danmark, mener formidlingsforsker


 1,5 millioner forskningsartikler bliver hvert år offentliggjort i videnskabelige tidsskrifter, men mange af dem bliver næsten ikke læst eller citeret af andre forskere, viser tal offentliggjort af to forskere i The Strait Times.
I den humanistiske forskning bliver hele 82 procent aldrig citeret, det samme gælder for 32 procent af samfundsforskningen, mens 27 procent af de naturvidenskabelige artikler aldrig bliver citeret. At en artikel bliver citeret betyder dog ikke, at den er blevet læst. Kun en femtedel af de citerede forskningsartikler er blevet læst, lyder estimatet fra de to forskere.
»Hvis akademikere vil have indflydelse på beslutningstagere og praktikere, må de overveje mainstream- medierne,« skriver Asit Biswas og Julian Kirchherr i den singaporeanske avis. De foreslår også, at forskeres formidlingsarbejde skal være lige så karrierefremmende som forskning og undervisning.
I professor i forskningsformidling Maja Horsts optik er problemet med ubrugelig forskning ikke så sort/hvidt, som de to forskere gør det til.
»Forskning bliver mere specialiseret, og det er et problem i sig selv formidlingsmæssigt. Det kan godt være, at antallet af læsere af en artikel ikke er særligt stort, men hvis de 30 personer, der læser den, er lige præcis dem, der kan bære den viden videre, så har den ramt de rigtige. Men måden, vi formidler forskning på, fungerer på ingen måde perfekt,« siger Maja Horst.
Formidling er en fælles pligt
Al forskning kan dog ikke skæres over én kam. Vigtig viden om vandforsyning skal udbredes til praktikere og politikere, mens spaltningen af et kemisk stof måske ikke har den samme betydning for den almene befolkning.
At forskning ikke bliver formidlet mere bredt til befolkningen, er ifølge Maja Horst et langt mindre problem herhjemme, hvor formidling af forskning har været en af universiteternes hovedopgaver siden universitetsloven blev indført i 2003.
Som institutleder på Københavns Universitet mener hun ikke, at det giver mening, at den enkelte forsker skal belønnes for sine formidlingsevner: »Formidlingsforpligtelsen er universitetets og ikke den enkelte forskers. Hvis jeg krævede af den enkelte forsker, at han eller hun skulle formidle mere, ville det ikke være rimeligt, for de har ingen kontrol over, hvorvidt medier og redaktører er interesserede i deres forskning,« siger Maja Horst.
Plads til nørden
På Aalborg Universitet har forskerne tidligere fået mere i løn, hvis de var flittige formidlere, men det er blevet afskaffet sidste år, forklarer rektor Per Michael Johansen.
»Det var skævt, fordi forskerne jo heller ikke får tillæg for undervisning og forskning, derfor er det afskaffet,« forklarer AAU-rektoren. At være en dygtig formidler kan ligesom en særlig stor forsknings- og undervisningsindsats stadig belønnes lokalt. Per Michael Johansen ser dog primært formidlingsproblemet, som et generationsspørgsmål.
»De unge forskere og de generationer, der er på vej, er opdraget til at formidle og går rigtig meget op i det,« siger han.
Maja Horst er enig i, at de yngre forskere er helt anderledes interesseret i formidling.
Når forskerne ikke prioriterer kommunikation med omverdenen, handler det både om, at det er svært at formidle sin forskning, og om at de sagtens kan klare sig godt uden, mener Maja Horst.
»Hvis man som forsker skal blive god til at kommunikere, så kræver det, at man bruger ressourcer på det, Men at være forsker er i forvejen en benhård karriere, og jeg synes ikke, at alle forskere skal være underholdende stand up’ere. Mange kan sagtens formidle godt, selv om det er nørdet og svært, men det kræver omvendt også, at journalisten har tid til at forstå, hvad det drejer sig om,« siger Maja Horst.
At især humanistisk forskning bliver læst og citeret ganske sjældent, afviser Maja Horst. Problemet er, at citationssystemet primært er indrettet med henblik på natur- og sundhedsvidenskabelig forskning. Det betyder, at man tæller, hvor meget en artikel bliver citeret i to år efter offentliggørelsen.
Det meste humanistiske forskning har dog en meget længere holdbarhed end to år, derfor vil antallet af citationer typisk først komme efter et par år, lyder Maja Horsts forklaring.
»Humaniora og til dels samfundsvidenskab har en meget langsommere tidshorisont, derfor bliver de citeret meget lidt de første år, mens natur- og sundhedsvidenskabelig viden udvikler sig meget hurtigere, derfor giver det bedst mening for dem at måle citationer de første to år,« siger Maja Horst.
lila@information.dk

