’Jeg kan ikke se nogen løsning på jeres problem’
De sultestrejkende iranere i Sandholmlejren fik fredag besøg af Zenia Stampe (R). Mens asylansøgerne forsøgte at overbevise hende om deres krav på asyl, forsøgte politikeren at forklare de danske asylregler: Et afslag er et afslag. Og hun måtte erkende, at hun ikke kan hjælpe dem
De iranske myndigheder kræver, at iranske statsborgere frivilligt ansøger om at få pas eller rejsedokumenter, hvis Iran skal tage imod dem. Og eftersom afviste iranske asylansøgere sjældent vil samarbejde med de myndigheder, som de er flygtet fra, er situationen fastlåst for iranerne i Sandholmlejren.


 På græsplænen foran Center Sandholm er 19 afviste iranske asylansøgere gået i sultestrejke. De bor i et stort, hvidt telt, på madrasser ovenpå paller, og indtager kun væske i form af vand, te, kaffe eller sodavand. Udenpå tøjet har de hver især et hvidt stykke stof med sætninger som ’Længe leve frihed’ på dansk og arabisk. Der hænger skilte med opråb og karikaturtegninger af Irans præsident, Mahmoud Ahmadinejad, og ayatollah Ali Khamenei.
Det er fredag, og de har sultestrejket siden 18. maj. Nogle har været i Danmark i to-tre år, andre har været her i over 10 år. En af dem er Mehdi Ghashghaeizadeh, der er talsmand for gruppen. Han sultestrejker ikke selv, men tager sig af kommunikationen mellem gruppen og omverdenen.
»Folk skal se vores situation og det liv, vi lever. Hvorfor skal vi sidde i asylcentre i 10 år eller mere?« spørger han retorisk, inden han kommer med sit krav til de danske myndigheder: »Vi vil have opholdstilladelse efter så mange år.«
Iranerne mener, de har ret til asyl, fordi de har været i Danmark i mange år. Det beviser, at de rent faktisk er forfulgte i Iran, selv om myndighederne i Danmark ikke mener det. Som Mehdi Madani, en anden talsmand, siger:
»Vi har ret til opholdstilladelse efter så mange år. Vi har jo bevist vores ærlighed over for myndighederne.«
Fastlåst situation
I dag har de så fået besøg af den radikale politiker Zenia Stampe, der har sagt ja til at tage til Sandholm for at lytte til iranerne og høre deres krav. Men også for at forsøge at forklare om principperne i det danske asylsystem: Når man får afslag på asyl, har man ikke ret til ophold i Danmark.
»Jeg tror ikke, det hjælper jer at sultestrejke,« siger hun efter at være blevet introduceret til gruppen.
»Men hvad kan vi ellers gøre?« spørger Mehdi Ghashghaeizadeh.
Det kan Zenia Stampe ikke svare på. Iranerne er i et dilemma, der adskiller dem fra andre grupper af afviste asylansøgere. De har fået besked på at rejse ud af Danmark, men ligesom mange andre afviste asylansøgere har iranerne her nægtet at rejse frivilligt, og dermed er det blevet politiets opgave at sørge for at tvangsudsende dem.
De iranske myndigheder kræver imidlertid, at iranske statsborgere frivilligt ansøger om at få pas eller rejsedokumenter, hvis Iran skal tage imod dem. Og eftersom afviste iranske asylansøgere sjældent vil samarbejde med de iranske myndigheder, som de er flygtet fra, er situationen med politiets egne ord »fastlåst«.
»Det må endvidere anses for reelt at være uladsiggørligt at udsende hovedparten af de 129 afviste iranske asylansøgere, der var i udsendelsesposition ved udgangen af 2011,« skriver Rigspolitiet således i sin seneste redegørelse for arbejdet med udsendelse af afviste asylansøgere.
Vil sulte sig ihjel
De sultestrejkende iranere i teltet prøver igen og igen at overbevise Zenia Stampe om deres ret til asyl. Omvendt prøver hun at forklare, at selv om de føler sig forfulgte og frygter at vende tilbage til Iran, er det ikke nødvendigvis nok til, at de kan få asyl i Danmark.
»I skal jo være individuelt forfulgte. Det er ikke nok bare at være flygtet fra Iran,« siger hun.
Iranerne sidder rundt om politikeren og skiftes til at byde ind med argumenter. Nogle sidder længere væk og mister stille og roligt troen på, at hun, som de måske havde håbet, kan hjælpe dem.
»Efter 10 år må nogen høre på os,« siger Mehdi Ghashghaeizadeh.
»Men det er jo ikke Danmarks skyld, at I er blevet her,« forsøger Zenia Stampe sig med og prøver igen at forklare, at hvis de har fået afslag på asyl, har de ikke ret til at være i Danmark. Men hun må samtidig erkende, at hun dybest set ikke kan hjælpe dem.
»Hvis jeg skal være helt ærlig, må jeg sige, at jeg ikke kan se nogen løsning på jeres problem. Jeg er helt blank.«
Efter at have talt frem og tilbage i halvanden time, indser iranerne, at det ikke bliver i dag, der kommer en løsning.
»Jeg kommer til at blive her, til jeg dør,« siger en af dem.
»Mener du, at du vil sulte dig ihjel, hvis ikke der sker noget?« spørger Zenia Stampe.
»Ja!« lyder svaret resolut.
»Det bliver du simpelthen nødt til at lave om på. For der kommer ikke til at ske noget,« siger Zenia Stampe. »Så længe I sultestrejker, provokerer det folk, og der er ikke nogen politikere, der vil hjælpe asylansøgere, fordi de sultestrejker. Det er pression.«
Forbedringer hjælper ikke
Under diskussionen i teltet har Zenia Stampe fortalt om de forbedringer for asylansøgere, regeringen har planer om. Det drejer sig bl.a. om at udvide Flygtningenævnet med to medlemmer og om at give asylansøgere mulighed for at bo og arbejde uden for centrene. Men fordi det sandsynligvis vil være et krav, at asylansøgeren samarbejder, er det tvivlsomt, om det kommer de afviste iranerne til gode, siger hun efter at have forladt teltet.
»Jeg er meget i tvivl, om det også skal gælde for iranerne. For det er netop, fordi de ikke vil skrive under, at vi ikke kan sende dem hjem.«
For Mehdi Ghashghaeizadeh gør det dog ingen forskel, om han får lov til at bo og arbejde uden for centrene.
»Det gør ikke nogen forskel, for vi er stadig asylansøgere, der venter. Hvorfor efter 10 år? Det kan være godt for nyankomne asylansøgere, men ikke for os, der har boet her i 10 år,« siger han.

