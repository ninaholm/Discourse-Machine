Fedtfattig kritik
Tanker om et bedre samfund har svære kår. Det har håbet om en bedre krop imidlertid ikke. Problemet er, at det hverken tjener samfund eller de fitnessudøvende, for ingen kommer som bekendt ud ad flækken på et løbebånd


 Det er slut med Gauloises, Sartre og en spand rødvin. Slut med tømmermænd, opkastninger og andendagsbranderter med opfyldning af sild og snapsedepoter. De nætter, der før var fyldt med endeløse diskussioner om, hvordan et alternativt samfund kunne indrettes, er nu afløst af et sæt håndvægte og slankeopskrifter. Kritikken er kommet på kur.
Det er ikke længere de filosofiske opskrifter på utopiske og radikalt anderledes samfund som dominerer, det er derimod kokke, personlige trænere, skønhedseksperter, livsstilseksperter, der trykker det ene oplag efter det andet med opskrifter på det sunde og gode liv.
De er de nye shamaner. Det drejer sig om en effektiv krop og et omskifteligt selv, der kan danse i takt med de vekslende krav. Slut med abstrakte og politiske tanker om at skabe en bedre verden for vores børn. Nu vil vi se konkrete resultater, måle og veje og hellere i går end i dag.
Der er imidlertid et problem. Nok er den fedtfattige kost et måltid og de investerede timer i fitnesscentret godt givet ud for helbredet, men de opretholder kun status quo. Et løbebånd får som bekendt ingen ud af flækken.
Støn og prust
Verden står over for flere kriser. Aldrig har der været så mange arbejdsløse på verdensplan, det økologiske kredsløb er ude af balance, de finansielle markeder er under et voldsomt pres, og en gældskrise plager flere vestlige lande. Hvad gør de vestlige nationers borgere? Går de på gaden? Nej, de smutter en tur i fitnesscentret.
I Reinhart Kosellecks berømte værk med titlen Kritik und Krise fra 1954 fastslår han, at enhver krise udløser kritik, eller at massiv kritik leder til samfundsmæssige kriser, der kan resultere i samfundsforandringer. Men har Kosellecks pointe noget på sig i dag? Verden skriger på kritik og nye ideer, men det bliver kun til støn og prust. Vores tids kritikgenre kan bedst sammenlignes med et fitnesscenter.
Individualiseret
Fitnessudøvere tjekker ind med deres medlemskort, booker sig ind på de hold, de lyster, river i jern, bukker og bøjer sig i squats med amerikansk accent, og når det gør ekstra ondt, holder de i hånd med en personlig træner. Det kan hænde, at de også køber fitnessprodukter, bader eller benytter spa, sauna eller får massage. Men de gør det i det ’gatede community’, som fitnesscentret udgør i dag, uden alt for engageret kontakt med de andre fra samme segment, der sætter pris på samme service og kildevand til de tørstige.
Her arbejder de fleste alene med sig selv, intenst og effektivt. Sejre og nederlag konstateres foran spejlet. I fitnesscentrene gælder det om at komme ud af sin comfort zone for at sparke kroppen op i gear.
Den fedtfattige kritikgenre er individualiseret. Det er ikke kun en ydre kampe med kroppen, men også en indre, hvor selvkritikken anvendes som et middel til at få pulsen op og skrige til de overflødige kilo, at de skal skrubbe af. Fitnesscentrene er træningslejre for dem, som har vendt samfundet ryggen. Det eneste, medlemmer kan finde på at kritisere, er, hvis der ikke er nok varmt vand i bruserne, at nogen har glemt at tænde for saunaen eller hvis spinningcyklerne ikke fungerer optimalt.
Det kendte kampråb fra maj 1968: »Løb, kammerat, den gamle verden er i hælene på dig« er udskiftet med: »Commit to be Fit. Rest a while and run a mile«.
 
Rasmus Willig er lektor ved Institut for samfund og Globalisering ved Roskilde Universitet

