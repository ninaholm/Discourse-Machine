Ghetto-dannelsen spreder sig på gymnasierne
Siden 2006 har stærke og svage elever i stigende grad klumpet sig sammen på hvert sit gymnasium, viser en ny analyse fra Cevea. Det skaber A- og B-skoler og fører samlet set til større frafald, lyder konklusionen
 
	Siden 2007 har gymnasierne fået størstedelen af deres indtægter fra taxametersystemet, der fordeler pengene efter antallet af elever. Ifølge Cevea har systemet været med til at forstærke polariseringen af elever, da det reelt straffer de gymnasier på økonomien, der har de største udfordringer med at få eleverne igennem.


 
	Tendensen til polariserede gymnasier er øget kraftigt de seneste år. Elever, hvis forældre har lange uddannelser, går i stigende grad på andre gymnasier end elever, hvis forældre har korte uddannelser. Det konkluderer en ny analyse fra tænketanken Cevea.

	Ghettoiseringen har konsekvenser for, hvilken undervisning gymnasierne kan tilbyde eleverne, og den øger frafaldet på de svageste gymnasier, siger analysechef Jens Jonatan Steen på baggrund af analysen.

	»Opdelingen i A- og B-skoler er en skræmmende udvikling, som vi er nødt til at finde en politisk løsning på,« siger Jens Jonatan Steen.

	På den stærkeste femtedel af gymnasierne har 43 procent af eleverne akademisk baggrund, mens det samme kun gør sig gældende for 5 procent af eleverne på den svageste femtedel af gymnasierne. Den tendens er særligt blevet forstærket siden 2006, viser tallene.

	Ressourcesvage elever kræver typisk mere ekstraundervisning og vejledning, ligesom de har flere sociale problemer. Samtidig udløser de færre taxameterpenge, da de oftere dropper ud. Frafaldet fra den svageste gruppe af gymnasier er dobbelt så stort, 4,5 procent, som for den stærkeste gruppe, viser tal fra Cevea.

	Der er ingen tvivl om, at der i dag findes A- og B-gymnasier, siger Phillip Dimsits, der er formand for Danske Gymnasieelevers Sammenslutning.

	»Det kan man se på undervisningskvaliteten og tilbuddene til eleverne. Elever koster bare ikke det samme,« siger Phillip Dimsits, der selv kommer fra det, han kalder spelt-ghettoen fra Østerbro og Nordkøbenhavn.

	Flere falder fra

	Siden 2007 har gymnasierne fået størstedelen af deres indtægter fra taxametersystemet, der fordeler pengene efter antallet af elever. Ifølge Cevea har systemet været med til at forstærke polariseringen af elever, da det reelt straffer de gymnasier på økonomien, der har de største udfordringer med at få eleverne igennem. En anden faktor er, at gymnasierne er overgået til selveje, siger Jens Jonatan Steen.

	»Den øgede konkurrencesituation gør det vigtigt for institutionerne at have et godt brand, så de kan tiltrække ressourcestærke elever, som gennemfører,« siger han.

	Den udvikling så man i sit stærkeste udtryk frem til 2011, hvor de populære gymnasier i København håndplukkede de bedste elever fra hele Storkøbenhavn i stedet for at fordele dem på de lokale gymnasier. Siden har en regelændring dæmmet noget op for den udvælgelse, men den foregår stadigvæk i et vist omfang, og er en del af forklaringen på polariseringen, mener Jens Jonatan Steen.

	Socialt taxameter

	Løsningen er, foreslår Cevea, at indføre et socialt taxameter, der omfordeler en del af pengene efter forældrenes uddannelsesbaggrund og elevernes karaktergennemsnit fra folkeskolen.

	Den løsning tror Jens Boe Nielsen, formand for Rektorforeningen, dog ikke på. Han bekræfter tendensen til ghettoisering på gymnasierne, men det handler ikke om taxametersystemet, mener han.

	»Det skyldes, at antallet af elever er vokset kolossalt. I Nordsjælland har de i forvejen en gymnasiefrekvens på over 70 procent og kan ikke øge optaget meget mere. Men på Vestegnen øger de, og det er typisk fra hjem, der normalt ikke sender deres børn i gymnasiet,« siger han.

	Samme forklaring ser man i Horsens, hvor byens to gymnasier har oplevet den skæve udvikling, som Cevea beskriver på landsplan.

	Statsskolen i nord, som i forvejen har mange akademikerelever, har fået endnu flere akademikerelever, mens Horsens Gymnasium i syd har fået en smule færre akademikerelever.

	Forskellen skyldes, at Statsskolen har øget sit optag markant de seneste år, og de elever kommer typisk fra lokalområdet, hvor de unge akademikere flytter til, fordi de ikke har råd til at købe hus i Aarhus, lyder det samstemmende fra byens to rektorer.

	»Byudviklingen kan forklare langt mere end noget som helst andet. De lidt finere kvarterer ligger nord for fjorden, for så kan man få sydsolen. Og samme opdeling vil du finde i andre byer,« siger Jens Skov, der er rektor for Horsens Gymnasium.

	Men det ændrer ikke ved, at der er en øget skævhed, som man bliver nødt til at gøre noget ved, mener han. Også selv om han ikke regner sit eget gymnasium til dem, der skal have flere penge.

	»De ansvarlige i uddannelsespolitikken bør helt klart reagere på den øgede polarisering. Ellers har man ikke en chance for at bryde effekter af den sociale arv eller nå så høje faglige mål som muligt, hvis vi bliver ved med at bruge flest penge på de stærke elever med en stærk baggrund,« siger Jens Skov.

	Problemet med at omfordele pengene i et socialt taxameter er, at alle gymnasierne i midten vil få en ubetydelig klat penge, der bare går ind i driften, siger rektorformand Jens Boe Nielsen.

	I stedet skulle man koncentrere pengene til de gymnasier med de største udfordringer.

	»Dem på Vestegnen, de kunne godt bruge en ordentlig sum penge til en målrettet indsats,« mener han.

