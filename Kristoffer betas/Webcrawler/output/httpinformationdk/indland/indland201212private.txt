Private virksomheder svigter jobrotation
Ifølge professor er det især det private arbejdsmarked, som svigter jobrotation, mens Dansk Arbejdsgiverforening vurderer, at virksomhederne frygter ’administrativt bøvl’ i forbindelse med jobrotation
De private virksomheder benytter ikke regeringens jobrotationsordning på grund af frygt for administrativt bøvl


 Når det fra midten af september og indtil midten december kun er lykkedes at skaffe job til 254 ud af de mere end 49.000 langtidsledige, der modtog et brev i forbindelse med regeringens akutpakke, er det især de private arbejdsgiveres skyld. Det vurderer arbejdsmarkedsforsker og professor ved Aalborg Universitet, Henning Jørgensen.
Ifølge professoren halter den private sektor efter den offentlige, når det handler om at skabe plads på arbejdsmarkedet til de langtidsledige via jobrotation.
»Jobrotation er et rigtig godt instrument, fordi det både opkvalificerer den arbejdsstyrke, man fortsat her, samtidig med man flyver folk ind fra de arbejdsløses rækker, så de får chancen for at vise, hvad de kan. Dermed får de mulighed for at blive et kendt ansigt i virksomheden, og så slår man to fluer med ét smæk,« siger han og supplerer:
»Problemet er, at man skal have arbejdsgiverne med på ideen, og nogle til at administrere det. Ingen af delene fungerer lige nu.«
Indtil nu er det ifølge Henning Jørgensen primært den offentlige sektor, der har ansat flest langtidsledige gennem jobrotation. Men den tendens skal man ikke forvente kommer til at fortsætte, forudser professoren.
»Kommunerne kommer ikke med nye offensiver på denne front lige med det samme. De skal først have budgetterne til at hænge sammen for både i år og næste år,« siger han.
Da det både er en dyr og besværlig ordning, havde forskningsleder ved Det Nationale Institut for Kommuners og Regioners Analyse og Forskning, Jacob Nielsen Arendt, på forhånd ikke regnet med, at jobrotationsordningen ville give så mange job, og han er derfor ikke overrasket over tallet.
»Det er ikke specielt godt, men jobrotationsordningen vil tage noget tid at få op at stå, fordi det også kræver, at man får nogle arbejdsgivere med på vognen. Men det er ikke noget, der ser ud til at afhjælpe problemstillingen i nævneværdig grad,« siger han.
Ifølge chefkonsulent i Dansk Arbejdsgiverforening, Jørgen Bang-Petersen, frygter virksomhederne, at der er for meget administration og bureaukrati forbundet med job-rotation.
»Det er vigtigt at gøre virksomhederne opmærksomme på, at de administrative besværligheder, der er knyttet til sådan et redskab her, er noget, man håndterer fra jobcentrenes side. Ved sådan nogle ordninger, er virksomhederne meget følsomme over for administrativt bøvl,« siger Jørgen Bang-Petersen.
Da den første akutpakke blev lanceret af regeringen sammen med Dansk Arbejdsgiverforening, Kommunernes Landsforening og LO i slutningen af august, blev det flere gange understreget, at jobcentrene nu stod over for en vigtig opgave i forhold til at få de langtidsledige ud på arbejdsmarkedet ved at gøre en ekstra indsats.
Men ifølge Jørgen Bang-Petersen, har arbejdet med at fordele ved job-rotationsordningen ud til virksomhedernetraditionelt ikke været godt nok, selvom der er kommet mere fokus på det.
»Jobcentrenes arbejde med at orientere virksomhederne om, hvad de kan være behjælpelige med i beskæftigelsespolitikken, og at ordningen også kan være til gavn for dem, har i en meget lang periode været underprioriteret. Der er nogle ting i den beskæftigelsespolitiske værktøjskasse, der har været glemt lidt de sidste syv år,« siger han.
’Det er da bedre end nul’
Heller ikke hos Venstre er man imponerede over resultatet af jobrotationerne. Ifølge partiets arbejdsmarkedsordfører, Ulla Tørnæs, viser tallene med al tydelighed, at selvom jobrotation er »fuldstændig perfekt og korrekt i teorien«, så er det et værktøj, som er svært at implementere.
»Vi har hele tiden sagt, at jobrotation er et godt og udmærket instrument, som vi jo også selv valgte at udbygge. Men hvis ministeren tror, at det løser alle problemer på det danske arbejdsmarked, sådan som det nogle gange lyder, så tager hun fejl, og det viser de her tal jo. Så jeg håber da, at ministeren snart melder sig i virkelighedens verden,« siger hun.
SF’s arbejdsmarkedsordfører, Eigil Andersen, peger på, at man skal væbne sig med tålmodighed, inden man kan konkludere noget om job-rotationernes succes.
»Det er da et begrænset antal, selvom det er selvfølgelig bedre end nul. Men jobrotationsprojekter er jo karakteriseret ved, at det ikke lige er noget, man kan sætte i gang med et fingerknips. Det kræver nogen planlægning, og derfor tror jeg da, at det vil komme til at gå bedre i den kommende tid,« siger han.
Det har ikke været muligt at få en kommentar fra beskæftigelsesminister, Mette Frederiksen (S), men Socialdemokraternes arbejdsmarkedsordfører, Pernille Rosenkrantz-Theil, mener, at der kan være flere personer, der har haft gavn af jobrotation, end statistikkerne viser.
»Man kan jo diskutere, om 254 er nok. De forskellige redskaber skulle gerne samlet set levere en solid løsning. Men hver for sig kan det være lidt forskelligt, hvordan man bruger dem. Jeg ved, at nogle kommuner for eksempel har besluttet at sende en stor del af deres medarbejdere i jobrotation, men på en måde så det ikke tæller som jobrotation i statistikkerne, fordi de har haft et ønske om, at medarbejderne skulle optjene dagpengeretten i forbindelse med jobrotationen,« siger hun og konkluderer, at det ikke er midlet, men målet, der tæller.
»Vi har lavet en hel palet af redskaber til kommunerne, for at man har kunnet tilpasse dem til de lokale forhold, der er. Så er det jo en lokal beslutning, om man vil benytte det ene eller det andet redskab.«

