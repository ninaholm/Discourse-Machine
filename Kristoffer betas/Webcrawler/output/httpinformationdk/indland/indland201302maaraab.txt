’Vi må råbe så højt, vi kan’
Vi står over for den alvorligste systemkrise i menneskets historie, og det fordrer til øjeblikkelig handling. Klodens problemer skal på avisernes forsider. Det siger en gruppe unge, der i morgen mødes for at formulere en appel til politikerne om at tage fat på omstillingen nu
Emil Urhammer og Helene Albinus Søgaard synes, at det er pinligt, at vi forbruger klodens ressourcer uden hensyntagen til fremtiden. De er en del af en gruppe unge, som vil forsøge at få politikerne i tale – emnet er, hvordan vi omstiller samfund og økonomi mere langsigtet.


 Emil Urhammer og Helene Albinus Søgaard er bekymrede. Bekymrede for ressourceoverforbrug og klimaforandringer. For økonomisk krise og arbejdsløshed. Og for fremtiden.
De synes, det er en pinlig verden at være en del af. Der er masser af rigdom, og alligevel er der mennesker, som lever i ekstrem fattigdom. Imens suger den vestlige verden ressourcer til sig og tror, at det hele kører, som det skal. Det skal stoppe.
I weekenden mødes de med godt 50 andre unge til et seminar i København med titlen Omstilling nu. Unge med forskellig baggrund, men alle med masser af engagement, faglig viden og viljen til at sætte fokus på det, de ser som en overordnet systemkrise.
Det umiddelbare formål er at udforme en appel til statsminister Helle Thorning-Schmidt (S) om at indse de aktuelle krisers sammenhæng og sætte omstillingen til en mere langtidsholdbar økonomi på den politiske dagsorden. Et af de største problemer er ifølge de unge, at politikerne – og mange med dem – lukker øjnene for krisens kompleksitet.
Emil Urhammer og Helene Albinus Søgaard er med i den lille gruppe, der har taget initiativ til seminariet, og de håber, at Helle Thorning-Schmidt i nær fremtid vil tage imod dem – og appellen. Og at hun vil lytte og hente inspiration i det idékatalog med løsninger, som de unge vil producere. For det er alvorligt det her, siger de igen og igen.
»Vores samfund burde faktisk være i højeste alarmberedskab,« siger Emil Urhammer. Han er til daglig videnskabelig assistent på Aalborg Universitets campus i København – på Center for Design, Innovation og Bæredygtig Omstilling.
»Det virker fuldstændig absurd, at man kun kan læse om det her på side otte i Information. Det gælder om at råbe så højt som muligt for at få alle aviser til at skrive om det. Og helst på forsiden,« siger han. Helene Albinus Søgaard, som netop er blevet bachelor i statskundskab fra Københavns Universitet, tilføjer, at vi lige nu tager nogle valg, som hun slet ikke tør tænke på konsekvenserne af.
»Jeg kan slet ikke forstå, at man vælger at gamble så meget. Det er måske, fordi det er så overvældende, at folk bare lukker ned – og politikerne tænker jo kun fire år frem, så derfor er det svært at engagere folk i det.«
Vi skal gøre det sammen
De cykler konsekvent, når de skal rundt i byen og får dårlig samvittighed, hvis de tager for lange bade. Helene Albinus Søgaard kigger ned ad sig selv og kan konstatere, at hun udelukkende er iført genbrugstøj. Lige bortset fra skoene, som hun har fået af sin mor. Og så har hun ingen iPhone, som de fleste af hendes medstuderende har, men en gammel »skodtelefon«, som hun selv udtrykker det.
Det er ikke, fordi hun ikke forstår, at folk er glade for deres iPhones, men hun synes, at de bør tænke over, hvordan telefonen er produceret. Så ville de nok ikke skifte den ud så ofte, som mange gør.
I den gård, som hører til Emil Urhammers lejlighed, kan man ikke sortere sit affald i glas, plastik og metal. Derfor sorterer han det selv og tager det med på genbrugspladsen, som ligger 10 minutter væk. Han får det også dårligt – sådan rigtig dårligt, siger han – når han spænder sikkerhedsbæltet i en flyvemaskine, fordi han ved, hvor meget en flyvetur på et par timer forurener.
»Jeg har ikke et øjeblik, hvor jeg ikke tænker over miljøet,« siger han og fortsætter: »Hver gang jeg står inde i badet, tænker jeg over, at jeg skal tage korte bade. Vi er et helt land, der skal dele ressourcerne, og jeg kan ikke tillade mig at bruge for mange.«
Selv om de begge gør så meget, de kan, ved de godt, at det ikke er nok.
»Jeg kan ikke redde verden i mit daglige liv. Jeg kan træffe nogle beslutninger, men det her skal gøres til et politisk emne. Det er simpelthen vigtigt, at politikerne begynder at tage det til sig og tage det alvorligt,« siger Emil Urhammer.
Der vil ske fremskridt
Både Emil Urhammer og Helene Albinus Søgaard og de 50 andre unge ser det som en vigtig opgave for ungdommen at tage hånd om klimaproblemerne og bane vejen for bæredygtig og grøn økonomi.
»Nu har vi erkendt problemernes alvor. Hvis vi ikke gør noget ved det nu, så står vi for alvor med problemer om 50 eller 100 år, som jeg slet ikke tør tænke på,« siger Helene Albinus Søgaard. Emil Urhammer ser det derimod i et lidt bredere perspektiv.
»Det er ikke kun menneskearten, vi er ved at true, men alt liv på Jorden. Hvad er det, vi vil give videre? Er det en gold planet, hvor biodiversiteten falder, eller er det en smuk planet med mangfoldighed og skønhed? Vi tænker primært på menneskets overlevelse. Hvis vi ikke gør noget, vil mange af de sociale mekanismer, hvor uligheden vokser, og rigdommen bliver koncentreret på meget få mennesker, blive forstærket, og det er til fare for fremtidige generationer.«
Selv om det hele kan virke uoverskueligt og uoverkommeligt, så tror de begge to på, at initiativet nytter: »Jeg tror, der sker noget nu. Der er så mange initiativer, og der er så mange mennesker og virksomheder, som handler meget bevidst og bæredygtigt. Jeg nægter at tro på det der dødsscenarie med, at vi først handler, når vi ser konsekvenserne. Vi bliver nødt til at handle inden,« siger Helene Albinus Søgaard.
Hun og Emil håber, at seminariet kan blive inspirationen til ny handling og ny diskussion om, hvordan samfundet og økonomien kan omstilles fundamentalt, så man ikke bare tumler hovedløst fra den ene krise til den næste.
 
 

