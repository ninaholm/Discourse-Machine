Ny brugerbetaling for udenlandske studerende
Videnskabsministeriet har i stilhed strammet kravene for brugerbetaling, så udenlandske studerende uden udvekslingsaftale nu skal betale for at læse i Danmark. Ministeriet sniger brugerbetaling igennem administrativt, mener studerende, rektorer og oppositionen
Det virker gedulgt, hvis brugerbetaling bliver sneget igennem administrativt, siger Socialdemokraterne på baggrund af, at Videnskabsministeriet har ændret kravene for, hvilke udenlandske studerende der skal betale for at læse på de danske universiteter uden at tage det op til politisk debat.   Arkiv


 Europæiske og nordiske studerende i Danmark skal fremover betale for at læse et semester eller to på et dansk universitet, hvis de ikke er omfattet af en udvekslings- aftale mellem hjemme- og gæsteuniversitetet. Det er resultatet af en administrativ ændring af Videnskabsministeriets vejledning til universiteterne om, hvornår universiteterne kan modtage statstilskud for udenlandske studerende.
Ændringen har ikke været debatteret politisk, og det vækker kritik fra studerende, rektorer og oppositionen.
Socialdemokraternes Rasmus Prehn undrer sig over, at ministeriet indfører brugerbetaling ad bagvejen:
»Jeg bryder mig ikke om, at man prøver at snige noget igennem. Det virker gedulgt, hvis brugerbetaling bliver indført på den måde. Det er svært at forestille sig, at ministeriet gradbøjer loven og lister noget igennem, men det er god stil at informere, når ministeriet ændrer praksis,« siger Rasmus Prehn, der har stillet spørgsmål til videnskabsminister Charlotte Sahl-Madsen (K) om sagen.
Enhedslisten vil også kræve en redegørelse fra ministeren.
»Det er fuldstændig uacceptabelt, at man sniger ændringer om brugerbetaling ind ad bagdøren uden at tage en politisk diskussion. Det viser sig igen og igen, at regeringen forsøger at indføre brugerbetaling med alle mulige mystiske, tekniske krumspring,« mener Johanne Schmidt-Nielsen (EL).
Danske Studerendes Fællesråd (DSF) mener, at ministeriets stramning taler for, at der er brug for en lov mod brugerbetaling.
»Politikerne har bedyret, at det ikke var nødvendigt med en lov mod brugerbetaling på uddannelse, fordi et flertal er imod, men dette viser, at brugerbetalingen også kan udvides af administrativ vej, derfor er der behov for lovgivning,« siger formand for DSF Magnus Pedersen.
Strider mod gratisprincip
Ifølge Universitets- og Bygningsstyrelsen, der i efteråret omdefinerede kravene, betragter de nu de såkaldte free movers som deltidsstuderende, som universiteterne skal opkræve betaling for. Også de mange nordiske studerende, der læser i Danmark, risikerer at skulle betale for at tage et semester på et dansk universitet, hvis universiteterne ikke har en udvekslingsaftale. Danske studerende, der tager en hel uddannelse i udlandet, risikerer dermed også at skulle betale for et semester på et dansk universitet, vurderer leder af Det Internationale Kontor på Københavns Universitet John E. Andersen.
Formand for universitetsrektorerne Jens Oddershede siger, at universiteterne indtil sidste år har fået statsstøtte også for de gæstestuderende uden udvekslingsaftale:
»Vi protesterede over, at man indførte betaling administrativt, men det er ministeriet, der bestemmer, og deres argumentation gik på, at bemærkningerne til universitetsloven fra 2003 skulle tolkes sådan, at studerende uden udvekslingsaftale ikke udløser statsstøtte, selv om det er et klassisk eksempel på, at bemærkningerne i loven strider mod princippet om gratis uddannelse.«
Ministeriets ændringer af fortolkningen af universitetsloven betyder i praksis, at universiteterne har optaget udenlandske studerende, som de er nødt til at give gratis uddannelse, forklarer Oddershede. Det er dog kun et fåtal af studerende, der ikke kommer til Danmark uden en udvekslingsaftale.
Økonomisk balance
Videnskabsminister Charlotte Sahl-Madsen mener ikke, at ministeriet har strammet kravene for, hvornår udenlandske studerende skal betale:
»Vi har præciseret nogle beskrivelser af, hvilke udenlandske studerende universiteterne ikke kan få STÅ- bevillinger (statsstøtte, red.) for, og det drejer sig alene om de studerende, der kommer her for at læse et semester uden udvekslingsaftale. Vi har ikke strammet eller ændret noget, for reglerne har været de samme siden 2003.«
- Men hvorfor har universiteterne så fået tilskud for de her studerende de seneste syv år?
»Der må ikke være tvivl om, at der skal være udvekslingsaftale, derfor har vi præciseret argumentet. Både vi og universiteterne har en interesse i, at der bliver lavet udvekslingsaftaler, så der ikke opstår en økonomisk ubalance mellem, hvor mange udenlandske studerende vi optager, og hvor mange danske studerende vi sender ud,« siger hun.
- Hvorfor har I først præciseret myndigheds-kravene nu?
»Der har tydeligvis været et behov for at få det præciseret, fordi nogle universiteter ikke har forstået, hvordan det hænger sammen.«
- Men ministeriet har jo hidtil givet STÅ til de studerende uden udvekslingsaftale, hvorfor har I gjort det?
»Jeg går ud fra, at det skyldes, at der indtil nu har været balance mellem antallet af ind- og udrejsende studerende,« siger Charlotte Sahl-Madsen.
Udvander aftalerne
Jens Oddershede mener, at de nye krav udvander udvekslingsaftalerne, der som regel bliver lavet med universiteter, som der er et vist samarbejde med.
»Men nu skal vi altså til at lave udvekslingsaftaler, hver eneste gang en studerende eller to gerne vil læse et semester i Danmark,« siger Jens Oddershede, der har svært ved at forstå, hvorfor ministeriet strammer kravene nu, når det drejer sig om relativt få udenlandske studerende.
»Jeg synes, vi bliver drevet rundt i manegen af nogle bemærkninger til universitetsloven, som ingen øjensynlig har forstået før nu,« siger Jens Oddershede


