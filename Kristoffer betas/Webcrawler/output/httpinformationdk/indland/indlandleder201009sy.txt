System vs kvinder
Når 13 af disse kvinder tre dage efter anholdelsen blev udvist, og kun én af dem vurderet troværdig som muligt offer for menneskehandel (fire var europæiske statsborgere), er der en systemfejl


 Der er et system, og der er nogle kvinder. Kvinderne er afrikanere, mange af dem har med dyre mellemmænd vandret gennem Sahara, sejlet i overfyldte fiskebåde i natmørket gennem Gibraltarstrædet og arbejdet sig gennem Europa for at komme herop. Nu trækker de så i Istedgade, og derfor blev 18 af dem i forrige uge anholdt og bragt ind i et system fuld af selvmodsigelser.
For i Danmark vil vi ikke have uønskede udlændinge, men vi vil gerne hjælpe ofre for menneskehandel. Når 13 af disse kvinder tre dage efter anholdelsen blev udvist, og kun én af dem vurderet troværdig som muligt offer for menneskehandel (fire var europæiske statsborgere), er der en systemfejl. Enten i systemets definitioner på hvad en handlet kvinde er, eller i dets evne til at håndtere kvinderne selv.
Information har i den forløbne uge vist, at kvindernes skæbne reelt afgøres på én times interview med Center mod Menneskehandel. Og at selv kvinder, som centret vurderede kunne være handlet, efterfølgende blev udvist med det samme.
DET HAR krævet mod af Center mod Menneskehandels medarbejdere at påpege, hvor svært systemet gør det for dem at leve op til deres retningslinjer. De er som ministerielt udpeget vurderingsorgan underlagt et ekstremt kritikfølsomt embedsmandsapparat; Udlændingeservices pressemand forsøgte at miskreditere centret, da han hørte, de havde udtalt sig om problemet.
Ligesom hans overordnede, der nægtede at lade sig interviewe, vækker pressemandens tilgang bekymring.
Er kvinderne ladt i stikken, fordi der ikke findes nogen gode måder at undersøge menneskehandlen på? Eller er de det, fordi dele af systemet bare vil have dem ud?
Man håber, at ingen af delene er tilfældet. For de handlede kvinder kommer ikke til at forsvinde. Få dage efter, at de 18 var forsvundet fra Istedgade, stod andre kvinder på deres plads. 					             lfk

