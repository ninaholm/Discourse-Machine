EP-spids varsler nye toner hos de radikale
Der kommer nye boller på den radikale suppe, hvis folketingsgruppen bliver forynget efter næste valg. Det garanterer R's nye spidskandidat i Københavns Vestegn


 De radikales spidskandidat ved dette års europaparlamentsvalg, Sofie Carsten Nielsen, er nu officielt udpeget til at afløse Morten Helveg Petersen (R) som partiets folketingskandidat i Hvidovre-kredsen.
Hun fejrer sit kandidatur ved at varsle et mærkbart generationsskifte i den radikale folketingsgruppe.
»Vi er en gruppe, som har blod på tanden, og som har ydmyghed over for opgaven, men ikke nødvendigvis over for samarbejdspartnerne. Vi er ikke vant til at blive feteret af pressen, har ikke en lang politisk karriere bag os, hvor man var vant til at blive ringet op. Vi, der står på spring, kan godt selv finde ud af at gribe knoglen,« siger Sofie Carsten Nielsen.
Ungt blod
Med sit kandidatur i Københavns Omegns Storkreds begynder billedet at tegne sig af et forynget radikalt hold ved det kommende folketingsvalg.
I København stiller det 42-årige medlem af Borgerrepræsentationen Manu Sareen op, i Sjællands Storkreds dyster partiets næstformand, 30-årige Zenia Stampe, med den 40-årige Rasmus Helveg Petersen. På Fyn overtager Forbrugerrådets 38-årige formand, Camilla Hersom, Niels Helveg Petersens traditionelle Middelfart-kreds. Og i Sønderjylland afløser 23-årige Lotte Rod Bente Dahl, der ikke genopstiller.
»Jeg vil ind sammen med en ny generation af radikale og udøve min indflydelse så meget, som vi overhovedet kan. Jeg tror, at det vil være gavnligt, at der kommer friske kræfter til for at vise, at man ikke kan tage vores mandater for givet,« siger Sofie Carsten Nielsen. 


