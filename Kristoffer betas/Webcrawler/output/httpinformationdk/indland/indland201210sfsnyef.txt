SF’s nye formand skal nu lægge ministerpuslespillet
Ole Sohns afgang giver SF’s nye formand en ekstra brik i ministerpuslespillet. Regeringspartnerne rykker for en hurtig afgørelse for SF’s fremtid


 Når SF i dag klokken 13:30, på konventet på Det Kongelige Bibliotek, offentliggør navnet på partiets nye formand er en ting givet. En af de første, som ringer for at gratulere, er statsminister Helle Thorning-Schmidt (S). Og når høflighederne er overstået, vil statsministeren komme frem til den egentlige grund til opringningen: Hvad skal der ske nu?
Selv om både Annette Vilhelmsen og Astrid Kragh har forsikret om deres loyalitet overfor SRSF-regeringens grundlag Et Danmark, der står sammen, så det en anden sag med ministerholdet.
På forhånd har kun sundhedsminister Astrid Krag villet udstikke nogen garantier om fremtiden for SF’s seks ministre. Nemlig, at Villy Søvndal får lov til at fortsætte som udenrigsminister. Hvis altså Astrid Krag vandt.
Men lige så sikkert har det været, at Annette Vilhelmsen selvfølgelig vil veksle titlen som erhvervsordfører til en ministertitel. Hvis det blev Annette Vilhelmsen som vandt.
Og endelig har det været opfattelsen i begge formandskandidaternes lejre, at SF’s engang så magtfulde gruppeformand og nummer to, erhvervs- og vækstminister Ole Sohn, sad på det yderste af partiets mandater i regeringen. At Ole Sohn nu selv har valgt at gå, kommer derfor kun belejligt for både Astrid Krag og Annette Vilhelmsen.
Men om Sohn får følgeskab af andre af SFs’ ministre – og i givet fald hvor mange – afhænger af, om Astrid Krag eller Annette Vilhelmsen får overrakt roserne på scenen i Det Kongelige Bibliotek.
Begge formandskandidater har under valgkampen talt om, at række hånden ud til modstanderen, og vinder Astrid Krag vil hendes mest enkle løsning være at udnævne Annette Vilhelmsen til den ledige post som ny erhvervs- og vækstminister.
Vinder sidstnævnte, vil Annette Vilhelmsen til gengæld stå overfor et fuldtalligt SF-ministerhold, som støttede Astrid Krag under formandsvalget. Både Astrid Krag, Villy Søvndal og miljøminister Ida Auken, fra SF’s såkaldte grønne fløj, ventes dog at forsætte på deres poster, hvis Annette Vilhelmsen bliver formand.
Hvilket – udover Erhvervs- og vækstministeriet som Annette Vilhelmsen selv vil kunne overtage – efterlader ubesvarede spørgsmålangående handelsminister Pia Olsen Dyhr og skatteminister Thor Möger Pedersens fremtid.
Ikke mindst Thor Möger Pedersen er blevet personificeringen på utilfredsheden med SF’s topstyring og den manglende magtdeling i partiet. Men Thor Möger Pedersen er også personificeringen på først samarbejdet med Socialdemokraterne, siden regeringssamarbejdet og nu de igangværende forhandlinger om næste års finanslov. Her står SRSF-regeringen ved en skillevej: Skal den satse på en finanslovsaftale med Venstre eller Enhedslisten (begge formandskandidaterne har givet carte blanche til begge muligheder)?
Uanset, hvem der vinder, vil Helle Thorning-Schmidt dog under telefonsamtalen kræve en hurtig afklaring på fremtiden for SF’s ministre, inden hun onsdag tager til EU-topmøde i Bruxelles.
Vicestatsminister Margrethe Vestager (R), som søndag aften vender hjem fra et IMF-møde i Japan, planlægger også i starten af næste uge at tage på efterårsferie.
Hverken Socialdemokraterne eller Radikale Venstre har planer om selv at benytte lejligheden til at skifte ud på deres ministerposter, så en regeringsrokade kan komme allerede mandag.
Og det vil være på høje tide, mener de to regeringspartnere, som har været frustreret over Villy Søvndals beslutning om at gå midt i finanslovsforhandlingerne og – ikke mindst – hans manglende styr på, hvem der skulle være afløseren som partiformand.
 

