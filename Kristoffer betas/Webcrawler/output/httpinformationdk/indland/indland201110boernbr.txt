Børn har brug for et frirum
Efter ti år med disciplinering og test i skole og daginstitutioner bebuder den nye børne- og undervisningsminister, at pædagoger og lærere fremover skal samarbejde om at kombinere leg og læring. Men husk nu, at der også skal være plads til leg for legens skyld, lyder det fra forælder
Anne Mette Omø Carlsen med sine børn Alfred og Karla på Indre Nørrebro. Selv om hun synes, det endnu er for tidligt at give det nye undervisnings-ministerium karakter, er hun grundlæggende optimististisk: 'Jeg ser tegn på, at man gerne vil en anden slags skolebarndom. Og jeg håber, at der nu vil være en anden dialog med pædagoger og lærere,' siger hun.


 I gårsdagens avis argumenterede Christine Antorini (S) for, at der skal øget fokus på at kombinere børns leg og læring. Den udmelding modtages med glæde af Anne Mette Omø Carlsen, der bor på Nørrebro i København.
»Først og fremmest er det positivt, at der nu tales om legens betydning, for der har i lang tid været størst fokus på læring. Og i den tidligere regerings optik har læring mest været en rationel skole-kadaverlæring,« siger hun.
Som mor til Karla og Alfred, der går på den lokale Blågård Skole, som medlem af Enhedslistens hovedbestyrelse og som ansat i Københavns Forældre Organisation har Anne Mette Omø Carlsen i mange år har været heftigt engageret i debatten om skolernes og daginstitutionernes udvikling.
Hendes begejstring for udmeldingen om at kombinere leg og læring ledsages dog også af en vis skepsis. For man risikerer at erstatte en hård form for disciplinering med en blød.
»Spørgsmålet er jo, hvilken form for leg og læring der menes. Hvis børn skal lege bare for at opnå et bestemt resultat, så bliver det bare en anden slags styring af børnene. Det handler om, hvordan man vil gribe det an,« siger hun.
Daginstitutioner overses
De senere års politiske fokus på at gøre børnene skoleparate har medført et større pres på det enkelte barn, mener Anne Mette Omø Carlsen.
»Min søn gik som femårig i en skolegruppe i sin børnehave, allerede et år inden han startede i 0. klasse. Andre er endda kun fire år. Jeg synes det er ærgerligt, at han skal lære at sidde ned og rækkehånden op og i det hele taget disciplineres så tidligt.«
Anne Mette Omø Carlsen er umiddelbart positiv over for oprettelsen af Ministeriet for Børn og Undervisning. For første gang er der nu en minister med samlet ansvar for børnenes udvikling fra de afleveres i vuggestuen, til de går ud af 10. klasse. Den nye konstruktion rummer dog både muligheder og faldgruber, mener hun.
»På den ene side er det superpositivt, at der nu er kommet et ministerium for børnene. Det er første gang, at børnene bliver set som så vigtige, at de ligefrem bliver nævnt på den måde,« siger hun.
Hun finder udviklingen positiv, fordi daginstitutionerne efter hendes mening er blevet stedmoderligt behandlet gennem en årrække.
»Man har set på daginstitutionerne som et sted for opbevaring af børnene, indtil de begynder i skole, hvor man mener, at det vigtige sker. Men i virkeligheden udvikler børnene sig jo allermest, fra de er nul til seks år.«
Men netop fordi daginstitutionernes vitale rolle for børns udvikling er blevet overset i en årrække, er der risiko for, at det ny ministerium vil være snævert optaget af at skabe skoleeegnede børn.
»Christine Antorini har tidligere haft stort skolefokus. Jeg håber, at hun kan lægge det lidt væk og tænke, at skole er én ting og daginstitutioner en anden. De to steder har forskellige mål, pædagogik og læring,« siger Anne Mette Omø Carlsen, der håber, at daginstitutionspædagogikken vil smitte af på skolerne.
»Men jeg kan godt have min bekymring for, at det omvendte sker,« siger hun.
Kæmp for folkeskolen
En ting, som dog vækker glæde, er Christine Antorinis beslutning om at fjerne ranglisterne over skolernes karaktergennemsnit fra ministeriets hjemmeside.
»Nu bor jeg på Nørrebro, hvor der er rigtig mange forældre, der fravælger folkeskolen. Hvis man samtidig har de her ranglister, er det virkelig svært for visse folkeskoler, og så får vi et endnu mere opdelt skolesystem,« siger Anne Mette Omø Carlsen, der frygter, at samfundet på sigt vil blive »skævvredet«, hvis flugten fra folkeskolen fortsætter.
»Den nye minister bør absolut kæmpe for, at flere vælger folkeskolen. Nogle gange tænker jeg, at man i virkeligheden burde overveje at ophæve det frie skolevalg. Men det er jo særligt i nogle områder, at der er et stort problem, så det er svært at sige, hvordan man skal gøre generelt.«
— Men er privatskolerne da ikke et godt alternativ til visse børn med særlige behov?
»Ja, det er det, man hører — 'mit barn er så særligt' — men det er sjovt, at det altid er de meget ressourcestærke forældres børn, der er så særlige,« siger hun med slet skjult ironi. »Jeg synes, man skal gå i clinch med den der privatskoleholdning.«
 

