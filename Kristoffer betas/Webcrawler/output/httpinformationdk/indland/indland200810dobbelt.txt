En dobbelt-Mikkelsen med meget fuld skrue
Der var noget besynderligt ved Politikens navnesider i går. Man måtte gnide øjne og læse en 60-års fødselsdagsomtale to gange, nej, tre, fire eller fem


Om ikke før, så blev folketingsmedlem Leif Mikkelsen landskendt som politiker, da han forlod Venstre og meldte sig ind i Ny Alliance, hvor han i dag er landsformand, selvom partiet har forklædt sig som Liberal Alliance.Men hvad de færreste vidste, var, at han har en fortid som landstræner for herrelandsholdet i håndbold. Det fremgik med tydelighed af dagbladet Politikens navnesider i går. Tidligere sportsredaktør Rasmus Bech roste ham i velvalgte ord, som man nu gør, når folk har rund fødselsdag, og Leif Mikkelsen fyldte angiveligt 60. Der var et kæmpe foto af ham over en hel række spalter. "Håndbold kan føre meget med sig" lød overskriften.Man måtte gnide sig i øjnene og læse artiklen to gange, nej tre, fire, fem, for det var dog ligegodt utroligt, at politikeren havde kunnet holde sin fortid som Ulrik Wilbeks forgænger skjult så længe og for alverden.En diskret mandPå Liberal Alliances kontor på Christiansborg havde medarbejderne også læst artiklen med interesse og forbløffelse. Hvorfor i alverden havde deres Leif Mikkelsen holdt sin fødselsdag hemmelig for sit eget parti?Ingen af dem vidste ej heller, at Leif Mikkelsen havde ført vort håndboldlandshold frem til flotte fjerdepladser ved VM og OL. Endsige at han hedder Christian til mellemnavn. Sandelig en beskeden og diskret mand!(Rasmus Bech fik også elegant flettet ind, at han selv sjovt nok var meget tæt på at komme på landsholdet engang i Ljubljana, idet nogle spillere var forsinkede på togrejsen. Skønt han var dernede som referent."Desværre nåede de frem," konstaterer Bech lakonisk - og kommer så i tanker om, at det egentlig er Leif Mikkelsen, han skriver om).Billedteksten rummede en stor nyhed, som havde fortjent en placering på forsiden: Leif Mikkelsen havde forladt sin post i Ny Alliance allerede i november 2007. Det vidste de heller ikke noget om på kontoret. Det havde han ikke fortalt. De burde vel have været de første til at få det at vide.Og selvfølgelig var det en fejl. Der er to forskellige Leif Mikkelsen'er. En tidligere håndboldtræner og en politiker. En eller flere Politiken-medarbejdere, som stadig må have røde ører, var kommet til at blande dem sammen og sætte et forkert foto på. Men shit happens, og rent faktisk var der det forvirrende gran af sandhed i det, at politiker-Mikkelsen har en fortid i De Danske Skytte-, Gymnastik- og Idrætsforeninger.På Liberal Alliances kontor ventede man håbefuldt, men forgæves på, at glade gratulanter ville møde op med en hel masse kasser årgangsvine som gave.
