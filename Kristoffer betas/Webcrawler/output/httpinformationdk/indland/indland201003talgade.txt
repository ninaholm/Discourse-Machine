Tal for gadeprostitution var overdrevne
Alarmerende meldinger om en fordobling af antallet af gadeprostituerede i København viste sig at bero på en forkert optællingsmetode


 Hvor mange kvinder trækker på gaden i København? Hidtil har det mere eller mindre været accepteret som en fastslået kendsgerning, at tallet for hovedstadens gadeprostituerede voksede næsten uhæmmet fra år til år:
'Dobbelt så mange trækker på gaden' lød således en avisoverskrift i Berlingske Tidende fra juni 2008. En anden overskrift fra internetavisen Altinget.dk fra december 2008 lød: 'Eksplosion i besøgsantallet på Reden i 2008'.
Også Socialministeriets såkaldte Udsatteenhed under Fagområde Prostitution berettede i et notat fra 2009 med titlen 'Prostitutionens omfang og former' om en markant stigning - fra 440 gadeprostituerede i 2002-03 til 1.203 i 2007-08. Den vigtigste kilde til tallene har i alle tre tilfælde været den private institution Reden i København. I årevis har institutionen drevet et socialt værested for kvindelige stofbrugere og prostituerede i hjertet af Vesterbro. Men Redens tal giver ikke et nøjagtigt billede af virkeligheden, fordi de er akkumulerede fra år til år.
»At vores tal er opgjort sådan, har vi aldrig lagt skjul på,« siger leder af Reden i København, Anette Rix, nu til Information. Alle kan henvende sig anonymt til Reden, og kvinderne bliver ikke registreret med personnummer. Hvis medier eller andre har brugt eller fortolket tallene forkert, melder hun hus forbi: »Det kan vi hverken have skyld eller ansvar for,« som hun siger.
400 for mange kvinder
Det er i nogle svar til Folketinget fra tidligere socialminister Karen Ellemann (V), at de nye oplysninger om Redens tal er kommet frem. I starten af 2009 måtte Reden København printe alle deres døgnrapporter ud og derefter gennemgå dem manuelt med henblik på at skaffe et tal for hvor mange forskellige kvinder, Reden havde kontakt til i 2008. Umiddelbart viste det sig, at der var talt 400 kvinder for meget med.
Derfor var der i virkeligheden ikke tale om en stigning fra 2007 til 08, men om et fald. Af de 956 kvinder, der i 2008 havde henvendt sig til Reden København, udgjorde de nordiske kvinder 382.
Faldet er fortsat fra 2008 til 09, idet Reden i 2009 'kun' har haft kontakt med 370 kvinder. Siden februar 2009 er de ikkenordiske kvinder blevet henvist til et andet værested på Vesterbro, Reden International, fordi Reden København havde nået grænsen for sin kapacitet.
Endelig fremgår det også af ministerens svar, at en del af de kvinder, der har henvendt sig til Reden, ikke nødvendigvis har været prostituerede, men alene stofbrugere eller hjemløse.
»Vi står altså ikke i døren og spørger kvinderne, om de knalder for penge,« forklarer Anette Rix og understreger:
»Fra vores side har der bestemt ikke været tale om en vildledning. Vi har brugt tallene til at vise, at vi år for år fik mere travlt. At vi oplevede en stigning, kunne vi jo ganske enkelt se, når vi om aftenen i stedet for 25 måltider pludselig skulle servere 55 måltider.«
'Oppustede tal'
Steen Schapiro, filminstruktør og aktiv i debatforeningen Seksualpolitisk Forum, har ikke meget tilovers for Annette Rix' forklaring:
»Problemet er jo, at tallene i årevis har misinformeret både befolkningen og politikerne. Man har troet, at tallene var årlige tal, men i stedet var det oppustede tal, der dækkede flere år, så de afspejlede ikke virkeligheden på gaden, hvor der slet ikke var så mange prostituerede.«
- Hvad skulle Redens interesse være i at oppuste tallene?
»Det kan jeg ikke vide. Men det er påfaldende, at værestederne i årevis har været en meget energisk agitator for et forbud mod købesex, og de oppustede tal har været et af de gennemgående argumenter for et sådant forbud. Reden i København får årligt godt fem millioner kroner fra staten, og derfor er det da skammeligt, at de har indberettet forkerte tal,« mener Steen Schapiro. Redens forkerte tal har også påvirket politikerne, vurderer han:
»De har troet på, at tallene voksede voldsomt. Tallene har også skabt myter om, at København var ved at blive 'Nordens bordel'. I værste fald har Socialdemokraterne truffet deres principbeslutning om at gå imod købesex på et forkert eller vildledende grundlag,« mener han og peger på, at Reden i både Odense og Århus i samme periode har indberettet faldende tal for gadeprostitution.

