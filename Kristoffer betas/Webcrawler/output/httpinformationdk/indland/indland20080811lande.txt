11 lande mod EU-dom
10 lande er ligesom Danmark imod afgørelsen fra EF-Domstolen, der gør familiesammenføring lettere. Domstolen har ændret sin regeltolkning siden 2003


 Den danske regering har opbakning fra usædvanlig mange EU-lande i sin kamp for ikke at slække på reglerne for familiesammenføring, oplyser Politiken.
Hele 10 lande har gjort indsigelser mod den afgørelse, som EF-Domstolen fældede forrige fredag. Almindeligvis blander højst to-tre lande sig i en sag ved domstolen. Dommen fastslog - i strid med de danske regler - at en tredjeverdensborger ikke behøver at have opholdt sig lovligt i et EU-land for at opnå familiesammenføring. Blandt landene de protesterende er Storbritannien, Tyskland, Holland, Finland og Tjekkiet.
Bør ignorere dommen
At så mange lande står sammen, stiller Danmark klart bedre, hvis regeringen vælger at gå til EU-Kommissionen med et ønske om at få EU-reglerne ændret. Flere eksperter har vurderet, at det er den eneste farbare vej. Enkelte har slået på tromme for, at Danmark skulle ignorere dommen, men det er aldrig tidligere sket. EF-Dommen er truffet på baggrund af det såkaldte 'opholdsdirektiv' fra 2004, som Danmark har underskrevet. Danske politikere på begge sider af regeringen anfører, at afgørelsen umuligt kan komme som en overraskelse.
Advarslen om, hvad direktivet kunne betyde for dansk udlændingepolitik, stod allerede i grundnotatet, som daværende integrationsminister Bertel Haarder (V) i 2003 afleverede til Folketingets Europaudvalg.
Dansk Institut for Internationale Studier (DIIS) har påpeget, at Danmark måtte forvente en kollision mellem EU og de stramme danske regler for familiesammenføring. DF, R og SF mener således, at regeringen enten har sovet i timen - eller bevidst forsøgt at lade, som om direktivet ikke eksisterede.
Udenrigsministeriet mener, at EF-Domstolen har ændret praksis og henviser til en dom fra 2003, hvor en marokkaner fik afslag på opholdstilladelse i Storbritannien, selv om han havde giftet sig med en brite, mens han opholdt sig ulovligt i landet. Og det hjalp ikke, at de i mellemtiden havde boet i Irland. ritzau

