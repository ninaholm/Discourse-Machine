Vestager: Ingen megacentre i vækstplan
Der bliver ikke ændret i planloven og åbnet for hypermarkeder, når regeringen inden længe præsenterer sin vækstpakke, fastslår økonomi- og indenrigsminister Margrethe Vestager
Hensynet til at opretholde livet i midtbyerne vejer tungere end at give forbrugerne mulighed for at købe ind i megacentre, derfor vil  regeringen ikke følge Produktivitetskommissionens anbefaling om at åbne for megacentre i Danmark.

Økonomi- og indenrigsminister Margrethe Vestager (R) afviser nu klart Produktivitetskommissionens forslag om at lempe planloven for at muliggøre megacentre, de såkaldte hypermarkeder.»I diskussionen om hypermarkeder, synes jeg, at der er andre hensyn, der taler tungere, end det at få store butikker med måske lavere priser,« siger økonomi- og indenrigsminister Margrethe Vestager.Hun siger, at hun godt kan »forstå det faglige grundlag, som bliver præsenteret for at lempe planloven«, men at hun mener, der også er andre ting, »der taler i mod at gå den vej«. Det gælder for eksempel mulighederne for at opretholde livet i bymidterne på landet.Og selv om Produktivitetskommissionen igen mandag, når kommissionen fremlægger sin slutrapport, vil gentage forslaget om at lempe planloven og tillade hypermarkeder, så bliver forslaget ikke en del af den vækstplan, som regeringen senere vil fremlægge.»Vi ender med den konklusion, at, der godt kan være noget, hvis man udelukkende ser på produktiviteten, der taler for at lempe planloven, men samlet set må hensynet være, at man lader være med at gøre det,« siger Margrethe Vestager.Information beskrev tidligere på ugen, hvordan blandt andet Dansk Erhverv, De Samvirkende Købmænd og Forbrugerrådet i hårde vendinger har kritiseret en rapport fra Konkurrence- og Forbrugerstyrelsen, som ligeledes anbefaler en lempelse af planloven.Venstre vil derimod gerne lytte til Produktivitetskommissionens forslag: »Vi vil meget gerne diskutere en liberalisering af planloven,« sagde finansordfører Peter Christensen i går til Børsen.Allerede kort efter jul sagde statsminister Helle Thorning-Schmidt (S), at regeringen, efter Produktivitetskommissionen har afleveret sin slutrapport, vil fremlægge en vækstplan, der skal følge op på kommissionens anbefalinger.Men i modsætning til den vækstplan, som regeringen fremlagde sidste forår, og som blandt andet indeholdt en større lettelse af selskabsskatten, vil den nye vækstpakke ikke indeholde store afgiftslempelser, slog Margrethe Vestager allerede fast over for flere medier i går. For de samlede konkurrencevilkår bestemmes af mere end skatte- og afgiftslempelser, og derfor mener ministeren i stedet, at »nye vækstinitiativer skal være med til at komplementere nogle af de ting, vi lavede sidste år«.»Sidste år lavede vi vækstplaner, hvor der var et meget markant indhold af lempelser af selskabsskatten og af en lang række afgifter. Det er vi meget glade for. Danmark bliver bare ikke et land, der kommer til at konkurrere på selskabsskat,« siger Margrethe Vestager.Hun nævner, at regeringens nye vækstplan i stedet skal svare på spørgsmål som:»Er adgangen til kvalificerede medarbejdere god nok? Er vores uddannelser gode nok? Er vores myndigheder imødekommende eller lægger de sten i vejen for, at en forretning kan udvides, eller en virksomhed kan få den nye maskine, som den har brug for?«»Alt det, synes jeg, er mindst lige så relevant som at fortsætte ud af et skatte- og afgiftsspor,« siger Margrethe Vestager.
