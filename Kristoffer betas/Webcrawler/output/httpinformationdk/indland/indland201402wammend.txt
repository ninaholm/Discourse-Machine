Wammen og det danske forsvar for NSA
Forsvarsminister Nicolai Wammen står på NSA’s side i sagen om spionage mod COP15-klimaforhandlingerne. Han er immervæk også ansvarlig for FE’s tætte samarbejde med den amerikanske efterretningstjeneste
 
	»Jeg kan ikke genkende det billede, Informations artikler tegner i forhold til NSA og Danmark,« udtalte forsvarsminister Nicolai Wammen (S) til Ritzau natten til torsdag, hvor artiklerne om COP15-spionagen blev offentliggjort


 
	Det har vakt undren, at den danske regering så entydigt har stillet sig på NSA’s side i sagen om den amerikanske efterretningstjenestes spionage mod COP15-klimaforhandlingerne. Der er jo tale om det største og vigtigste topmøde på dansk grund nogensinde. Når det viser sig, at amerikanerne målrettet har spioneret imod forhandlingerne, herunder efter alt at dømme mod de danske forberedelser til topmødet, skulle man tro, at det ville få den danske regering til i det mindste at undersøge sagen nærmere og tage den op med amerikanerne.

	Som det er fremgået af Information og Politiken, har FN, EU samt flere andre internationale institutioner reageret på historien med forargelse. Men værtslandet for COP15-forhandlingerne har ikke ytret noget, der kunne minde om kritik.

	»Jeg kan ikke genkende det billede, Informations artikler tegner i forhold til NSA og Danmark,« udtalte forsvarsminister Nicolai Wammen (S) til Ritzau natten til torsdag, hvor artiklerne om COP15-spionagen blev offentliggjort. Og han fortsatte: »Der er ikke nogen af de oplysninger, som fremgår af torsdagens artikler i Information, der giver anledning til at ændre ved det forhold, at vores efterretningstjenester ikke har oplysninger, der giver grundlag for at antage, at amerikanske efterretningsaktiviteter på ulovlig vis er rettet mod Danmark.«

	Accept af NSA-spionage

	Forsøg på semantiske analyser af forsvarsministerens snørklede forklaring ender umiddelbart i blindgyder. Om han mener, at efterretningstjenesterne i deres vurdering nu også har taget højde for den nye dokumentation, som Information har fremlagt, er eksempelvis uklart. I så tilfælde er der i hvert fald tale om en overordentlig hurtig vurdering, eftersom Nicolai Wammen fremkom med sin natlige udtalelse ganske få timer efter, at de i Forsvarsministeriet havde fået mulighed for at læse Informations artikler.

	Forsvarsministerens udtalelse stemmer nøje overens med de kommentarer, statsminister Helle Thorning-Schmidt (S) er kommet med, lige siden afsløringerne af NSA’s spionage mod europæiske allierede begyndte sidste år. Som juraprofessor Gorm Toftegaard Nielsen har påpeget, synes ét forhold at stå klart ud fra de to ministres forklaring.

	»Faktum er, at regeringen i hvert fald ikke benægter at have viden om spionage mod Danmark. Når ministrene siger, som de gør, må man forstå dem sådan, at de i et vist omfang accepterer, at NSA tapper oplysninger fra Danmark,« udtalte Gorm Toftegaard Nielsen i Information. Han påpegede dernæst, at det er uklart, hvor grænserne mellem lovlig og ulovlig efterretningsvirksomhed ifølge regeringen går, ligesom han istemte med de jurister, der har påpeget, at en lovlig form for spionage mod COP15 er svær at forestille sig.

	Den rigtige minister?

	Nicolai Wammen har afvist at lade sig interviewe af Information. Forsvarsministeriet meddeler, at ministeren ikke har mere at sige om sagen. Men at netop Nicolai Wammen er blevet sat til at håndtere COP15-spionagen er i sig selv bemærkelsesværdigt og siger noget om regeringens tilgang. Information gik først til Statsministeriet med historien, men blev vist videre til Forsvarsministeriet. Ingen af de to ministerier har ønsket at oplyse, hvorfor det er Nicolai Wammen, som skal kommentere sagen. Umiddelbart havde Karen Hækkerup (S) som justitsminister været mere oplagt at henvise til, eftersom kontraspionage hører under PET, der er underordnet Justitsministeriet, og eftersom Karen Hækkerup står i spidsen for det ministerium, der bedst kan vurdere, om Danmarks og FN’s suverænitet er blevet krænket.

	Når valget alligevel er faldet på Nicolai Wammen, er det efter alt at dømme, fordi han er minister for Forsvarets Efterretningstjeneste (FE). Og FE er NSA’s tætte samarbejdspartner i forhold til at indsamle elektroniske efterretninger ude i verden. Med andre ord har regeringen valgt, at den minister, der skal forholde sig til NSA’s spionage mod COP15, er den samme, som er ansvarlig for det danske samarbejde med NSA. Og som flere eksperter har påpeget i forbindelse med Informations dækning af COP15-spionagen, er der ingen tvivl om, at FE i forhold til sin efterretningsvirksomhed i udlandet er helt og aldeles afhængig af hjælp fra sin amerikanske storebror.

	Beslutningen om at lade Forsvarsministeriet håndtere COP15-spionagen er således en klar indikation på, at regeringen prioriterer samarbejdet med NSA højere end anslag mod FN og krænkelser af dansk suverænitet.

