Mens vi venter på arbejdsmarkedets parter ...
Tidligere på ugen blev konklusionerne fra det såkaldte Carsten Koch-udvalg lækket til medierne. Men før rapporten, der gransker beskæftigelsesindsatsen og skal danne grundlaget for regeringens reformudspil af beskæftigelsesområdet, udkommer, er den i høring hos arbejdsmarkedets parter. Men hvad mener parterne egentlig om rapporten? Vi har spurgt en ekspert og to af de toneangivende parter


 
	Hvor stor en rolle skal a-kasserne spille?

Henning Jørgensen, professor og arbejdsmarkedsforsker ved Aalborg Universitet

	Der venter et meget interessant forløb omkring fremtidens beskæftigelsessystem, fordi der er så mange forskellige interesser på spil. Vi har for eksempel set, hvordan Dansk Arbejdsgiverforening har lavet en alliance med Kommunernes Landsforening i forhold til, hvor stor en rolle a-kasserne kommer til at spille. DA har været meget kritiske over for a-kasserne, mens man har rost kommunerne for den indsats, de har gjort.«

	»Derfor bliver et af de store stridspunkter mellem parterne, hvor stor en rolle a-kasserne skal spille. Det bliver det første slagsmål, og det kan blive et regulært hundeslagsmål, fordi a-kasserne og fagbevægelsen meget gerne vil have privilegeret adgang til de ledige de første seks måneder af ledighedsperioden, fordi fagbevægelsen og a-kasserne mener, at de er bedre til at få den ledige tilbage i job så hurtigt som muligt.«

– Indtil nu har en stor del af debatten handlet om retten til seks ugers selvvalgt uddannelse. Hvorfor er det et væsentligt område?

	»Undersøgelser har vist, at akademikere ikke får meget ud af de seks ugers selvvalgt uddannelse, men det gør ufaglærte og faglærte.«

	»Derfor kan jeg forestille mig, at fagbevægelsen gerne vil lave en ’positivliste’, som indeholder de faggrupper, der har en positiv effekt af den selvvalgte uddannelse. Men de seks ugers selvvalgte uddannelse har nærmest fået symbolsk karakter, fordi der er blevet ført kampagne mod det.«

	»Derfor kan det blive svært for fagbevægelsen at overbevise et flertal i Folketinget om, at det er værd at bevare. I udgangspunktet er rapporten fra Carsten Koch omkostningsneutral, men det store spørgsmål er jo, om der skal spares penge ved denne reform. Skal man spare penge, kan man gøre det på uddannelsesdelen.«

	Virksomheders behov skal i centrum

Henrik Bach Mortensen, direktør i Dansk Arbejdsgiverforening

	Det er helt afgørende, at arbejdsmarkedet og beskæftigelsesindsats bliver indrettet efter virksomhedernes behov. Vi har gennem længere tid observeret, at jobcentrene ikke ser sig selv som det serviceorgan over for virksomhederne, som de bør være, hvis der skal komme et succesfuldt match mellem den ledige og virksomhederne. Jobcentrene skal blive en langt mere attraktiv samarbejdspartner for virksomhederne,« siger Henrik Bach Mortensen, som understreger, at han ikke på nuværende tidspunkt ønsker at forholde sig til de konkrete konklusioner fra Carsten Koch-udvalget, da Dansk Arbejdsgiverforening er ved at skrive deres høringssvar, men grundlaget for høringssvaret er parat.«

– Fagbevægelsen ønsker, at a-kasserne skal spille en mere central rolle, når det handler om at skaffe de ledige et job. Hvordan ser I på fagbevægelsens ønske?

	»Regeringen har i oplægget til Carsten Koch-udvalget opstillet rammerne for arbejdet, og her understreger regeringen, at det er kommunerne, som har ansvaret for beskæftigelsesindsatsen. Hvis en kommune så finder en anden aktør, som kan gøre arbejdet bedre og billigere med at matche en ledig med en virksomhed, så bør den gode kommune da hyre den aktør. Den aktør kan så enten være en a-kasse eller eksempelvis et vikarbureau, som har de rette kompetencer.«

– Uddannelse er et væsentligt emne i beskæftigelsesdebatten, som fagbevægelsen forsøger at bevare. Hvordan ser I på det ønske?

	»Det er vigtigt at bruge de redskaber, der har en dokumenterbar virkning. De redskaber skal bruges med fornuft. Det vil sige, at vi har set, at korte, målrettede uddannelsesforløb, som sigter mod, hvad der er brug for og efterspørges på arbejdsmarkedet har en effekt for den enkelte ledige. Derfor synes vi, at det kan være en god idé. Men det er væsentligt, at vi kan se en effekt.«

	Uddannelse er vejen til varig beskæftigelse

Ejner K. Holst Faglig sekretær i LO

	Der er en del spændende forslag blandt Carsten Koch-udvalgets konklusioner. Vi synes eksempelvis, at det er interessant, at vi for første gang oplever en anerkendelse af, at uddannelse er vejen til varig beskæftigelse. Det er et nybrud. Og så er det enormt vigtigt, at der kommer langt højere grad af virksomhedskontakt i beskæftigelsesindsatsen. Da Claus Hjort Frederiksen (tidligere beskæftigelsesminister for Venstre, red.) reformerede beskæftigelsesområdet, glemte han helt at fortælle, at der faktisk skal formidles job i sådan en proces. Derfor skal vi tilbage til et større fokus på jobformidling.«

– Hvor i rapporten er Carsten Koch-udvalgets konklusion så forkert efter din opfattelse?

	»Der er særligt et element, der bør gøres mere ved i den endelige rapport: A-kassernes rolle. Lige nu er der efter vores opfattelse lagt op til en alt for lille rolle til a-kasserne i fremtidens beskæftigelsessystem. De bør spille en langt større rolle, når det handler om at skaffe job til ledige. De arbejdsløse er trætte af at løbe spidsrod mellem jobcenter og a-kasse. Derfor skal vi være mere ambitiøse, så de arbejdsløse medlemmer, der kommer i a-kassen det første halve år, møder folk, der kender jobmulighederne i deres branche.«

– I øjeblikket handler debatten meget om uddannelse: ’Skal de ledige fortsat have ret til seks ugers selvvalgt uddannelse?’ Hvorfor er uddannelse vigtigt?

	»Det er rigtigt, at vi måske ikke ser de store resultater ved de seks ugers selvvalgt uddannelse til akademikere, men for ufaglærte og faglærte kan målrettet uddannelse være det, der gør, at de kommer i arbejde igen. Så kan det sagtens være, at vi skal målrette uddannelsesmulighederne langt mere, end vi gør i dag, men det må vi diskutere. I hvert fald har vi det samme mål blandt arbejdsmarkedets parter og regeringen: Vi vil have de arbejdsløse i arbejde, så jeg er fortrøstningsfuld.«

