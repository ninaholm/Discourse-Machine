Hvornår er staten usikker?
De skal udvises, fordi de ifølge PET er til fare for statens sikkerhed. Men hvordan bliver mistanken om planlægningen af drabet på én mand til en sag om terrorisme og rigets stabilitet? PET svarer ikke og har stadig mørklagt alle oplysninger i sagen
De to tunesiske mænd, der er mistænkt for at ville dræbe en bladtegner fra Jyllands-Posten, blev i går fremstillet i Dommervagten i København. De ankom under stærk politibevogtning.


 To mænd blev i går fremstillet i Københavns Byret. Ikke for at en dommer skulle vurdere, om PET's anklager om drabsplaner og trusler mod rigets sikkerhed holder vand, og at de to tunesiske mænd derfor skal udvises. Med-mindre det bliver til et såkaldt tålt ophold på ubestemt tid i Sandholmlejren, fordi de to mænd med terrorstemplet i bagagen er i stor fare for at blive udsat for tortur 'hjemme' i Tunesien, er den side af sagen allerede afgjort med en underskrift fra Integrationsminister Birthe Rønn Hornbech (V). Det retten skulle afgøre i går var, om de fortsat skulle sidde varetægtsfængslet. Det skulle de.
"For begge de to tuneseres vedkommende er der efter udlændingeloven truffet bestemmelse om udvisning, da de må anses for en fare for statens sikkerhed," sagde PET's øverste chef, Jakob Scharf, kort efter anholdelsen af de to tunesere og en tredje mand, den danske statsborger med marokkansk baggrund, i tirsdags. Så skulle den sag da være klar: De er terrorister. Eller hvad? Nej, for en stime af spørgsmål står ubesvaret tilbage. Et af dem er, hvordan mistanken om planlægningen af drabet på bladtegneren Kurt Westergaard er blevet til et anslag mod hele rigets sikkerhed. Og dermed en til en direkte flybillet ud af landet for de to tuneseres vedkommende.
Både Jens Elo Rytter og Jonas Christoffersen, der begge er forskere ved det juridiske fakultet på Københavns Universitet, kalder PET's mørk-lægning af sagen problematisk.
"Hvad er det ved drabet på bladtegneren, der i sig selv medfører, at det er terrorisme? Det er meget svært at se," siger Jonas Christoffersen. Han fortsætter:
"Der kan være noget, vi ikke ved, og som PET ikke har oplyst. Men pointen er: Dette 'noget mere' - hvad end det måtte være - bør der ikke være nogen, der kontrollerer, at det er der, og hvad det er for noget," spørger han.
Svækket retssikkerhed
PET har afvist at uddybe, hvad det er for oplysninger, de ligger inde med, som måske kunne gøre offentligheden, dommere, forsvarere - for ikke at tale om de to tunesere - klogere på anklagerne om terrorvirksomhed. Også selvom det netop er de oplysninger, der udløser ordene "fare for statens sikkerhed" fra PET-chefens side. Derfor overlades offentligheden til gisninger om, hvorfor PET ser den mulige forbrydelse som farlig ikke bare for Kurt Westergaard, men for hele riget. 
Jens Elo Rytter ridser to mulige scenarier op. Enten mener PET, at de tre mænd er organiseret i en form for international terrorisme og dermed, at de har et større forbryderisk mål end at slå én mand ihjel. Eller også er PET begyndt at tolke begrebet 'statens sikkerhed' så bredt, at et anslag mod den frie presse anses som et anslag mod selve staten. 
Og den udlægning er der faktisk hjemmel for med ændringer, der blev tilført udlændingeloven i 2002. Her lagde man op til det, Jens Elo Rytter kalder "en mere bred fortolkning af forståelsen af statens sikkerhed". 
Men det går i sidste ende ud over retssikkerheden for udlændinge i Danmark, påpeger Jens Elo Rytter.
"Når man udvider begrebet 'til fare for statens sikkerhed', udvider man også muligheden for administrative udvisninger. Og navnlig udvider man muligheden for at hemmeligholde afgørelsesgrundlaget. Og dermed svækker man udlændingens retssikkerhed," siger han.
Jonas Christoffersen er også bekymret over mørk-lægningen af sagen og manglen på det, han kalder "en uafhængig prøvelse".
"Det primære er ikke, om PET har ret i den her sag. Det primære er, at vi aldrig får det at vide, medmindre der er en uafhængig prøvelse. Og fordi der ikke er det, så render man direkte ind i menneskerettighedskonventionen, som faktisk kræver, at der netop skal være en uafhængig prøvelse," siger han. 
I går kærede begge de to tunesiske mænd beslutningen om landsforvisningen. Til hvem? Jo, til integrationsminister Birthe Rønn Hornbech (V), der allerede en gang har sat sin underskrift på udvisningspapirerne. 


