Nostalgipolitik



 »I min kreds hang ægteskab sammen med Flora Danica til fireogtyve personer ægteskabet havde en repræsentativ funktion«
Feminismens grand old lady, Nynne Koch
Det er en moderne konstatering, at familien er blevet tømt for indhold. Ikke blot dens repræsentative rolle, som feministen Nynne Koch konstaterede om sin egen generations familier, men også som økonomisk sikkerhedsnet og følelsesmæssigt pitstop har kernefamilien mistet sin betydning.
Over for det står statens behov for at fremhæve én familieform frem for andre. For eksempel udtalte Dansk Folkepartis Kim Christiansen i en folketingsdebat om arveret for ugifte samlevende, at »vi vil gerne have, at ægteskabet har en eller anden form for værdi i det danske samfund«. Gennem lovgivningen støtter og regulerer vi mange former for familieliv, men som historiker Karin Lützen har konstateret, regulerer politikerne stadig efter den parentes i historien, der minder om 1950'ernes ideal om den perfekte familie og ser bort fra at den netop er ... et ideal.
Spørgsmålet er, om det konservative familieideal også skærmer for, at der bliver udtænkt nye boligformer, der kan give nye muligheder for nærhed og praktisk balance i de skilsmisseramte børnefamilier. Alene det forhold at cirka fire ud af 10 børn vil opleve en skilsmisse, inden de er fyldt 18, vidner om, at det er en nødvendig diskussion. Er det så statens opgave ligefrem at yde økonomisk støtte til nye boformer for enlige og fraskilte forældre, som kønsforsker Karen Sjørup foreslog i gårdagens avis? Er det virkelig politikernes opgave at blande sig i, om folk bor i parcelhuse? Politikerne blander sig allerede. De lovgiver om f.eks. at fremme differentieret beboersammensætning i ghettoer, og der laves ældreboliger side om side med boliger for børnefamilier for at skabe en aldersmæssig diversitet i boligmassen. Og par, der er ved at gå fra hinanden, kan gå i parterapi på statens regning.
At give tilskud til alternative boformer er ikke mere stat. Men derimod en stat, der ikke lovgiver efter afvigelserne fra et fordums ideal. meth

