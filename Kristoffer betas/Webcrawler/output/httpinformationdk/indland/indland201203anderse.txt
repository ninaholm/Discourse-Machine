Anders Eldrup sagde selv op
Dongs forhenværende administrerende direktør bekræfter, at han selv valgte at forlade energiselskabet


 Den tidligere Dong-topchef Anders Eldrup fik ikke en fyreseddel af Dong-formand Fritz Schur. Han sagde selv op, skriver Morgenavisen Jyllands-Posten.
Hovedpersonen selv bekræfter, at striden om de gyldne løn- og ansættelseskontrakter fik ham til at sige op mandag den 12. marts.
- Ja, det er rigtigt, at jeg afleverede min opsigelse, siger Anders Eldrup, der i 11 år stod i spidsen for den statsejede energigigant.
Anders Eldrup ønsker ikke at uddybe, hvorfor han valgte at aflevere sin opsigelse.
- Jeg vil ikke gå i detaljer her og nu. Det må vente til efter advokatundersøgelsen, siger han.
Hidtil har den officielle version af Dong-dramaet været, at Eldrup blev fyret som Dong-chef den 9. marts af Fritz Schur og enkelte andre medlemmer af bestyrelsen.
Det er ifølge Morgenavisen Jyllands-Postens oplysninger også korrekt, men der blev ikke underskrevet nogen aftale om fyringen, og der blev ikke taget andre formelle skridt.
I stedet blev parterne enige om at mødes den efterfølgende mandag for at aftale detaljerne omkring bruddet mellem Dong og den 63-årige topchef.
Men på mødet mandag tog Eldrup fusen på alle, da han selv valgte at aflevere en underskrevet opsigelse.
Da Eldrup ikke ønsker at kommentere sagen, er det endnu uklart, om den tidligere topchef satser på at få et gyldent håndtryk på 17 millioner kroner, som han ifølge sin kontrakt står til at få ved en fyring.

