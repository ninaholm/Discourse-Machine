Dansk landbrug går barsk fremtid i møde
Dansk landbrug har voldsomme gældsposter, og landmændene risikerer nu en lavine af tvangsauktioner eller at leve på bankernes nåde. Dertil kommer, at dansk landbrug ingen penge tjener og kun løber rundt med landbrugsstøtte. Det er på tide at omstille sig til en tid uden støtte, lyder det fra både forskere og landbruget selv
Sidste år gav landbruget et underskud på næsten en milliard kroner, hvilket fik præsidenten for dansk landbrugs egen interesseorganisation Landbrugsrådet, Peter Gæmelke, til at sige, at indtjeningen var skræmmende lav i forhold til gælden og advare mod en lavine af tvangsauktioner.


 "Og rugens de krøllede blade / sig ranker i solen, som spejles i hav / Jeg griber med længsel, jeg ved knap deraf, / min hakke, min skovl og min spade." 
Der er langt, meget langt, fra Johan Skjoldborgs gamle overromantiserende husmandssang om glæderne ved hårdt arbejde i marken til 2009's moderne milliardeksporterende danske landbrug. Men lad det være sagt med det samme. Det her er ikke artiklen, der begræder, at de dage er forbi. 
For mere interessant er alt det, der fulgte efter hakken og skovlen og spaden: Dét danske landbrug, der - kørende i store 500-hestekræfters John Deere-traktorer - blev topmoderne, mens det gjorde dansk bacon mytisk i hele verden, udviklede sig til en af de mægtigste grupper i riget og blev kaldt alt fra kulturbærer til nasserøve af parnasset. 
Hvordan går det egentlig med det landbrug? Hvordan klarer det sig økonomisk her midt i finanskrisen? 
Ikke godt, hvis man spørger på Fødevareøkonomisk Institut på det, der tidligere hed Den Kgl. Veterinære Landbohøjskole. Paradoksalt nok er slangen i paradis den jord, landbruget altid har levet af. Eller rettere prisen på jorden, der betyder, at dansk landbrug i dag er dybt forgældet.
Ingen indtægter
"Landmændenes gældsætning har været stærkt stigende i de senere år," siger Henrik Zobbe, der er lektor i landbrugsøkonomi og direktør på Fødevareøkonomisk Institut. Som helhed skylder dansk landbrug lige nu 60 procent af deres værdier væk, hvilket svarer til en samlet gæld på 317 milliarder kroner. 
Endnu værre står det til, hvis man ser på de yngre landmænd - branchens fremtid. De skylder 80 procent væk. 
Problemet for landmændene er, at prisen på landbrugsjord, har været kraftigt stigende i de senere år. Helt præcist med 285 procent over 10 år. Mange landmænd har brugt prisstigningerne til at tage usikre lån med variable renter i deres jord. Landmændene havde ikke andre muligheder, fordi mange af dem reelt ikke har haft andre indtægter end prisstigningerne, for i samme periode eksploderede deres omkostningerne til foder og energi. For svineproducenternes vedkommende kommer dertil, at lovgivningen kræver, at de skal købe mere jord, hvis de vil udvide deres produktion. Og det vil svineproducenterne. 
Bankernes velvilje 
"Men problemet er," siger Henrik Zobbe, "at landmændene med deres store lån er blevet meget følsomme over for prisfald på jord. Der skal ikke meget til, før landmændene bliver insolvente. Altså skylder mere væk end de ejer."
Og prisen på landbrugsjord falder nu kraftigt. Hvor meget ved ingen rigtigt, for handlen med landbrugsjord er gået totalt i stå. Derfor findes der ikke data for prisfaldet, men Jyske Bank oplyser, at banken forventer, at prisen på landbrugsjord vil falde med 20 procent alene i år og med mindst 10 procent mere året efter. 
Det forgældede landbrug kan altså - uden at røre en finger - lægge 30 procent oven i deres gæld, og pludselig er det ikke landmændene selv, salget af bacon & eggs i Storbritannien, Mariann Fischer Boel eller aggressive franske vinbønder, der bestemmer over dansk landbrugs fremtid. Det gør bankerne.
Konkurs eller ikke konkurs? Måske endda sammenbrud eller ikke sammenbrud i dansk landbrug bliver med et slag et anliggende for bankernes velvilje - de banker, der selv i forvejen er usikre som et kornneg i vinden. 
"The dark horse er helt klart bankerne. Mange af bankerne er begyndt at sortere ud i dårligere kunder, og det kan blive et problem for landmænd med underskud, fordi de er helt afhængige af øget kredit i bankerne, indtil tiderne bliver bedre," siger Henrik Zobbe.
Historisk lave priser
Afgørende er altså tiderne. Ikke mindst om de bliver bedre. Gør tiderne så det, vil bankerne nok gerne have svar på, når landmændene kommer ind for at udvide kassekreditten? 
Sidste år gav landbruget et underskud på næsten en milliard kroner, hvilket fik præsidenten for dansk landbrugs egen interesseorganisation Landbrugsrådet, Peter Gæmelke, til at sige, at indtjeningen var skræmmende lav i forhold til gælden og advare mod en lavine af tvangsauktioner. 
Det bliver heller ikke bedre i år men sandsynligvis året efter, lyder det inde fra Axelborg midt i København, hvor Landbrugsrådet holder til. 
Prisen på både mælk og svinekød er historisk lav, og derfor er bunden for indtjeningsmulighederne - ifølge Landbrugsrådet - ganske enkelt nået.
"Der er ikke i sig selv noget bekymrende i gældsprocenter på 60-80 procent. Det er ikke overraskende. Heller ikke, at de yngste landmænd har de højeste gældsprocenter. Sådan vil det altid være fordi, det er meget dyrt at etablere sig som landmand," lyder det fra chefkonsulent i Landbrugsrådet Klaus Jørgensen, der tilføjer om udsigterne til bedre indtjening i de kommende år:
"Gældsætningen er først kritisk i det øjeblik indtjeningen over lang tid ikke kan følge med, men lige nu er der udsigt til, at fødevarepriserne vil rette sig op i de kommende år, og når det sker, vil dansk landbrug stå rigtig godt, fordi de udenlandske konkurrenter i mellemtiden er bukket under."
Aldrig en god forretning
En bedre forretning. Måske om nogle år. Men dansk landbrug bliver aldrig en god forretning for Danmark, vurderer lektor i landbrugsøkonomi på Aalborg Universitet Jan Holm Ingemann. Ikke så længe landbrugets vigtigste kilde til indtjening er støttekroner fra staten og EU. 
Baseret på OECD-standarder for den slags lavede Jan Holm Ingemann for nogle år siden en analyse, der viser forholdet mellem den økonomiske støtte et gennemsnitligt landbrug får om året fra EU samt den danske stat og landbrugenes privatforbrug. Resultatet kan få enhver liberal til at bøje hovedet, og enhver planøkonom til at løfte det.
Jan Holm Ingemanns analyse viser, at dansk landbrug får lidt mere end 18 milliarder kroner i støtte om året, når man både tæller de direkte og indirekte støttekroner med (indirekte støtte kan bl.a. være værdien af toldmure der favorisere dansk landbrug, støtte til konsulenter og regnskab m.m., red.). 
Den samlede støtte bliver delt ud, så hver danske bedrift i gennemsnit får 392.000 kroner i støtte efter skat. 
"Det beløb er særligt interessant i forhold til bedrifternes gennemsnitlige privat forbrug, som er 206.000 om året. Samfundet kunne altså med andre ord sige til landmændene: 'Vi betaler hele jeres private forbrug mod, at I ingen statsstøtte får'. Hvis de sagde ja, ville samfundet spare 186.000 kroner pr. bedrift," siger Jan Holm Ingemann, og understreger at hans beregninger ikke er helt opdaterede.
"Opdaterede man analyserne ville statens tab formentlig være lidt større. I hvert fald ikke mindre, for der er ikke sket nogen radikal ændring i støtten eller den måde den bliver fordelt på," lyder det fra Jan Holm Ingemann.
Fremtid uden støtte
Klaus Jørgensen, chefkonsulenten fra Landbrugsrådet, mener det lyder overdrevet, når Jan Holm Ingemann med sine beregninger konkluderer, at landbruget i alt modtager 18 milliarder kroner om året i støtte. Selv har Landbrugsrådet dog ikke nogle tal for den samlede støtte dansk landbrug modtager, men Klaus Jørgensen peger på, at landbruget samtidig bidrager til dansk økonomi med, hvad der svarer til to procent af BNP.
"Men det er da rigtigt, at de milliarder landbruget får i direkte støtte, har stor betydning. Uden de penge ville indtjeningen være negativ," siger Klaus Jørgensen.
Mens chefkonsulenten og lektoren altså er uenige om støtten og værdien af dansk landbrug, er de enige om, hvordan den bedst mulige fremtid ser ud for landbruget. Det er nemlig en fremtid uden en eneste landbrugsstøttekrone. 
Kun i skåltalerne
"Vores holdning er, at landbrugsstøtten skal aftrappes. Det skal ikke være i morgen, eller næste år, men det skal være en gang i fremtiden. Det er bare svært at sætte en præcis dato på," siger Klaus Jørgensen. 
Jan Holm Ingemann så gerne det gik en anelse hurtigere.
"Gennem 50 år har dansk landbrug været ekstremt subsidieret. Ingen andre erhverv er på den måde blevet holdt kunstigt i live og milliarderne havde været givet langt bedre ud andre steder, for eksempel i vindmølleindustrien. Landbruget bliver nødt til at omstille sig til markedsvilkår," siger han og tilføjer skeptisk: 
"Spørgsmålet er om landbruget vil? I skåltalerne siger de ja. Men det var også 700 landmænd fra Sjælland, der brændte en dukke af landbrugskommissær Ray MacSharry af, da han forsøgte at omlægge EU's landbrugspolitik." 


