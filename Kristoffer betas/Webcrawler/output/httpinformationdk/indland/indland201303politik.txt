’Politikernes og politiets indsats mod det åbne, stabile hashmarked er vanvittig’
Den optrappede politiindsats mod Christianias åbenlyse hashmarked gavner kun ’de tunge kriminelle bander’, lyder advarslen fra advokat Knud Foldschack, der er medlem af bestyrelsen for den fond, der ejer Christiania og dermed Pusher Street
Den politiske indsats mod hashhandlen på Christiania betyder, at det bliver sværere for den fond, der ejer fristaden og dermed har ejedomsretligt ansvar over Pusher Street, at bevare overblikket. Det betyder, at de tunge kriminelle får mere spillerum, advarer Knud Foldschack.


 Vi har forhandlet med staten i årevis om for eksempel cykelruter, om fredede bygninger, rejsning på kviste, flettede hegn, hønsebure på volden, brændeskure og postkasser, men vi har aldrig talt om Pusher Street,« siger advokat Knud Foldschack, der har været frontfigur i forhandlingerne.
Arealmæssigt er Pusher Street lille i forhold til Christianias cirka 34 hektar store område, men i forhold til det illegale hashmarked og den offentlige opfattelse af Christiania er gadens få hundrede kvadratmeter af betydelig størrelse.
Siden 2003 har forhandlingerne mellem staten og Christiania om fristadens fremtid været baseret på en teknisk adskillelse af fristad og hashmarked, som blev introduceret af VK-regeringen: Staten og Christiania kunne forhandle om alt det civilretslige, mens hashmarkedet blev betragtet som et politianliggende. Og som Knud Foldschack samtidig understreger:
»Vi har da været glade for ikke at skulle forholde os til Pusher Street, som er et offentligt politisk anliggende.«
Men i dag er Knud Foldschack næstformand for bestyrelsen for Fonden Fristaden Christiania, der ejer Christiania og dermed siden juli også har været ejer af Pusher Street.
»Ja, fonden har ejendomsretsligt ansvar for Pusher Street. Og jeg vil ikke som bestyrelsesmedlem være ansvarlig for et område, hvor den grove og tunge kriminalitet vokser og vokser,« siger han.
Uro i Pusher Street
Hvad gør fonden så, når man får meldinger om fund af skarpladte våben i Loppebygningen eller læser om trusselsbreve vedlagt en skudklar patron med krav om nedlæggelse af hashmarkedet?
»Det står helt klart: Fra fondens side er vi meget utilfredse med den grove voldskriminalitet og den tunge økonomiske kriminalitet. Omvendt mener jeg, at politikernes og politiets indsats mod det åbne stabile hashmarked er vanvittig,« siger han og henviser til, at politiet med den nyoprettede Task Force Pusher Street i stigende grad retter søgelyset mod små fisk og hashkøbere. Ifølge Knud Foldschack fordi politiet politisk er pålagt at komme »den åbenlyse hashhandel« til livs.
»Vi mærker i fonden, at den politisk påtvungne politiindsats skaber uro i Pusher Street. Boder skifter besætning, og det bliver sværere og sværere at få et overblik over, hvad der foregår. Grupperingerne bliver mere uigennemsigtige, både for Christiania og for fonden. Der er et øget pres på området, som formentlig har relation til forskellige grupperinger uden for Christiania,« siger han.
– Det kunne jo udlægges, som om politiet har succes, og at hashmarkedet i Pusher Street derfor er presset?
»Man får ikke bekæmpet noget som helst, forstået sådan at der bliver mindre hash i Danmark. Kun én part har fordel, nemlig de virkelig store kriminelle bander. Mit indtryk er, at alle grupperinger inden for bandemiljøet opruster lige nu, det være sig i Værløse, på Blaagaards Plads, på Christiania, eller hvor de nu holder til. Faktum er, at jo mere uoverskue-ligt, det bliver, jo mere der røres i gryden, og jo flere små fisk der bliver tilbageholdt, des mere spillerum bliver der for de tunge økonomiske kriminelle.«
Knud Foldschack vil derfor tage emnet op på næste bestyrelsesmøde i fonden.
»Enten må vi fraskrive os ansvaret, eller også må vi sikre os et vist indblik. Christiania kunne for eksempel overveje, om der skal gives en brugstilladelse til boderne i Pusher Street. Vi må selvfølgelig lægge til grund, at der foregår lovlig aktivitet, hvis Christiania skal udstede en brugstilladelse.«
Han pointerer, at hans udmelding skal forstås »som et nødråb«.
»Vi ved ikke, politiet ved ikke, og politikerne ved heller ikke, hvad vi lukker op for med den lige nu førte indsats mod Pusher Street. Én ting ved vi dog alle: Bekæmpelsen af den åbne hashhandel virker ikke.«
Gennem årene har politiindsatsen mod Pusher Street svinget frem og tilbage mellem hyppige aktioner og sjældnere indsatser.
Hannes hemmelige notat
I marts 2003 konstaterede daværende politidirektør Hanne Bech Hansen således i et notat, som blev offentliggjort af Information i 2008, at Politiets årelange indsats mod Pusher Street »i vidt omfang måtte betegnes som nyttesløs«.
Hanne Bech Hansen advarede også mod, at effekten af en effektiv indsats og en lukning af Pusher Street ville betyde, at hashhandlen flyttede ud i byens gader, hvorved kunderne ville få nemmere adgang til hårdere stoffer.
De senere måneder er politiets pendul atter svinget i retning af de hyppige aktioner.
»Januar har været hård for Pusher Street«, som Københavns Politi meddelte i starten af februar efter beslaglæggelser af fem pistoler og »hashprodukter« til en anslået værdi af 17 millioner i årets første måned.
»Problemet er jo, at det har man forsøgt og forsøgt i årevis. Et tocifret antal justitsministre har ikke kunne fjernet hashmarkedet i løbet af de mere end 40 år, Christiania har eksisteret,« mener Knud Foldschack.
Han tror ikke et sekund på, at politiets nu genoptagne aktioner mod Pusher Street begrænser hashmarkedet eller et mindre hashforbrug.
»Tværtimod, der har aldrig været så meget hash i Europa som nu,« siger han. »Vi må bare se i øjnene, at Christiania ligger i en hovedstad, hvor et flertal af bystyret går ind for en legalisering af hash. De indser, at nultolerancepolitikken ikke har virket og heller ikke vil virke. Alligevel kriminaliseres hundredvis af unge, fordi de bliver taget med en joint eller et par gram hash. De får en plettet straffeattest, som kan ødelægge deres fremtid.«
– I Christianias avis Ugespejlet kan man læse om trusselsbreve med krav om nedlæggelse af hashmarkedet?
»Der kommer med jævne mellemrum trusselsbreve. Der er krav om nedlæggelse af hashmarkedet, og så er der vedlagt en skudklar patron. Uanset hvem afsenderen er, og uanset at brevene umiddelbart virker ubehjælpsomme, kan vi i fonden ikke se bort fra det, så det samarbejder vi med politiet om.«
– Ifølge Ugespejlet var politiet nødt til at trække pistoler, da det efter aftale med Christiania kom for at hente det seneste brev?
»Det er fuldstændig vanvittigt og helt uacceptabelt. Men det er igen et eksempel på, at man ikke kan overskue, hvad der foregår. Jeg er 100 procent sikker på, at det ikke var folk fra Christiania, men derimod folk med tråde ud til den hårde kriminalitet, der stod bag,« vurderer Knud Foldschack.
Nej til rockerbod
For nylig har Christiania udleveret navnet på en voldsmand til politiet, og det har givet ros, forklarer Knud Foldschack.
»Christiania har overskredet en barriere ved samlet at tage afstand fra voldelig kriminalitet og udlevere navnet,« siger han.
– Jeg har forstået, at et fællesmøde for nylig også har sagt nej til en rocker-bod i Pusher Street?
»Det er formentlig rigtigt. I det omfang, man kan gennemskue det, har der altid været en vis selvjustits på Christiania. Og i den forbindelse er det formentlig rigtigt, at man har skredet ind mod rockerinfiltrering i boderne i Pusher Street. Det er afgørende for Christiania, om de tunge kriminelle holder deres indtog i Pusher Street.«
– Hvad har man konkret gjort?
»Jeg har fået oplyst, at man har smidt folk, som klart kom fra den tungere del, væk fra Pusher Street.«
– Kan du forestille dig et Christiania uden et hashmarked?
»Nej, lige som jeg ikke kan forestille mig et Danmark uden hash eller et USA uden whisky. Derimod kan jeg sagtens forestille mig et legaliseret hashsalg på Christiania. Pusher Street er jo i forvejen et stærkt brand, kan man sige.«
Knud Foldschack er overbevist om, at en legalisering af hash vil gavne Christiania.
»Det undrer mig, at regeringen ikke implementerer en ny hashpolitik, så man får afgifter i statskassen og vejledning til brugerne frem for at bruge tocifrede millionbeløb på en politiindsats, der ikke virker, men kun graver kløften mellem politiet og dele af befolkningen dybere og dybere. Det er ligesom med spiritusforbuddet i USA i 1930’erne, og man må spørge: Hvornår kommer fornuften?«

