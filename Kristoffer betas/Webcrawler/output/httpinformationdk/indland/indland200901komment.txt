Kommentatorer til kaffe hos Fogh
Fogh er ikke på vej til udlandet, konstaterede Berlingskes politiske kommentator - dagen efter, at han havde været til kaffe hos statsministeren. Thomas Larsen er nu under voldsom beskyldning for at være Foghs stik-i-rend-dreng
Statsminister Anders Fogh Rasmussen inviterer jævnligt en række politiske kommentatorer på kaffeaftaler. Men sætter drikkeret sit spor i spalterne?


 "Fogh har besluttet sig for at blive i Danmark," konstaterede Berlingske Tidendes velanskrevne politiske kommentator Thomas Larsen i denne uge. 
Efter en gennemgang af 2009 som 'det hårdeste og måske sværeste politiske år' aflivede han i sin analyse de rygter om en udenlandsk toppost, som i månedsvis har klæbet til statsministeren. Spekulationer, som den britiske avis Financial Times bidrog til, da den mandag fremhævede Fogh som bud på en kommende NATO-generalsekretær. 
Selv samme mandag var Thomas Larsen ifølge Informations oplysninger til kaffe og baggrundssnak hos statsministeren på Marienborg. Og i tirsdagens Berlingske begravede Larsen altså spekulationerne om Foghs snarlige exit. Nu beskyldes Berlingskes kommentator for at være Foghs forlængede arm.
"Det har komikkens skær, når en analytiker på den borgerlige morgenavis fastslår, at det ikke bliver til noget med udlandet og begrunder det med, at der er ting, statsministeren skal gøre færdig i Danmark. Det er his masters voice i Berlingske Tidendes spalter," siger TV2's politiske redaktør og Foghs tidligere rådgiver, Henrik Qvortrup, som er blandt de kommentatorer, der frekventerer kaffemøder hos statsministeren. 
Venner med Khader
Qvortrup vil, ligesom Thomas Larsen, 'end ikke under stærk tortur' afsløre indholdet af sine samtaler med Fogh. Fortrolighed er fundamental for den slags møder, som er afgørende for kommentatorernes job: 
"Man får ting at vide, som man ellers ikke ville få, men man skal være opmærksom på, om man er i færd med at blive brugt. Det er jo dejligt uforpligtende for statsministeren at sige ting, han ikke skal citeres for, mens han kan satse på, at hans sindrige betragtninger alligevel vil trænge ud til danskerne," siger Qvortrup og tilføjer:
"I den forbindelse forekommer det mig, at Fogh har et meget medgørligt medie ved navn Thomas Larsen."
Berlingskes kommentator kalder kritikken 'absurd':
"Mig bekendt er det kun et års tid siden, at Henrik Qvortrup blev bandlyst fra samtlige medier herhjemme, fordi det blev kendt, at han plejede tæt omgang med bestemte politikere og havde et nært venskab med Naser Khader, hvor familierne så hinanden. Det er en måde at arbejde journalistisk, som er helt uhørt," siger han.
Thomas Larsen hæfter sig desuden ved Qvortrups tidligere ansættelse i Venstre:
"Han fik en meget stor hyre for at promovere Venstres politik i pressen, så hvis nogen er his masters voice, er det Henrik Qvortrup, der har haft det som funktion," siger han og kalder det "tragikomisk at se en tidligere chefredaktør for Se og Hør vurdere andres journalistik":
"Det er ikke mange dage siden, han var fast placeret i danske retssale for at forsvare journalistik af meget dubiøs karakter," siger Larsen.
Kindkysser med kilder
Også Berlingskes tidligere chefredaktør og Informations korrespondent i USA, Annegrethe Rasmussen, blander sig i debatten. På den liberale kommentator Jarl Corduas blog fremhæver hun, at det 'er i statsministerens interesse at benægte enhver lyst til den fine post, indtil han rent faktisk har fået den': 
"Derfor kan Statsministeriet med sindsro bruge deres ven i Pilestræde i det spil," skriver hun.
Hertil lyder Thomas Larsens kommentar:
"Hvis der er én, der internt i branchen er blevet kritiseret for at lave society-journalistik, hvor man kindkysser med sine kilder og ses til middagsselskaber, er det Annegrethe Rasmussen. Når hun tror, jeg arbejder sådan, er det måske fordi, hun aldrig selv har prøvet noget andet."
Samtlige kommentatorer betoner, at de taler flittigt med centrale politikere fra hele det politiske spektrum, og at de ikke baserer deres analyser på en enkelt kilde.
Thomas Larsen er forfatter til en række politiske bøger om partiformænd fra Socialdemokraterne, radikale, konservative og Venstre. 
"Det giver et rimelig klart vidnesbyrd om, at jeg ikke ligger i den ene politiske lejr," siger han og pointerer, at han selv før har skrevet om Foghs rejseplaner med internt V-uro til følge:
"Hvis jeg skulle være Foghs ven i Pilestræde, ville jeg være en træls ven," siger han.
Foghs tidligere rådgiver Michael Kristiansen er blandt de, der bliver inviteret til kaffe på Marienborg et par gange årligt. Han ser intet odiøst i den påvirkning af pressen, som også fandt sted, da han var Foghs højre hånd.
"Det er noget, alle politikere gør eller bør gøre," siger Michael Kristiansen.
Men kommentatorerne får stadig mere magt i medierne, og Kristiansen opfordrer derfor seere, lyttere og læsere til generelt at være kritiske over for kommentatorernes udlægning:
"For man skal vide, at politikerne søger at øve den form for indflydelse."
Hans Engell afviser ligesom Henrik Qvortrup, at uløste opgaver vil få Fogh til at blive i Danmark. Men at statsministeren skulle være kilde til Thomas Larsens analyse, tror Engell ikke på:
"Alt, hvad jeg har kunnet samle op fra regeringsmedlemmer og folk, der arbejder meget tæt på ham, tyder på, at han ikke på nogen måder åbner sig på det område - heller ikke over for Thomas Larsen," siger han.

