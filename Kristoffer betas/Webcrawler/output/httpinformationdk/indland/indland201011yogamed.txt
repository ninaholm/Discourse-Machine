Yoga og meditation fik Mette på ret køl
Mette Thomsen er sygemeldt med stress. Til at begynde med var hun skeptisk over for 'mindfulness-aktivering', men kurset har hjulpet hende til at slappe af. Virksomhedspraktik  eller passiv forsørgelse havde kun gjort hende mere syg, mener hun
Mette Thomsen mener, at hverken virksomhedsaktivering eller passiv forsøgelse ville kunne have hjulpet hende på samme måde som mindfulness-aktivering har gjort.


 Mette Thomsen sidder med lukkede øjne og lytter til stemmen, der guider hende igennem meditationen. Hun retter fornemmelsen mod sin krop og mærker efter. Hun mærker åndedrættet, bemærker tankerne, der strømmer igennem hovedet, betragter dem, giver slip og vender opmærksomheden tilbage på åndedrættet. Det er hendes anker til nuet, som skal holde hende fast på at være til stede i det, hun gør, i stedet for at bekymre sig om ting, der er sket tidligere, eller som skal ske senere.
Mette Thomsen plejede at bekymre sig meget om alt det, hun ikke havde nået. Hun er 38 år, folkeskolelærer og sygemeldt med stress. Hun er blevet sendt i mindfulness-aktivering af jobcentret i Randers for at blive hjulpet tilbage i arbejde, og der har hun nu gået i 10 uger.
De mødes tre gange om ugen for at dyrke kinesiske energiøvelser, Qigong, eller yoga, for at få undervisning i mindfulness og tale over et tema som accept, og for - som denne mandag - at meditere.
»Jeg tror nok, mit første indtryk var: 'Puha, det lyder langhåret, lidt hippieagtigt'. Men samtidig havde det, jeg havde gjort indtil nu, jo ikke fungeret,« siger Mette Thomsen.
Et farligt spørgsmål
Hendes sygemelding kom af flere omgange. Siden efterårsferien 2009 år havde hun følt, at hun hele tiden var et eller to skridt bagefter. Hun havde 21 undervisningstimer fordelt mellem en 9. klasse, en 5. klasse og støttetimer for en dreng i 1. klasse. Dertil kom forberedelse og opgaveretning, og pludselig gik al fritid med at forberede sig til næste dag eller at have dårlig samvittighed over ikke at få det gjort.
»Jeg havde ikke noget liv, fordi jeg var så forbandet træt. Jeg stod op og luftede min hund, gik i skole og kom hjem, luftede min hund igen, og så havde jeg ikke mere at give af,« fortæller Mette.
Det blev hårdere og hårdere at komme tilbage efter ferierne, der gik på samme måde. For at få ro i frikvartererne begyndte hun at trække sig fra lærerværelset, der var fyldt med støjende mennesker og nye lærere, som hun endnu ikke havde lært at kende. I stedet tog hun en ekstra gårdvagt eller fandt på andre undskyldninger for ikke at komme der.
Det kulminerede en mandag midt i juni. Mette kunne ikke undslå sig at følges med en kollega op på lærerværelset for at hente nogle ting.
»Vi kommer derop, og så er der en kollega, der siger: 'Gud, hej Mette. Hvordan går det? Det er længe siden, jeg har set dig.' Og det var det jo, for jeg havde gået og gemt mig alle mulige steder på skolen. Det var nok det, der fik bægeret til at flyde over.«
Mette brød sammen i gråd på stedet. Efter et par dages fri og endnu et sammenbrud, da hun igen skulle i skole, fik hun en delvis sygemelding og nedsat skema. Resten af måneden op til eksamenerne gik med at kæmpe sig på arbejde og græde i frikvarteret.
Snart er det slut
For at kommer sig over sammenbruddet havde Mette lovet sig selv at komme op på skolen, inden sommerferien sluttede, og skolen stadig var tom. Søndag aften, inden arbejdet begyndte mandag, havde hun stadig ikke været der. Hun kunne ikke. I stedet fik hun en fuld sygemelding og anvisning til det nystartede kursus i mindfulness. Fremskridtene er små, men tydelige, synes Mette Thomsen selv.
»Generelt har jeg mange okay dage og meget få dårlige dage. Jeg er blevet gladere og kan stille og roligt overskue nogle ting igen. Det største fremskridt er, at jeg er begyndt at være social igen og træne i fitnesscenter. Før magtede jeg ikke mennesker omkring mig,« fortæller Mette Thomsen.
Samtidig mødes hun med skolelederen omtrent hver anden uge for at følge op på, hvordan det går. Skolelederen prøver at lægge møderne sent på dagen, hvor der er mindst risiko for at løbe ind i andre kolleger.
»Det er fandeme svært at komme op på skolen. Jeg har ikke længere brug for gå på toilettet fem gange, inden jeg har ikke længere lyst til at kaste op, men knuden i maven er der stadig.«
Mette fortsætter med mindfulness i hvert fald to uger endnu. Så skal hun sammen med sin sagsbehandler finde ud af, om hun skal give det fire uger mere.
Men fra den 1.januar er det definitivt slut med den form for aktivering for alle i Randers Kommune. I stedet skal de sygemeldte enten i virksomhedspraktik eller på såkaldt passiv forsørgelse derhjemme.
Mette Thomsen tror ikke, hun havde været klar til at møde nye mennesker og lære nye procedurer, men det passiv forsørgelse ville heller ikke have fungeret.
»Så tror jeg, det var endt med en depression. Jeg trak mig i forvejen rent socialt, så havde jeg bare haft 24 timer i døgnet til det. Jeg tror, det er meget vigtigt for mig at have noget at skulle ud ad døren til.«


