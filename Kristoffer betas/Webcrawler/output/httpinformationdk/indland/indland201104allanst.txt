Allan Stig genvandt DM-titlen
Spændende skak-DM i Odense, hvor Allan Stig måtte kæmpe hårdt for sejren


 Sidste år formede kampen om skak-DM sig som en tæt duel mellem Sune Berg Hansen og Allan Stig Rasmussen, som sidstnævnte trak sig sejrrigt ud af. I år var der flere spillere, der meldte sig ind i kampen om titlen.
Efter tre runder førte Simon Bekker-Jensen med 2,5 point, runden efter var veteranen Jens Kristiansen alene i spidsen med tre point, men så begyndte Allan Stig for alvor at røre på sig - i særdeleshed, da han med de hvide brikker i 7. runde satte en stopklods for Mester Jens' forhåbninger om endnu engang at sikre sig et DM-trofæ (han har tre af slagsen, fra 1979, 1982 og 1995!):
1.e4 d6 2.d4 Sf6 3.Sc3 g6 4.Sge2 Lg7 5.h3 00 6.g4 e5 7.Lg2 Sc6 8.Le3 Te8 9.00 Ld7 10.Dd2 exd4 11.Sxd4 Sxd4 12.Lxd4 Lc6 13.Tae1 Sd7 14.Le3 ...
Her kan sort vinde en kvalitet med 14. - Lxc3 15.Dxc3 Lb5 etc. - men Mester Jens frygtede (måske med urette) de følgende forviklinger.
14. - Sb6 15.b3 Df6 16.Sd1 De7 17.f4 Df8 18.Lf2 h6 19.h4 ...
Hvid gennemfører nu sit kongeangreb i grandios stil.
19. - Sd7 20.g5 Tad8 21.f5 hxg5 22.hxg5 Le5 23.f6 - en dødensfarlig kile i den sorte stilling - Sc5 24.c4 b5 25.Lf3 bxc4 26.bxc4 Tb8 27.Kg2 La1 28.Df4 Se6 29.Dh4 Sxg5 30.Dxg5 Te6 31.Lh4 Lxf6 ...
(Se diagrammet).
Tabte vandt fem
Og partiet krones med det nærliggende, men elegante dronningoffer:
32.Dxf6! Txf6 33.Lxf6 ...
Skak, vi alle kan forstå: Der kommer et hvidt tårn ind i h-linjen, og sort må give dronningen for ikke at blive sat mat på h8.
Slutstillingen ved DM i Odense 2011:
1. Allan Stig Rasmussen, 6 points 2.-3. Steffen Pedersen og Mikkel Antonsen, begge 5,5 p. 4.-6. Mads Andersen, Lars Schandorff og Jacob Aagaard, alle 5 p. 7.-8. Jens Kristiansen og Simon Bekker-Jensen, begge 4,5 p. 9. Rasmus Skytte, 3,5 p. 10. Kristian Seegert, 0,5 p.
Allan Stig måtte kæmpe hårdt for titlen, men hans førsteplads er såre fortjent - alene på grund af hans gevinstsøgende spil: Han tabte to partier, men vandt fem. Til sammenligning: Steffen Pedersen gik som eneste mand ubesejret gennem turneringen, men vandt kun to partier.
Næste påske spilles DM på Konventum (tidligere LO-Skolen) i Helsingør, og ny mand i klassen bliver Jacob Carstensen, der blev en sikker vinder af årets kandidatklasse.


