JP-tegner kun i 'fare' i weekenden
Et svar fra Justitsministeriet river tæppet væk under tuneserloven: Selv om loven vedtages, kan Jyllands-Postens avistegner i weekenden stadig risikere at møde den mand, som ifølge PET har haft planer om at myrde ham


 Muhammed-tegneren Kurt Westergaard fra Jyllands-Posten må se i øjnene, at han i weekenden stadig kan risikere at møde den mand, som ifølge PET har haft planer om at dræbe ham - også selv om Folketinget vedtager tuneserloven.
Justitsministeriet vurderer nemlig i et nyt svar til Folketinget, at det vil være i strid med menneskerettighederne, hvis ikke tuneseren SC får lov til at tage på weekendophold hos sin danskfødte kone og parrets børn i Gjellerupparken. 
Tidligere har dagbladet B.T. oplyst, at Westergaards hjem ligger i 10 minutters kørselsafstand fra Gjellerupparken, og at SC hellere opholdt sig i Gjellerupparken end i Sandholm. 
At Westergaard derved kunne risikere at møde den for ham ukendte tuneser på gaden, var netop anledningen til, at Dansk Folkeparti den 11. november 2008 under finanslovforhandlingerne aftvang regeringen en politisk aftale om en hurtig lovstramning af vilkårene for udlændinge på tålt ophold. 
Lovforslag 69, der i folkemunde omtales som tuneserloven, vil derfor pålægge dels en daglig meldepligt, dels en pligt til at overnatte i Sandholm, således at Westergaard trygt kan færdes i gadebilledet i Århus.
Ingen frihedsberøvelse
Nu river Justitsministeriet imidlertid tæppet væk under lovforslaget: Det vil være en krænkelse af artikel otte i Den Europæiske Menneskerettighedskonvention om respekt for familielivet, hvis ikke tuneseren kan rejse til Gjellerupparken og tilbringe weekenden sammen med sin familie: 
"I den forbindelse skal de foreslåede regler administreres således, at hvis f.eks. familien bor i Jylland, skal der være mulighed for i rimeligt omfang at tage på weekendophold hos familien," skriver Justitsministeriet, der "på den baggrund" ikke finder, at indgrebet vil få "en sådan intensitet, at der vil foreligge frihedsberøvelse i Den Europæiske Menneskerettighedskonventions artikel 5's forstand".
Venstres integrationsordfører Karen Ellemann "har ikke nogen kommentar" til, at Westergaard i weekenden risikerer at møde tuneseren på gaden nær sin bopæl, også selv om lovforslaget vedtages. 
"Jeg bliver hele tiden klogere på forslaget," nøjes hun med at sige til Information, "og det væsentlige er naturligvis, at lovforslaget overholder såvel konventionerne som grundloven."
Morten Østergaard (R) konkluderer, at hvis de strammere regler i lovforslag 69 administreres, således som bl.a. Pia Kjærsgaard (DF) og Lars Løkke Rasmussen (V) tidligere har gjort sig til talsmand for, vil det være i strid med menneskerettighederne. Omvendt hvis reglerne administreres, således som Justitsministeriet nu lægger op til, "er man ikke kommet et skridt videre," siger Østergaard. 
Derfor mener den radikale integrationsordfører, at lovforslag 69 "præsenterer en løsning på et problem, som ikke eksisterer, til gengæld virker løsningen heller ikke."
Peter Skaarup (DF) har endnu ikke haft tid til at studere svarene til Folketinget, men umiddelbart tror han, at det vil betyde en større arbejdsbyrde for politiet: "Det er klart, hvis tuneseren kan rejse rundt alle mulige steder. Hidtil har PET jo sagt, at manden er farlig, så virker det ikke holdbart, hvis han skal have ret til familiesamkvem i det jyske. Det samkvem, der måtte være mulighed for, må ske i Center Sandholm. Men svaret fra Justitsministeriet viser behovet for at se nærmere på de konventioner. Flere og flere ting taler for, at de ikke længere er hensigtsmæssige. Så det vil vi da godt se nærmere på, hvad der helt præcis menes."
Seniorforsker Kim U. Kjær fra Institut for Menneskerettigheder: 
"Det viser sig nu, at den person, som utvivlsomt har givet anledning til fremsættelse af lovforslaget, at han ikke kan afskæres fra at opholde sig i Århus. Så dermed rives tæppet væk under lovforslagets uudtalte, men ikke desto mindre helt åbenlyse hensigt," siger han og tilføjer: 
"Selvfølgelig burde dette spørgsmål have været afklaret, før lovforslaget overhovedet blev fremsat, men det er en konsekvens af det utrolige hastværk, som har karakteriseret netop dette lovforslag." 
Justitsministeriet skriver desuden, at lovforslagets krav om en daglig meldepligt skal organiseres på en måde, så mulighederne for udlændinge på tålt ophold til at bevæge sig uden for Sandholm ikke begrænses for meget. Meldepligten kan derfor ikke pålægges midt på dagen eller på skiftende tidspunkter, vurderer Justitsministeriet og fortsætter: "Derimod vil meldepligten f.eks. kunne pålægges hver morgen, eksempelvis kl. 9."
"Realiteten er altså, at tuneseren også på hverdage kan få tid til at tage til Århus, så Kurt Westergaard kan risikere at møde ham," siger Kim U. Kjær.


