Omstridt motorvejsplan listes ind i VK's plan
Regeringen vil både beskytte naturen og ødelægge den med motorvejsbyggeri mellem Frederikssund og Ballerup. Derfor deles den ubehagelige beslutning i mindre bidder, så den bliver nemmere at sluge. Uspiseligt, siger ven-strefløjen. Nødvendigt, svarer Venstre


 Hurtige tog, hjælp til cyklisterne og hensyn til naturen stod øverst på talepapiret, da regeringen i mandags fremlagde sin store trafikinvesteringsplan. Man skal læse hen mod slutningen af planen, før mere gammelkendte projekter - flere motorveje - dukker op.
Et af projekterne, som i mange år har været genstand for bitter strid, er den planlagte motorvej mellem Frederiksund og Ballerup, en fem milliarder dyr og 26 kilometer lang motorvej, der skal skære gennem 36 naturområder for at spare bilisterne for nogle minutters køretid.
Regeringspartierne er varme fortalere for denne motorvej. Derfor er mange blevet forbløffet over, at regeringsplanen ikke sætter motorvejen på landkortet. Det vil sige, den er med i planen, men kun som en lille stump på seks kilometer, nemlig etape 2 mellem Ballerup og en pløjemark nordvest for Ledøje. Herfra skal der med en mere almindelig vej skabes forbindelse til det øvrige vejnet. Frederikssundsmotorvejens lange etape 3 og 4, hvis opførelse vil ødelægge store naturområder, skriver regeringen til gengæld intet om i trafikinvesteringsplanen.
Nødvendig måde
De konservatives trafikordfører, Henriette Kjær, har tidligere i Information kaldt motorvej til Frederikssund for "det eneste rigtige". Og Kristian Pihl Lorentzen, der er trafikordfører for Venstre, er svoren tilhænger af at føre motorvejen helt til Frederikssund så hurtigt som muligt.
- Hvorfor lægger regeringen så ikke blot sit ønske på bordet? 
"Det er nødvendigt at gøre det på den måde. Alt andet ville være uvenligt over for forligspartierne," siger Kristian Pihl Lorentzen.
- Men er der ikke på forhånd flertal for motorvejen?
"Partierne skal have mulighed for at formulere deres ønsker. Regeringen sætter med 2. etape af motorvejen projektet på dagsordenen og peger på de udfordringer, som projektet rummer."
- Ifølge Vejdirektoratet vil motorvejen få passagertallet på jernbanen på samme strækning til at falde. Strider det ikke mod regeringens målsætning om at styrke den kollektive trafik?
"Nej, for vi vil ikke ensidigt henvise folk til den kollektive trafik. Der skal være frit valg, samtidig med at vi fremmer den kollektive trafik. Der er brug for den vej i det område."
Etape på etape på etape
Socialdemokraternes trafikordfører, Magnus Heunicke, vil også have vej, hvor der er trængsel.
"Og trængsel, det er der på den strækning. Så vi vil se positivt på regeringens plan," siger socialdemokraten.
Enhedslisten derimod raser mod motorvejen og måden, den serveres på. Trafikordfører Per Clausen siger:
"Ved at opføre etape 2 vil regeringen skabe en situation, hvor det ikke længere giver mening at stoppe på halvvejen. På den måde lægger man ud med en grøn trafikplan og ender med en sort. Nemlig mere bilkørsel og mindre natur."
- Kan naturvenner i det mindste ikke glæde sig over, at kun den ret korte etape 2 er lagt på bordet?
"Nej, for regeringen vil fremover hvert andet år tage stilling til eventuel forlængelse. Der er stærke lokale interesser for mere motorvej. Det bliver et løbende hundeslagsmål, som ad åre vil presse investeringerne i den kollektive trafik i bund, indtil alle motorvejens etaper er finansieret," forudser Per Clausen.


