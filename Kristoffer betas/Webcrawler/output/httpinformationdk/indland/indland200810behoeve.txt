'Vi behøver ikke at slække på retssikkerhed for at bekæmpe terror'
Dommen mod de terrormistænkte fra Glasvej er en milepæl for PET. Vigtigst af alt er den dog et signal om, at dele af den danske terrorlovgivning er helt unødvendig, lyder det fra PET's tidligere operative chef Hans Jørgen Bonnichsen
I Glasvej-sagen har man fra PET-s side været mere omhyggelig med at fremlægge betydelige beviser for domstolen. PET er dermed blevet bedre til at arbejde med traditionelle efterforskningsmetoder, der i sidste kan fremskaffe de beviser, som holder i en åben strafferetssag. Det er en milepæl, mener PET-s tidligere operative chef Hans Jørgen Bonnichsen.


 "Når man ser på fortilfældene og bevisførelsen og hører den meget klare domsafsigelse, så er dommen og strafudmålingen ikke overraskende overhovedet," siger tidligere operative chef for Politiets Efterretningstjeneste Hans Jørgen Bonnichsen om sagen mod de terrormistænkte fra Glasvej, der i går fik sin afslutning, da de to mistænkte blev idømt henholdsvis 12 og syv års fængsel. 
Han mener dog, at sagen markerer et markant skifte for PET
"PET har tydeligvis lært af de tidligere sager fra Glostrup og Vollsmose, hvor det ikke lykkedes at føre de tilstrækkelige beviser og derfor heller ikke at få alle de mistænkte dømt. I den her sag har man fra PET's side været mere omhyggelig med at fremlægge betydelige beviser for domstolen. På den måde er der tale om en udvikling fra, at PET - på typisk efterretningsmaner - tænker præventivt, til at man i dag er blevet bedre til at arbejde med traditionelle efterforskningsmetoder, der i sidste ende kan fremskaffe de beviser, som holder i en åben strafferetssag. På den måde er det en milepæl."
- Betyder det, at PET først nu for alvor er blevet i stand til at tackle terrorefterforskning og bruge de metoder, tjenesten har til rådighed på den rigtige måde?
"PET har i hvert fald indrettet sig efter, at der er forskel på klassisk præventivt efterretningsarbejde og strafforfølgende efterforskning. Normalt er efterretningsarbejde jo meget forbundet med intuition og formodninger om hensigter, men belært af tidligere erfaringer, virker det som om, PET i denne sag i højere grad har grebet forløbet an som det almindelige politi typisk ville gribe en efterforskning an. Man har i hvert fald tilrettelagt sagen anderledes og været mere opmærksom på, at det i sidste ende er rækken af indicier og dommerens vurdering af beviserne, der tæller. Når man hører domsafsigelsen har beviserne tydeligvis haft en anderledes og større styrke end tidligere," vurderer Hans Jørgen Bonnichsen.
Danmark mere sikker
Han mener i forlængelse heraf, at en vigtig lære af gårsdagens domsafsigelse er, at efterforskning af terrorvirksomhed, der skal afgøres i åbne retssager, bliver grebet mest effektivt an som efterforskning af en hver anden type kriminalitet. 
Hele forløbet op til dommen understreger i hvert fald tydeligt - ifølge Hans Jørgen Bonnichsen - at dele af den danske terrorlovgivning er unødvendig, og at retssikkerhed ikke er uforenelig med terrorbekæmpelse. 
"Sagen viser klart, at det kan lade sige gøre at efterforske terror med de samme midler, som man efterforsker en hver anden offentlig straffesag. I den nuværende danske terrorlovgivning har man på flere områder slækket på retssikkerheden. I dag er det muligt for PET at få adgang til passageroplysninger uden dommerkendelse, at få adgang til personfølsomme oplysninger i det offentlige, uden at forvaltningsmyndighederne kan få det prøvet ved en domstol osv."
"Men som beviserne er blevet præsenteret i denne sag, så ser det ikke ud til, at PET på nogen måde har brugt en eneste af de problematiske muligheder i terrorlovgivningen."
"Efterforskningen er derimod alene baseret på midler, der længe har været til rådighed for politiet og PET. Derfor er den vigtigste lære af sagen også i mine øjne, at det kan lade sige gøre at efterforske terror med traditionelle midler. Man behøver ikke give slip på retssikkerheden og domstolskontrollen-" siger han.
- Men grundlæggende kan PET vel ikke altid bare finde og føre bevis i terrorsager på samme måde, som politiet kan i almindelige sager?
"Det er klart, at PET bliver mere sårbar, når de vælger en offentlig straffesag, fordi der bliver lagt materiale frem, som til en vis grad blotlægger tjenestens metoder. I den forbindelse viser det sig heldigvis ofte, at selv om de kriminelle egentlig burde vide mere om politiets metoder fra tidligere retssager, så går deres hukommelse aldrig ret langt tilbage."
"Det tror jeg også gælder for de personer, PET efterforsker. Under alle omstændigheder er der ikke nogen vej uden om for PET, for man skal føre bevis på den måde i en retsstat, hvor det i sidste ende er dommernes vurdering af beviserne, der er afgørende."
"Når det er sagt, så er der selvfølgelig nogle hellige køer, PET aldrig må slagte. Man kan bl.a. ikke ofre hensynet til egne kilder og agenter samt samarbejdet med udenlandske efterretningstjenester."
- Med dommen i går og PET, der hele tiden bliver bedre til at efterforske terror, er det så din vurdering, at det i dag er mindre sandsynligt, at Danmark bliver ramt af et terrorangreb, end det var for nogle år siden?
"Jeg ved godt, at Information tidligere har givet mig et hak i tuden for at sige det, men det er helt klart blevet sværere at være terrorist i Europa efter bomberne i London i 2005, hvor politi og efterretningstjenester har fået mange flere ressourcer. Tidligere var Europa langt mere udsat, nu er sandsynligheden for terror mindre, fordi bolværket er blevet stærkere. Det betyder selvfølgelig ikke, at man ikke skal bekæmpe terror i epicentrene rundt omkring i verden, men vores modstandskraft mod terror i Europa og herunder i Danmark er blevet markant større i de sidste år." 


