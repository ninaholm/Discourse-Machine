Miljøplan får positiv modtagelse
Både landbruget og Danmarks Naturfredningsforening hilser regeringens udspil til en ny miljøplan velkommen. Men SF hæfter sig ved regeringens hidtige indsats over for landbrugets overtrædelser af miljøkrav
Statsministeren benyttede sig af åbningen af naturparken i Thy til at få sig en cykeltur - og en foto-sceance - efter præsentationen af regeringens udspil til en miljøplan.


 Mens både statsministeren og miljøministeren var i Thy for at indvie den ny naturpark, lancerede de et nyt ministerudvalg, der skal udfærdige den nye miljøplan 'Grøn vækst'. 
"Det er en af de allerstørste miljøpolitiske satsninger, der er set i nyere dansk historie. Vi vil både leve op til vores internationale forpligtelser om at reducere udledningen af kvælstof og fosfor, skabe en større og mere sammenhængende natur og samtidig give mulighed for et højteknologisk landbrug i Danmark," siger miljøminister Troels Lund Poulsen til Ritzau.
Et ministerudvalg med økonomi- og erhvervsminister Bendt Bendtsen (K) som formand skal nu fastlægge, hvordan man kan indfri målet og komme med et udspil til årsskiftet. 
"Vi er nødt til at stille skrappe krav til de mål, vi har sat os om mindre belastning fra sprøjtegifte og udledning af kvælstof" siger Anders Fogh Rasmussen til Ritzau.
'Gode takter'
Landbrugsrådets præsident frygter ikke de skærpede krav til landmændene:
"Vi betragter egentlig tankerne som en accept af vores holdning om, at der skal være en sammenhængende landbrugs- og miljøpolitik. Derfor ser vi også mange gode takter i regeringens plan. Jeg synes især det er meget positivt, at der er lagt vægt på, at vi skal sikre et vækstorienteret landbrug," siger Peter Gæmelke til Ritzau.
Statsministeren afviser på forhånd at sige, hvilke instrumenter regeringen vil tage i brug for at få landbruget til at opfylde de skrappere krav - om der bliver tale om afgifter eller frivillige aftaler. 
Landbruget lever langt fra op til kravene fra vandmiljøplanen. De Konservative har tidligere krævet, at landmændene tvinges til at overholde aftalerne, mens Venstre har været modvillige og i stedet ønsker at fortsætte med de frivillige aftaler. 
Præsidenten i Dansk Naturfredningsforening, Ella Maria Bisschop-Larsen, ser positivt på udspillet, men medgiver, at man kan frygte, at lanceringen af endnu en plan blot skal redde regeringen tid. Men Naturfredningsforeningen er villig til at give regeringen tid, hvis de gode takter i udspillet virkelig realiseres.
"Nu har de en helt speciel chance for at tænke natur-, miljø-, klima- og landbrugspolitik sammen, og det er netop vores vision. Jeg mener faktisk, at når man skal løse problemerne omkring pesticider og for mange næringsstoffer i naturen, så er det fornuftigt at give det den tid, det kræver, så man ikke risikerer, at man gennemfører ét tiltag i forbindelse med en reduktion af pesticiderne, der så resulterer i et øget CO2-udslip. Og det er vi villige til at mønstre tålmodighed til at sikre," siger Ella Maria Bisschop-Larsen, men holder alligevel lidt af begejstringen tilbage, indtil hun ser noget realiseret.
"Man bliver selvfølgelig lidt bekymret, når der tales om en masse milliarder, uden at vi får at vide, hvor disse penge skal komme fra. Er det nye penge, eller skal vi gennemføre en ambitiøs plan for de samme penge?" spørger Ella Maria Bisschop-Larsen.
Hos oppositionen er man ikke særlig optimistiske. SF mener, at regeringen hidtil blot har stået og set til, når landbruget ignorerede miljøkrav.
"I foråret gav miljøministeren tilladelse til at pløje enestående naturarealer på størrelse med det halve Lolland-Falster op, og i sidste uge kom det frem, at brugen af sprøjtegifte i Danmark er helt ude af kontrol. Regeringen har ødelagt så meget af Danmarks natur, at det er umuligt for os at tro, at den pludselig skulle være blevet interesseret i at føre seriøs miljøpolitik," siger SF's miljøordfører, Ida Auken, til Ritzau og efterlyser helt konkrete målsætninger for den danske natur i en kommende plan.

leder på bagsiden

