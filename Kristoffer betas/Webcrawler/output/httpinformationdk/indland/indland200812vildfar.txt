Er vildfarne kugler billedet af græsk politi?
Det græske politi sagde i går, at kuglen, der dræbte en 15-årig dreng i lørdags, ramte ham ved et uheld. Og hændelsen skriver sig ind i en græsk tragedie om talrige opgør mellem politi og befolkning


 To skud forsvinder i mørket. Den sidste kugle forsvinder i brystet på den 15-årige Alexandros Andreas Grigoropoulos. 
Han er død ved ankomsten til hospitalet.
Minutterne før skudepisoden, der om aftenen lørdag den 6. december dræber en græsk dreng, er tre betjente på patrulje i Exarchia, en bydel i Athen kendt for narkohandel og uroligheder.
20-30 drenge angriber ifølge politiet omkring kl. 21.00 politibilen. Betjenten, Vassilis Saraliotis, bliver i politibilen, mens hans 37-årige kollega, Epaminondas Korkoneas stiger ud sammen med en tredje betjent. 
Ved det tredje varselsskud peger pistolen mod jorden, men kuglen rikochetterer, hævder Epaminondas Korkoneas, hvis forklaring bakkes op af tekniske undersøgelser fra græsk politi. 
To sigtede betjente
Øjenvidner til skudepisoden, der siden har sat Exarchia og Thessaloniki i flammer, siger til græsk tv, at betjenten sigtede direkte på drengen.
Betjenten, der affyrede det dræbende skud, Epaminondas Korkoneas, er i dag sigtet for manddrab, mens Vassilis Saraliotis er sigtet for medvirken til drab. 
Grækenlands indenrigsminister, Prokopis Pavlopoulos, har udtrykt sympati med Alexandros Andreas Grigoropoulos og forsikret om, at de to politibetjente vil få en 'eksemplarisk straf', hvis de kendes skyldige.
Vold bryder ofte ud mellem politi og demonstranter i Grækenland. Blandt dem er grupper af anarkister, der har rødder i modstandsbevægelsen mod Grækenlands militærstyre fra 1967-74.
Disse gruppers had til politiet har en lang forhistorie, der ofte viser sig som anklager om politibrutalitet:
I Thessaloniki har en gruppe studerende besat Teaterskolen og udsendt en pressemeddelelse, hvori de opremser ti års politibrutalitet:
"Politiets mord på en ung serbisk student i 1998 i Thessaloniki. 
Politimordet på den unge Leontidis i Cassandrou-gaden i 2003 og den 24-årige Tony Onohua, der døde efter at være blevet jagtet af civilbetjente i Kalamaria i 2007. 
Mordet på den 45-årige Maria i Lefkimi og mordet på en pakistansk migrant i Athen sidste måned.
Alt dette tegner billedet af det græske politi."


