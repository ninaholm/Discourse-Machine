Den nødvendige luksusvirksomhed
Danske universiteter  er i princippet samfundsøkonomisk ansvarlige, men spørgsmålet er, om der reelt sker en ansvarlig brug af universiteterne. Udover diskussionen om forvaltningen af forsk-ningsfrihed, presser en diskussion om de studerendes brug af læringsfrihed sig på


Når Danmark har ondt i væksten, og når almindelige mennesker kæmper for at få enderne til at mødes, støder man på det synspunkt, at universiteter er luksusvirksomheder, der ikke tager sin del af ansvaret for at skabe fornyet vækst. Men er danske universiteter samfundsøkonomisk uansvarligt indrettede, eller hvordan forholder det sig?I marts 2010 dokumenterede Dansk Erhvervsakademi (DEA), at investeringer i videregående uddannelse, herunder ikke mindst de lange videregående uddannelser, har en gunstig effekt for både den enkelte persons lønniveau og for virksomhedens indtjening: Ansætter en virksomhed en person med en videregående uddannelse, så sker der en stigning i produktionen svarende til, at virksomheden havde ansat to ufaglærte. Og DEA konkluderer derfor, at vækstpotentialet er stort, eftersom 45 procent af en ungdomsårgang tog en videregående uddannelse i 2007, og kun knap 18 procent tog en lang videregående uddannelse. Pointen er, at en sådan undersøgelse peger på, hvor samfundsøkonomisk ansvarlige universiteterne er, ved at se på, hvordan  og hvor mange studerende  universiteterne uddanner. Det ansvarlige universitets bankende hjerte bliver af samme grund studienævnet, der arbejder med at oversætte og omsætte forskning til undervisning. Universiteter demonstrerer med andre ord deres samfundsøkonomiske funktion, når forskere taler og skriver på pædagogisk vis i undervisningen. Når de præsenterer deres idéer i alternative medier, og når de fortæller, hvordan viden kan anvendes i andre sammenhænge. Så simpelt indrettet er universiteternes samfundsøkonomiske ansvarlighed. Men er der så overhovedet et problem; eller er synspunktet om universitet som uansvarlig luksusvirksomhed blot en fordom?Intellektuel ejendomI første omgang kan man sige, at der i princippet ikke behøver være noget problem: Viden er intellektuel ejendom, og adgangen til den kan være afgrænset  monopoliseret  til forskere og de betalende kunder. Men så længe universiteternes forpligtelse er at levere forskningsbaseret undervisning, bryder forskere dette monopol på viden effektivt. Det er med andre ord kreativ  og frugtbar  destruktion at dele viden. Eliminerer undervisningen først en vidensfordel, så tvinger det forskerne til at producere ny viden, der igen giver fordele. Det vil omvendt sige, at samfundsøkonomisk uansvarlighed ville bestå i for eksempel at oprette rene forskningsuniversiteter adskilt fra enhver undervisnings- og formidlingsforpligtelse.Oplæg til en drøftelseI praksis kan der imidlertid være et problem. Det sidste årtis diskussion af forskningsfrihed handler især om, hvordan man vælger forskningsemner  og om indholdet af den forskningsbaserede undervisning er, eller ikke er, til gavn for den samfundsøkonomiske vækst og velfærd. Men denne diskussions væsentlighed overgås af en mindre fremtrædende, men mere prekær diskussion af de studerendes læringsfrihed. Med andre ord: Ét er, at universiteterne ikke monopoliserer adgangen til viden af høj kvalitet og relevans, noget andet er spørgsmålet om, hvor frit studerende kan vælge studie, studieindhold, studielængde, studieformer, mv. Vælger de studerende områder forbundet med økonomisk vækst for både dem selv og samfundet? Det sidste er der tvivl om. Forskningsresultater peger for eksempel på, at udsigten til høj løn ikke nødvendigvis er afgørende for valget af studie   og med det følger også, at den samfundsøkonomiske vækst heller ikke styrer danske studerendes studie- og emnevalg.Så er danske universiteter samfundsøkonomiske ansvarlige? Svaret er, at danske universiteter er indrettet ud fra samfundsøkonomisk ansvarlige principper. Men svaret er også, at universiteternes ansvarlighed dybest set afhænger af, om de bliver brugt ansvarligt. Og her ligger en drøftelse af de studerendes brug af læringsfriheden lige for.Claus Holm er prodekan for formidling, DPU, Aarhus Universitet
