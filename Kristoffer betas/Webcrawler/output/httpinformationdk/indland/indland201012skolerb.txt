Skoler bryder klasseloft på 28 elever
Fire kommuner har fået dispensation til at oprette skoleklasser med mere end 28 elever. Venstre og Konservative ønsker helt at fjerne klassekvotienter, mens forsker anbefaler små klasser


 Der må højst være 28 elever i en klasse i folkeskolen, men fire kommuner har fået lov af Undervisningsministeriet til at sætte flere end 28 elever i en klasse. De fire kommuner, som har fået dispensation, er Århus, Silkeborg, Sorø samt Viborg. 
Endnu er det kun Hammershøj Skole i Viborg, som har benyttet sig af muligheden for at bryde loftet på 28 elever. Det har indtil videre resulteret i en femte klasse på 33 elever og en syvende klasse på 30 elever.
»Klasserne er ikke delt op, men der er to lærere på. Kun i tre timer om ugen er der ikke to lærere til at undervise eleverne,« siger viceskoleleder Hans Bach fra Hammershøj Skole.
Kommunerne har først fået dispensation til at øge klassestørrelserne, efter at skoleåret var planlagt. Derfor vil skolerne først benytte sig af muligheden fra næste skoleår.
»Jeg er helt overbevist om, at der er flere skoler, som vil benytte sig af muligheden for at fylde flere elever i klasserne til næste år,« siger kredsformand Johnny Specht fra Silkeborg Lærerforening. 
Silkeborg er en af de kommuner, som må samle mere end 28 elever i en klasse.
»Der er varslet 82 lærer­fyringer i Silkeborg Kommune. Det vil sige, at færre lærere skal nå det samme arbejde,« siger Johnny Specht.
Undervisningsministeren har betinget sig, at kommunerne ikke bruger dispensationen på at spare på lærerkræfterne, samt at dispensationen skal bruges til at tilrettelægge undervisningen på nye måder. 
Karakteren stiger
Det er ikke ligegyldigt, hvor mange elever, der er i en skole klasse, siger seniorforsker Eskil Heinesen fra Anvendt Kommunal Forskning, AKF. Han har undersøgt, hvad klassestørrelsen betyder for elevers læring.
»Der er betydelige positive effekter ved at reducere klassestørrelsen. Hvis man reducerer klassestørrelsen med 10 elever, så stiger gennemsnitskarakteren med et halvt karakterpoint. Det er meget når det er gennemsnitseffekten for samtlige elever i en klasse,« pointerer Eskil Heinesen.
Han henviser til en amerikansk undersøgelse, som nåede til samme resultat. Man udførte et eksperiment, hvor man tilfældigt fordelte elever i store og små klasser. Resultatet blev, at det havde en væsentlig positiv effekt på børnenes faglige færdig­heder, at de gik i en lille klasse frem for en stor. 
Fremover bliver det dog muligvis op til kommunerne selv at bestemme, hvor mange elever, der skal være i klassen. I det kommende folkeskoleudspil fra regeringen lægger undervisningsminister, Tina Nedergaard (V), således op til, at kommunerne selv må bestemme.
politik@information.dk

