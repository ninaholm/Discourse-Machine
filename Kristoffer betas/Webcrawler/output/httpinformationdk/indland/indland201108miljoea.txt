Miljøaktivister er klar til at bryde loven
Flere miljøaktivister har de seneste uger vist sig villige til at bryde loven for at beskytte miljøet. Senest har Greenpeace i går gentaget en kontroversiel aktion.  S og SF bakker op, men kun så længe aktivisterne holder sig til loven


 De kæmper på miljøets vegne, og derfor spørger de ikke, om det, de gør, er lovligt, men om det er rigtigt. Alene de seneste uger har bragt flere eksempler på, at miljøaktivister tager sagen i egen hånd, når de mener, at myndighederne svigter.
Først var det aktionen i Østerild Klitplantage, hvor en gruppe demonstranter har vist sig villige til at lade sig anholde for at forsinke en skovrydning, indtil Vestre Landsret har taget stilling til sagen.
Og i går gentog Greenpeace en kontroversiel aktion, hvor de smed tonstunge granitsten i havet ud for øen Sild i Vadehavet lige syd for den danske grænse.
Tyskland har ikke levet op til sin EU-forpligtelse til at beskytte det såkaldte Natura 2000-område, og derfor bliver Greenpeace nødt til at skride til handling, siger Hanne Lyng Winter, der er havbiolog i Greenpeace Norden.
»Vi ville ønske, at vi ikke skulle gøre det. Det er tåbeligt, at vi skal ud at lægge sten for at beskytte et område, som det er nogle helt andres ansvar at beskytte. Men vi er også naturens ambassadører,« siger hun.
De tunge sten skal skærme området mod bundtrawling og andet fiskeri, som ifølge miljøaktivisterne burde være forbudt i de særligt udpegede områder.
Derfor er det afgørende ikke, om Greenpeace-aktionen selv kommer på kant med loven, siger Hanne Lyng Winter.
»Lovligt eller ulovligt. Jeg kan godt se, at det for nogle er vældigt interessant. Men derfra hvor vi står, der har vi reageret, fordi vi har set, hvor udslettende bundtrawling er,« siger hun.
S-SF bakker op
I 2008 lavede Greenpeace en lignende aktion i to svenske Natura 2000-områder i Kattegat, tæt på den danske grænse. Det skabte stor debat i Danmark, og daværende fødevareminister Eva Kjer Hansen (V) mente, der var tale om en ulovlig aktion.
Den svenske miljøhøjesteret endte med at betragte stenene som naturbevarende foranstaltninger, men de tyske myndigheder har endnu ikke taget stilling til, om det samme gælder for den nye aktion i Tyskland.
I Danmark har oppositionen længe prøvet at få regeringen til at beskytte udvalgte havområder bedre, og derfor bakker både S og SF op om aktionen.
»Selvtægt er ikke en god idé, men som jeg forstår den aktion, Greenpeace har lavet, så er det naturgenopretning,« siger miljøordfører Mette Gjerskov (S).
»Jeg er ikke tilhængere af aktionsformer med civil ulydighed, men jeg synes, at den her aktionsform ligger et andet sted,« siger SF's Steen Gade. Men det afgørende er, om loven er på aktivisternes side, mener han.
»Det er klart, at Greenpeace kunne være blevet dømt til at fjerne stenene igen, og så måtte de jo gøre det,« siger Steen Gade.
På samme måde må politiet afgøre, hvornår demonstranterne i Østerild er gået for vidt, mener Mette Gjerskov.
»Borgere har til hver en tid ret til at give udtryk for deres holdninger, men de må selvfølgelig ikke bruge ulovlige metoder,« siger hun.
Problem i Danmark
Men for Konservatives miljøordfører er der ikke tvivl om, at både aktivisterne i Østerild og Greenpeace er gået for langt.
»Jeg vil helt klart tage afstand fra det. Vi har som politikere godt af at få at vide, at ikke alle er enige med os. Det er sundt for et demokrati. Men det er usundt, når det kammer over, og demokratisk vedtagne beslutninger ikke kan føres ud i livet,« siger Tage Leegaard. Han bekymrer sig også for, om der bliver fisket for meget i Natura 2000-områderne, men det berettiger ikke til det, Greenpeace har gjort.
»Jeg kan ikke forstå, at de ikke bare sejler derned og demonstrerer i stedet for at tage sagen i egen hånd og smide sten ud, hvor de i værste fald kan betyde livsfare for sejlende, eller hvor de kan ødelægge garn for rigtig mange penge for fiskerne,« siger Tage Leegaard.
Ifølge Hanne Lyng Winter fra Greenpeace står det lige så slemt til i Danmark med at beskytte Natura 2000-områder, men hun vil ikke afsløre, om der kommer aktioner i Danmark.

