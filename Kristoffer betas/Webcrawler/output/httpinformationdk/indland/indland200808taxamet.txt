Taxameteret er forældet
Som studerende på en videregående uddan-nelse lærer de fleste en ny slags taxakørsel at kende - den gennem uddannel-sessystemet. Og den er ifølge mange foruroligende billig


 Bådebygger, vognmaler og skiltetekniker hører til de dyre ruter igennem det danske uddannelseslandskab. Socialrådgiver, erhvervsøkonom og psykolog hører til de billigste. I hvert fald, hvis man ser på, hvad staten betaler per studerende om året. Fra en elev er færdig i folkeskolen til han/hun står færdiguddannet som bådebygger eller psykolog, betaler staten hvert år et taxametertilskud til uddannelsesinstitutionen. 
Taxametersystemet fungerer på den måde, at uddannelserne får tildelt penge efter, hvor mange studerende, der består. Ideen er, at institutionerne skal have penge for, hvor meget de producerer. 
For læreruddannelsen har taxametersystemet for alvor gjort indhug i uddannelsen, fordi seminarierne igennem de sidste fire år har fået 36 procent færre studerende. Formanden for professionshøjskolernes rektorforening, Laust Joen Jakobsen, mener, at læreruddannelsen er et godt eksempel på taxametersystemets problem: "Taxameteret er rigtig godt for uddannelser, der vokser, men det går hen og bliver ondskabsfuldt, når færre og færre studerende søger ind. Vi er selvfølgelig nødt til at tilpasse uddannelserne til, at der er færre ressourcer, og med tiden kan man komme derhen, hvor der også bliver skåret i undervisningen, og så er vi inde i en ond cirkel, hvor vi risikerer, at flere falder fra."
Også pædagog- og sygeplejerskeuddannelsen har haft tilbagegang i antallet af studerende. Derfor har man på de nye professionshøjskoler slået mindre uddannelser sammen. Den løsning kan også blive virkelighed på universiteterne, der i år har optaget 12 procent færre studerende end sidste år. 
Forældet
Prorektor på Aarhus Universitet, Nina Smith, der har været med til lave taxametereftersyn i 2001, mener, at taxametersystemet trænger til et grundigt eftersyn inden for alle uddannelsesretninger. 
"Takseringen af de enkelte uddannelser er ikke tidssvarende. Når lange uddannelser inden for humaniora og samfundsvidenskab suverænt har de laveste taxametre, så skyldes det, at universitetet pr. tradition har udbudt forelæsninger for store hold af studerende - men tiden er løbet fra den tankegang. Vi skal i dag bruge langt mere tid pr. studerende end tidligere, og skal vi samtidig tiltrække unge fra nye miljøer, f.eks. indvandrerbørn og ufaglærte, er vi nødt til at have mere skemalagt undervisning, mere gruppearbejde og mere vejledning, og det kræver alt sammen flere ressourcer," siger Nina Smith. 
Direktør på Københavns Universitet, Jørgen Honore, mener, at taxametersystemets største problem er, at der hvert år bliver skåret et par procent ned på alle taxametre til uddannelse:
"Taxameteret belønner uddannelserne for at få så mange som muligt uddannet, og det er et udmærket princip, men vores ønske er at få taxametre, der passer til, hvad det reelt koster at uddanne en god kandidat. Især de sidste 10 år er stykprisen pr. studerende er gået ned på grund af grønthøstermodelen, der betyder at der bliver skåret et par procent hvert år på taxametret." 
Argumentet er, at alle uddannelsesinstitutioner ligesom virksomheder kan uddanne ingeniører, lærere og bådebyggere mere effektivt for hvert år, forklarer Nina Smith. Problemet er bare, at de ligesom hospitaler og plejehjem har svært ved at hæve produktiviteten via ny teknologi og ved at outsource arbejde til Indien.
"Problemet er, at det er meget sværere at hæve produktiviteten via ny teknologi, outsourcing og lignende, når man arbejder med uddannelser. Vi arbejder med mennesker, og de fungerer ikke ligesom produkter i en privat virksomhed. Det kan godt være, at der set fra videnskabs- og undervisningsministerens stol bliver brugt flere penge på uddannelse, men de beløb er ikke fulgt med de stigende lønninger og det stigende antal studerende," mener Nina Smith.
Tilskud til kriseramte
Nina Smith har som professor i økonomi også siddet med i Globaliseringsrådet, der i 2006 konstaterede, at mere vejledning, undervisning for mindre hold og mere gruppearbejde var en af forudsætningerne for, at halvdelen af en ungdomsårgang kan få en videregående uddannelse. En undersøgelse lavet blandt 8.500 studerende på Aarhus Universitet viser det samme. Nina Smith mener, at nogle af millionerne fra Globaliseringspuljen skal bruges til at forbedre studieforholdene.
"Det er ikke bare for universiteternes eller de studerendes skyld, men for samfundet som helhed, at vi bliver nødt til at prioritere uddannelse højere," mener Nina Smith.
En af de hårdeste kritikere af taxametersystemet er professor i engelsk ved Københavns Universitet, Peter Harder. For et par år siden gik ud han sammen med en gruppe andre universitetsfolk ud og anklagede taxametersystemet for, at det er årsagen til, at de studerende får en dårligere uddannelse.
"Når studier får problemer med at tiltrække studerende, fordi de unge ikke flokkes om sprog eller naturvidenskab, så kan det meget let sende dem ind i nedgangsspiral, hvor du bliver nødt til at skære ned på undervisningen," siger Peter Harder og fortsætter: "Politikerne mente dengang, at vi sagtens kunne fastholde de samme krav med mindre undervisning, men vi kan da ikke være bekendt at eksaminere folk i noget, som vi ikke længere har råd til at undervise i. Det blev drejet til, at vi var nogle snydepetere, der lod dårlige studerende bestå eksamen. Men taxameteret underlægger os nogle rå markedsmekanismer, som vi på helt darwinistisk vis må tilpasse os. Men resultatet kan blive, at vi ikke har andre sprogfag tilbage end engelsk om nogle år," siger Peter Haarder og henviser til lukningen af en række sproglige kandidatuddannelser på Copenhagen Business School i år. 
"På landets største uddannelsesinstitution er der i dag kun tre personer fastansat til at undervise i tysk, selvom Tyskland er Danmarks største handelspartner," siger PeterHarder. 


