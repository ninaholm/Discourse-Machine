’Symbolpolitik, der rammer de svageste’
Regeringen og resten af blå blok har indgået aftale om et kontanthjælpsloft. Ifølge Arbejderbevægelsens Erhvervsråd vil loftet gøre landets kontanthjælps-modtagere markant fattigere, mens gevinsten for samfundsøkonomien er nærmest ikke-eksisterende
 Venstres beskæftigelsesminister Jørn Neergaard Larsen indgik i går en aftale om et nyt system for kontanthjælp med de øvrige borgerlige partier.


 Det kontanthjælpsloft, som en samlet blå blok netop har vedtaget, har kun en meget begrænset effekt på beskæftigelsen i Danmark. Til gengæld vil det ramme kontanthjælpsmodtagere hårdt. Sådan lyder analysen fra Arbejderbevægelses Erhvervsråd (AE).
»Det bliver markant sværere at få tingene til at hænge sammen for landets kontanthjælpsmodtagere og deres børn. De har i forvejen en skrabet tilværelse, men nu bliver deres situation virkelig, virkelig svær,« siger Jonas Schytz Juul, analysechef i AE.
Kontanthjælpsloftet, er et loft over, hvor mange penge kontanthjælpsmodtagere i alt kan modtage fra det offentlige.
Jo flere børn kontanthjælpsmodtagere har, desto mere vil deres ydelser blive beskåret. Enlige med ét barn får deres rådighedsbeløb beskåret med 2.300 kroner, hvilket er knapt en fjerdedel af deres nuværende rådighedsbeløb. Enlige med tre børn, mister 3.400 kroner af deres rådighedsbeløb. Det samme gør sig gældende for par på kontanthjælp.
Derudover bliver 225-timersreglen genindført, hvilket indebærer, at hvis en af parterne i et samlevende eller gift par ikke har arbejdet mindst 225 timer i det forgangne år, mister vedkommende retten til kontanthjælp.
»Mange flere familier kommer ikke til at have råd til at holde fødselsdag for deres børn, tage til tandlægen, købe nyt tøj, spise sundt og så videre,« siger Jonas Schytz Juul.
Det er ren symbolpolitik
Rationalet bag kontanthjælpsloftet er, at det skal kunne betale sig at arbejde. Og da de fleste kontanthjælpsmodtagere bliver fattigere af loftet, bliver gevinsten ved at tage et lavtlønnet job større.
Men ifølge regeringens egne tal vil kontanthjælpsloftet kun give en ekstra beskæftigelse på 700 mennesker, hvilket giver et provenue på 530 millioner kroner i statskassen. Det viser, at de kontanthjælpsmodtagere som loftet rammer, er meget langt fra arbejdsmarkedet, fortæller Jonas Schytz Juul.
»De her mennesker reagerer ikke på den form for økonomiske incitamenter. De bliver bare fattigere, hvilket kan medføre, at de kommer endnu længere væk fra arbejdsmarkedet.«
Ifølge regeringen skal pengene, man sparer, gemmes til en skattereform, der skal forhandles til foråret. Jonas Schytz Juul påpeger i den forbindelse, at det beløb, som staten sparer ved at gennemføre kontanthjælpsloftet, er så småt, at gevinsten for skatteyderne er nærmest ikke-eksisterende.
»Provenuet, som loftet giver, er på 530 millioner kroner. Hvis man bruger alle de penge til at lette skatten, får skatteyderne omkring en tyver mere til sig selv om måneden. Så øvelsen er ren symbolpolitik.«
Det har ikke været muligt at få en kommentar fra beskæftigelsesminister Jørn Neergaard Larsen (V) eller fra Venstres beskæftigelsesordfører Hans Andersen.

