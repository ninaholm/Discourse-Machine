Ugens bommert: Efterløn - garanteret uden garanti
Danske politikere garanterer størst mulig forvirring om efterlønnens fremtidige skæbne


Oh skræk! Man skulle tro, at danske polikere har lært, at det ikke lønner sig at give garantier om efterlønnen. Men nej, tværtimod. Det politiske marked flyder i disse dage med garantier om efterløn. Nogle partier garanterer, at den under alle omstændigheder må laves om. Andre garanterer, at den står så urokkeligt, som var den skrevet på tavler nedbragt fra bjergskrænter af en gammeltestamentlig profet. Og andre igen garanterer, at de i virkeligheden intet kan garantere.Til denne sidste gruppe - kryptogaranterne - hører Socialdemokraternes statsministerkandidat, Helle Thorning-Schmidt. Til TV 2 News har hun med fynd og klem erklæret, at hun »aldrig har givet en garanti« for efterlønnens bibeholdelse. Hun tilføjer: »Jeg har bare sagt meget, meget tydeligt, at vi ikke ønsker at ændre efterlønnen.«Aha, »ikke ønsker«! Dermed må forstås, at Socialdemokraterne efter formandens opfattelse kan blive nødt til at ændre i efterlønnen - uanset hvad de måtte ønske.Heri ser snedige politiske iagttagere et røgsignal fra Thorning-Schmidt til fagbevægelsen med budskabet: 'Hvis den røde blok vinder et valg, og I alligevel ikke kan tage jer sammen til at levere de 15 milliarder, vi har tryllet i valgkampen, så skal mor her den dælen dundre mig nok finde på andre løsninger. F.eks. et gok i efterlønnen.'Tilbage i fjæsetRøgsignaler har det med at blive til røgslør og blæse tilbage i fjæset på afsenderen. Sådan synes det også at være gået Socialdemokraterne. Partiets politiske ordfører, Henrik Sass Larsen, forklarer, at Socialdemokraterne ikke kunne drømme om at bruge ordet 'garanti' om efterlønnen, fordi ordet mistede enhver mening, da Socialdemokraterne i 1998 brød den garanti, som partiet havde givet forud for det folketingsvalg, der reddede Nyrups sidste regering.Men en brudt garanti er vel også en garanti. Bare brudt. Eller hvad?Den socialdemokratiske panik har bredt sig ind i SF, hvor ledelsen slet ikke længere vover at tage ordet garanti i sin mund. Hvorpå Enhedslisten har manøvreret sig ind på den nu ledige garantiplads ved at »garantere, at Enhedslisten aldrig - heller ikke som grundlag for en kommende socialdemokratisk regering - kommer til at forringe efterlønnen.Således har det udviklet sig, at Enhedslisten nu står forenet med Venstre i løftet om, at intet må ændres, og alt skal blive, som det var. Og det med garanti.
