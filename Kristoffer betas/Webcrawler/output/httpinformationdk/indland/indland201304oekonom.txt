Økonomer: Ledigheden bliver omkring 140.000 og 240.000...
Usikkerheden ved økonomiske modeller og prognoser bliver ikke taget alvorligt, og økonomerne regner ikke altid den usikre virkelighed ind i økonomien. Vi bør dyrke forsigtigheden mere, siger to anerkendte danske økonomer
 Der var langt fra enighed om, hvor mange, der 1. januar 2013 ville falde ud af dagpengesystemet. Nogle sagde 4.800, andre 9.000 og nogle 20.000. Alt afhængigt af, hvilken model, der blev brugt til at udregne tallet.
 


 Det er åbenlyst vigtige spørgsmål, når vi spørger sagkundskaben, hvad et lands gæld betyder for dets fremtidige vækst, og hvordan finanspolitik virker afhængig af økonomiens situation.
Og det er tilmed helt rimelige spørgsmål, siger Torben M. Andersen, tidligere vismand, nu økonomiprofessor på Aarhus Universitet:
»Til det må man bare svare: gode forskningsspørgsmål. Men kan I ikke lige vente et par år, så har vi svarene?«
For virkeligheden kan ikke altid vente på videnskaben. For nylig blev der sat talrige spørgsmål ved konklusionerne i en politisk vægtig artikel om sammenhængen mellem et lands gæld og vækst.
De to forfattere til den kritiserede artikel, de anerkendte Harvardprofessorer Carmen Reinhart og Kenneth Rogoff mente, at der var en gældsgrænse på 90 pct. af et lands BNP, som må respekteres, hvis ikke et lands vækst skal falde markant.
Politisk blev det brugt som akademisk grundlag og retfærdiggørelse af en stram sparepolitik i EU. Det har været fremhævet som svaret på krisen af blandt andet den britiske finansminister, George Osborne, og EU’s økonomikommissær, Olli Rehn.
Men artiklen indeholdt en regnefejl, og en studerende og to professorer fra University of Massachusetts i USA hævdede, at det slog bunden ud af artiklens hovedresultat, når tal, der ikke var til rådighed i 2010, hvor artiklen blev udgivet, nu blev medregnet.
Det er et kerneproblem i faget, siger Katarina Juselius, professor i økonomi på Københavns Universitet.
»De fleste økonomiske modeller bygger på en grundantagelse om, at de er rigtige og uforanderlige over tid. Men virkeligheden forandrer sig hele tiden, og den viden, vi har, forandrer sig.«
»Ideen om, at økonomien kan udtrykkes i modeller, der er konstante som fysiske love, er helt absurd,« siger hun.
Reinhart/Rogoff-sagen er et »fantastisk eksempel« på samfundsvidenskabernes problem eller udfordring, som Torben M. Andersen udtrykker det:
»Empiriske analyser er i sagens natur bagudrettede, men vi kan nemt rende af sporet, når vi ikke fanger eller overfortolker strukturelle ændringer i samfundet,« siger han.
»Du kan for eksempel sagtens lave en fantastisk analyse af arbejdsløsheden i 70’erne og 80’erne, som simpelthen ikke kan laves bedre. Det er bare ikke ensbetydende med, at de resultater kan bruges i den krise, vi står over for nu.«
Usikkerheden frem i lyset
At opsætte en så snæver grænse for, hvornår et lands gæld vil påvirke væksten, er urealistisk for den økonomiske videnskab, siger Torben M. Andersen.
»På forhånd kunne man sige, at det var helt usandsynligt, at man kan drive det til så præcist et resultat.«
Men der er en banal logik, der siger, at hvis man har en gæld på 50 pct. af BNP, så er landet mindre risikoudsat, end hvis man har en gæld på 150 pct. af BNP, mener Torben M. Andersen.
»Det er dog lidt mere upræcist i sin diagnose i forhold til at anvende det økonomisk politisk,« siger han.
På trods af det bør usikkerhederne tages mere seriøst.
»For at tage et grelt eksempel, så burde vi fagligt gøre det, at vi sagde, at arbejdsløsheden måske bliver mellem 140.000 og 240.000 næste år.«
Det er Katarina Juselius enig i.
»Du beskriver verden bedre, når du tager usikkerheden seriøst; når du bygger modeller, der postulerer, at der er usikkerhed, frem for at der er en stor usikkerhed, uden at dine modeller reflekterer denne usikkerhed,« siger hun.
Pres og vrid
Men det er ikke kun akademikerne selv, der vrider egne konklusioner mere, end de kan tåle, siger Torben M. Andersen.
»Det, man fagligt kan sige, bliver strammet op, hvis man skal udtrykke det pænt. Om aben primært ligger hos medierne, politikerne eller hos forskerne selv, er svært at vurdere.«
Det kan være rigtigt nok, men hele forklaringen findes ikke bare i, at økonomer og andre dødelige er uforsigtige med at fortolke statistikkerne. Økonomer presser den store virkelighed ind i deres små modeller, siger Katarina Juselius.
»Du tager en økonomisk model, som du mener, er sand, og så presser du den ned over dine data. Men hvis dine data stritter imod, prøver man tit at få dem til at makke ret.«
»I princippet torturerer du i så fald dine data med din model. Præcis som med mennesker siger data, hvad du vil have, hvis du torturerer dem tilstrækkeligt,« siger hun.
Svaret på, hvorfor økonomer skulle mishandle data, er todelt, siger Katarina Juselius.
»Det kan være mangel på træning i matematisk statistik. Det er en vanskelig disciplin.«
»Et eller andet sted vil man også gerne vise det, som man tror på. Men det går jo også mod alle videnskabens grundprincipper, som siger, at du skal interessere dig for, om det, du tror på, er forkert. Men det gør man ikke altid. Og så kan det altså gå galt,« siger hun.
Den nære fremtid
Og ja, den traditionelle kritik af økonomi som en videnskab, der ikke er eksakt, er rigtig. Men for Torben M. Andersen betyder det ikke, at økonomi kan bruges til at nå frem til enhver konklusion.
»Der er jo stadig metodiske krav til, hvad der er gode analyser; hvordan man gør sig mest umage med at kontrollere datakvalitet og andre faktorer, der kan have en forklarende betydning. I den forstand er økonomi metodisk eksakt. Der er klare spilleregler for, hvornår man kan sige noget. Men det er ikke eksakt i tyng- delovens forstand,« siger Torben M. Andersen.
Facit er heller ikke, at vi må lægge ambitionen om at forudsige den økonomiske udvikling på hylden, mener Katarina Juselius.
»Spørgsmålet er, om vi ikke burde bygge modeller, som tager højde for, at verden er usikker, når vi prøver at forudsige fremtiden? I stedet for at lave de lange projektioner med et nærsynet blik, som ikke tager højde for denne usikkerhed. Vi kan jo sige meget lidt om, hvad klimakrisen vil gøre ved økonomien om femten år.

