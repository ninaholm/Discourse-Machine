'Jeg ville være en skidegod scriptwriter'
Søren Espersen (DF) kritiserede i weekenden DR og særligt drama-chef Ingolf Gabold for at være en flok røde lejesvende. Espersen er træt af, at helten i serierne aldrig har traditionelle værdier


 Efter valget i 1968 fik en række ministre fra den nye VKR-regering stillet kritiske spørgsmål af fire journalister fra Danmarks Radio. Venstres Jens Søderup blev yderst forarget og spurgte i et hidsigt læserbrev: "Skal regeringen Baunsgaard dolkes og ødelægges af fjernsynets røde lejesvende?" 
Nu tager Dansk Folkepartis Søren Espersen den gamle formulering frem igen, og igen er det Danmarks Radio, der står for skud. 
I et læserbrev i Politiken kritiserede han "Den Røde Mester" alias drama-chef Ingolf Gabold for altid at fremstille de højreorienterede som magtgale og racistiske, mens de venstreorienterede altid er stædige og ærlige.
- Hvorfor er du så sikker på, at DR-Drama er overvejende venstreorienteret?
"Det kommer jo af lang tids erfaring. Fremstillingen af karaktererne er så forudsigelig i serierne, at det er til at blive deprimeret over. Det kunne være forfriskende, hvis hovedpersonen var en, der kæmpede for folk og fædreland. Men det vil aldrig ske," forsikrer Espersen.
I sit læserbrev pointerede han også, at den nye dramaserie, Borgen, der først udkommer i 2010, ligesom alle de andre serier, også vil blive et udtryk for drama-chefens venstreorienterede menneskesyn. Men for det første er det jo Adam Price, der er hovedforfatter, og for det andet er der jo flere forskellige forfattere involveret i DR's dramaserier. 
- Har Gabold bare en enorm indflydelse på indholdet, eller er alle DR's forfattere bare røde lejesvende?
"Gabold er manden. Ligesom da jeg spillede fodbold, gik jeg altid efter manden, aldrig efter bolden. Han er den hovedansvarlige, og derfor går jeg selvfølgelig efter ham. Så det der med, at der er forskellige forfattere, er jo fuldstændigt ligegyldigt. Det er jo ikke mig eller Søren Pind eller Ulrik Høy, der bliver forfattere - og hvorfor egentlig ikke? Jeg ville være en skidegod scriptwriter, og jeg ville også gøre det billigere end de andre," siger Søren Espersen.
- Du kritiserer også serien 'Livvagterne' for at være urealistisk, fordi seriens PET-livvagter passer på venstreorienterede politikere. Hvorfor er det urealistisk?
"Der er jo ikke nogen, der kunne finde på at angribe muslimer. De går jo fuldstændigt frit heromkring her i samfundet uden problemer. Der er jo kun Naser Khader, som man passer på. Der er ingen trussel mod vores muslimske politikere. Det er jo Pia Kjærsgaard, der bliver beskyttet, og det er Kurt Westergaard. Man laver om på virkeligheden. Hvorfor kan man ikke bare holde sig til virkeligheden - den er spændende nok."
- DR's bestyrelsesformand, Michael Christiansen, pointerede for nylig, at det sandsynligvis er dine egne vælgere, der er DR-seriernes mest trofaste seere. Dermed lader det jo til, at dine vælgere bare tager serierne som en god gang underholdning. Burde du ikke gøre det samme?
"Jeg tror, at serien bliver set af alle. Jeg ved ikke, hvorfor han siger det der, jeg synes nærmest, at det er latterligt," siger Søren Espersen og indrømmer, at han trods alt synes, at serien er god underholdning.
"Men det er jo godt tv, og Ingolf Gabold er en fremragende dramaturg, og en mand, der ved præcis, hvad for nogle ting han skal spille på. Men hvorfor skal det være så forudsigeligt, kan jeg ikke forstå."
- Tror du, ligesom næstformanden i DRs bestyrelse, Ole Hyldtoft (valgt ind i bestyrelsen af DF, red.), pointerede i Politiken i går, at det er sandsynligt, at overskurken i serien Livvagterne bevidst er valgt af DR, fordi han ligner den hollandske islam-kritiker og politiker Geert Wilders?
"Ole Hylttoft nævnte for mig, at der var en i serien, der vist havde samme frisør som Geert Wilders og derfor lignede ham meget. Jeg vil sige til DR's og Ingolf Gabolds forsvar, at de plejer at være mere sofistikerede i deres manipulation. Så dumme er de trods alt ikke," afrunder Søren Espersen.
Journalisterne, der i 1968 blev kaldt for røde lejesvende, anlagde sag om ærekrænkelse og vandt. Det kom frem, at de politisk lå omkring partierne Venstre, Det Konservative Folkeparti og Socialdemokratiet.


