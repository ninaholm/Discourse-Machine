Redegørelse om statsløse undlader vigtig pointe
Integrationsministeriet vidste udmærket godt, hvordan den simple FN-konvention om statsløshed skulle fortolkes, da de spurgte de nordiske lande til råds. Men det holdes skjult i redegørelsen om de statsløse, viser aktindsigt
Først i januar 2010 gav Birthe Rønn Hornbech endelig ordre til at rette ind efter konventionen. Men det ønskede ministeren ikke at udstille i sin redegørelse om sagen, og derfor blev Integrationsministeriets egen udlægning af FN-konventionen fra december 2008 ganske enkelt udeladt.


 En central pointe er udeladt i den redegørelse, som Birthe Rønn Hornbech udsendte om statsløsesagen på sin næstsidste arbejdsdag som integrationsminister den 7. marts 2011.
I redegørelsen citeres den forespørgsel, som Integrationsministeriets indfødsretskontor i december 2008 sendte til de andre nordiske lande for at høre om deres håndtering af FN-konventionen om statsløshed. Men et vigtigt afsnit mangler. Og man skal være en meget opmærksom læser for at opdage de tre små prikker efter andet afsnit, som indikerer, at ikke hele forespørgslen er citeret i redegørelsen.
Følgende citat er udeladt fra redegørelsen:
»Ifølge artikel 1 i FN-konventionen om begrænsning af statsløshed er de kontraherende stater under visse omstændigheder forpligtede til at give statsborgerskab til statsløse personer født i landet. Det fremgår således af artikel 1, stk. 2, at der kan stilles betingelse om, at den pågældende altid har været statsløs, at ansøgning indgives mellem det fyldte 18. og det fyldte 21. år, at den pågældende har haft fast bopæl i en nærmere fastsat periode, der højst må være 5 år umiddelbart før ansøgningens indgivelse eller 10 år i alt, og at pågældende ikke er fundet skyldig i en forbrydelse mod statens sikkerhed eller er idømt en fængselsstraf på 5 år eller derover for en strafbar handling.«
Syltning af sagen
Information har fået aktindsigt fra Integrationsministeriet til hele den originale tekst inklusiv de udeladte linjer. Den viser, at Indfødsretskontoret udmærket selv vidste og korrekt kunne gøre rede for, hvilke statsløse unge der ifølge den simple konvention har krav på statsborgerskab  på et tidspunkt, hvor ministeriet vel at mærke fortsat gav ulovlige afslag på statsborgerskab til unge statsløse, der var dækket af konventionen.
Det var ifølge redegørelsen forhenværende integrationsminister Birthe Rønn Hornbech, der gentagne gange gav sine embedsmænd besked på at spørge myndighederne i de øvrige nordiske lande om deres håndtering af FN-konventionen, før hun selv ville gå med til at ændre praksis. Men det må nu stå klart, at forespørgslerne ikke havde til formål at klargøre hvilke statsløse unge, der er omfattet af konventionen. For de specialiserede embedsmænd i Indfødsretskontoret kunne selvfølgelig godt selv forstå og fortolke konventionen, hvilket Informations aktindsigt altså nu understreger.
Snarere synes formålet med den nordiske rundspørge at have været at udskyde den praksisændring så længe som muligt.
Først i januar 2010 gav Birthe Rønn Hornbech endelig ordre til at rette ind efter konventionen. Men det ønskede ministeren ikke at udstille i sin redegørelse om sagen, og derfor blev Integrationsministeriets egen udlægning af FN-konventionen fra december 2008 ganske enkelt udeladt.
Integrationsministeriet har ikke ønsket at svare på, hvorfor netop denne udlægning er udeladt fra redegørelsen, der fylder 37 A4-sider.
»Eftersom sagen om indfødsret til statsløse personer skal undersøges af en uvildig kommission, finder ministeriet det naturligt ikke at udtale sig om sagen  herunder redegørelsen  på nuværende tidspunkt,« meddeler ministeriets pressechef.


