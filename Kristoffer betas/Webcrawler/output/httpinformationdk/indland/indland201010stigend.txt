Stigende kokain-forbrug forråer narkomiljø
Dødeligheden blandt narkomaner er steget for første gang i fire år. Især en ny tendens med at blande kokain- og crackmisbrug med heroin betyder, at narkomanerne dør
Heroinmisbruget i det københavnske nakomijlø bliver for tiden ofte suppleret med misbrug af crack og kokain


 Dødeligheden blandt danske stofbrugere stiger for første gang i fire år. Sidste år døde 276 narkomaner i Danmark - en markant stigning i forhold til året før, hvor 239 narkomaner døde. Det kan blandt andet skyldes, at narkomanerne i højere grad end tidligere ryger kokain eller crack, der er en forarbejdet form for kokain, som supplement til deres daglige heroinfix:
»Kokain og crack er i fremgang. Det kommer i bølger, og lige nu er crack-kokain oppe. Det bliver blandt andet brugt til at supplere heroinmisbruget. Det er specielt folk med blandingsmisbrug, der dør« siger Peter Ege, socialoverlæge ved ambulatoriet Broen i Københavns Kommune.
Den vurdering bakkes op af Jørgen Kjær, formand for Brugerforeningen For Aktive Stofbrugere i København:
»Min vurdering er, at op mod 80-90 procent af stofferne, der bliver solgt på gaden i dag, er kokain,« siger han.
Peter Ege mener, at kokain og crack har givet narkomanerne et liv, der er langt mere usundt, end hvis de blot tog heroin:
»Folk bliver roligere af heroin, og når rusen klinger af, kan de endda være rimelig velovervejede. Dem, der ryger crack, bliver meget kaotiske, og de skal tage stoffer med korte intervaller, altså næsten hele tiden. Det stresser dem og hænger dem op på et mere intensivt misbrug.«
Mere udsatte misbrugere
Mogens Lauritzen, politidirektør på Station City på Vesterbro i København, giver to afgørende grunde til, at crack-kokain har overtaget stofscenen:
»Crack er enormt billigt. Samtidig bliver brugerne enormt afhængige af det, fordi det giver en stærk psykisk afhængighed og ikke en fysisk, som heroin skaber,« siger han.
Livet som crack-afhængig er samtidig et hårdere liv, end hvis man holder sig til heroin:
»Det er et mere stresset og udsat liv, man lever, end hvis man holdt sig til heroin. Misbrugerne skal hele tiden på jagt efter nye stoffer, så de får sjældent søvn og bliver derfor mere udsatte,« siger Mogens Lauritzen.
Ifølge Jørgen Kjær, der er formand for BrugerForeningen For Aktive Stofbrugere i København, er der intet loft for, hvor meget crack-kokain en misbruger kan tage på en dag.
»Man kan tage kokain 20-30 gange om dagen,« fortæller Jørgen Kjær, formand for BrugerForeningen For Aktive Stofbrugere i København. Dermed kræver det også markant flere penge at opretholde dagligdagen som kokainmisbruger, siger Jørgen Kjær.
Ingen behandlingsformer
Mens crack oversvømmer det københavnske narko-marked, står myndighederne på bar bund, når det kommer til behandlingsmuligheder. Det mener Henrik Thiesen, leder af SundhedsTeam og lægefaglig konsulent ved sundhedsrummet på Vesterbro: »Kokainmisbrug passer ikke ind i den eksisterende behandlingsmodel, der er gearet til at hjælpe heroinafhængige med andre erstatningsstoffer som for eksempel metadon,« siger han.
»Problemet med kokain er, at der ingen erstatning findes. Et passende substitutionsstof ville være amfetamin, men det giver hjerteanfald ved for store doser, så det kan vi ikke bruge,« siger han.
Tidligere var problemet med kokain ikke så stort, fordi den typiske stofbruger med alderen går fra stimulanser som kokain og speed til mere sløvende stoffer som alkohol og heroin.
Men den mere aggressive gruppe af kokainmisbrugere, der som regel er mellem 20 og 35 år, bliver større og skræmmer andre stofbrugere væk fra narkomiljøet.
»De yngre kan ikke holde til at være i miljøet, fordi de får tæsk og bliver rullet,« siger Henrik Thiesen.
»Men heller ikke de ældre heroinmisbrugere færdes i miljøet. Det er for kaotisk,« siger han.
»De ældre brugere fortæller, de synes, miljøet er for aggressivt. Mange tør ikke komme på Vesterbro om aftenen. Jeg oplever også, hvordan kokain-pusherne ikke vil tage nej for et nej, når jeg går på gaden. De er pressede for at sælge, fordi der er så meget konkurrence om salget af kokain,« fortæller Poul fra BrugerForeningen For Aktive Stofbrugere i København, der har haft sin daglige gang i miljøet i en årrække.
Forråelse
Som daglig leder af det åbne værested Sundhedsrummet for stofbrugere på Halmtorvet i København har sygeplejerske Lone Hviid også hørt flere historier fra ældre stofbrugere, der er blevet overfaldet ved Mændenes Hjem.
Hun vurderer, at der er sket forråelse i narkomiljøet på Vesterbro.
»For 10 år siden kunne beboerne jo godt bede brugerne om at fjerne sig, hvis de sad og fixede eller røg heroin på trappetrinnet eller i opgangen til lejlighederne,« siger hun. Men sådan er det ikke længere.
Poul fortæller, hvordan han for nylig kom gående på Lille Istedgade, hvor et par stykker stod og tog kokain. Da en kvindelig beboer ville ind i sin opgang og bad dem flytte sig, truede de hende og sagde, hun ville få en på skallen, hvis ikke hun holdt kæft.
Lone Hviid kan også mærke en mere agressiv stemning blandt stofbrugerne, der kommer i Sundhedsrummet: »Folk er ofte mere irriterede og skriger, vi skal lade dem være i fred. Så sender vi dem ud og ryge en smøg, til de er faldet ned. Kokainrusen varer jo højst 20-30 minutter.«
Aggressionerne hænger sammen med, at rygning og sprøjtning af kokain nemt kan føre til en midlertidig psykose, hvor folk hallucinerer og bliver bange.
»Der kommer tit en kvinde forbi hos os, der altid står og strammer om sine jakkeærmer, fordi hun føler, der kravler rotter i hendes hår og ind ad ærmerne. Mange står også og graver i huden på deres hænder, fordi de føler, der er glasskår under huden,« fortæller Lone Hviid.
Derfor kræver kokainmisbrugerne generelt også mere plads i gadebilledet, fordi de bliver klaustrofobiske og føler, at folk forfølger dem, fortæller hun.


