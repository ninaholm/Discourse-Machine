Politikere finder nye argumenter for omstridt motorvej
Folketingets tilhængere af en ny motorvej i hovedstadsområdet ændrer forklaring. Først var begrundelsen trængsel - nu kræves motorvej af hensyn til erhvervslivet. Den radikale trafikordfører køber ingen af forklaringerne


 Mens forhandlingerne på Christiansborg om regeringens trafikplan er gået ind i sin sidste uge, skifter de mange tilhængere af en ny motorvej mellem Frederikssund og Ballerup forklaring på, hvorfor det er nødvendigt at anlægge den 26 kilometer lange motorvej, selv om den vil trække passagerer væk fra S-toget og ødelægge vidtstrakte naturområder. 
I december fastslog Socialdemokraternes trafikordfører, Magnus Heunicke, over for Information, at "trængsel, det er der på den strækning (Frederikssundsfingeren, red.). Så vi vil se positivt på regeringens plan." 
Nu forklarer det socialdemokratiske medlem af trafikudvalget Klaus Hækkerup behovet for motorvej på denne vis:
"Mange områder ved Frederikssund er udlagt til erhvervsbyggeri, og de skal betjenes fornuftigt. Det gælder blandt andet den store del af godstransporten, der sker i lastbil."
Hensynet til væksten og erhvervslivet er pludselig hovedargumentet.
Leder efter gode grunde
En tilsvarende udvikling i forklaringerne ses hos Det Konservative Folkeparti. Trafikordfører Henriette Kjær (K) mente den 10. november 2008, at "en motorvej på den strækning er det eneste rigtige for at få en glidende trafik." 
Trængselsproblemer var altså begrundelsen for motorvejen. For nylig understregede trafikminister Lars Barfoed (K) så, at der er behov for motorvejen, fordi Frederikssund er "et vækstområde for erhverv og boliger."
Kåre Fog er aktiv i de græsrodsorganisationer, der ønsker behovet for en Frederikssundsmotorvej genovervejet. Han mener, at motorvejens tilhængere leder efter nye argumenter, efter at de er blevet presset af tal, som sætter spørgsmålstegn ved trængslen.
Under et foretræde for Folketingets trafikudvalg i sidste uge gjorde Kåre Fog opmærksom på, at Vejdirektoratet i en rapport fra oktober sidste år dokumenterer, at den gamle Frederikssundvej ikke har nogen som helst eller kun få trængselsproblemer. 
Græsrødderne havde endda prøvekørt strækningen i morgenmyldretiden og kunne over for trafikudvalget bekræfte, at tidsforsinkelse kun var tre et kvart minut.
Grønt alternativ uprøvet
"Vi troede, at det ville gøre indtryk på Trafikudvalget, at der ikke er alvorlige trængselsproblemer. Det gjorde det ikke. Hvad der virkelig betød noget for socialdemokraterne og regeringspartierne, var derimod udsigten til mere erhvervsudvikling i Frederikssund," konstaterer Kåre Fog.
Ændringen i tilhængernes argumentation fra trængsel til vækst kalder de radikales trafikordfører, Johs. Poulsen, for selvmodsigende.
"Argumentet om trængsel virker ikke længere, blandt andet fordi road pricing vil kunne fjerne noget af trafikken fra den gamle Frederikssundsvej. Anlægges en motorvej, vil den desuden udløse køproblemer tættere på København, og så ryger gevinsten for samfundet," siger Johs. Poulsen, som heller ikke køber argumentet om erhvervsudvikling i Frederikssund. 
"Det er tvivlsomt, om al den erhvervsudvikling bliver til noget foreløbig. Mens man venter på bedre konjunkturer, burde man i stedet styrke S-toget deroppe med overhalingsspor til flere og hurtigere afgange. Det vil også stemme overens med CO2-målet," siger den radikale trafikordfører.


