’Helt normalt’ at fanger blev banket til at tilstå
Kurt Borgkvist gennemførte som militærjurist i Irak i 2004 et tilsynsbesøg på Al Makil-fængslet, og han er ikke i tvivl om, at irakisk politi mishandlede fanger. I sin rapport til Forsvarsministeriet beskrev han nøje fangernes anklager
Tidligere militærjurist Kurt Borgkvist beskriver irakisk politi som ’folk, der hverken kunne læse eller skrive, som var udvalgt, fordi de var store og stærke’. Kurt Borgkvist var ikke i tvivl om, at fanger blev mishandlet i det irakiske politis varetægt. Billedet her er fra politistationen Al Tounnunah i 2005, og de to betjente på billedet har ikke noget med de konkrete sager om mishandling af fanger at gøre.


 Tidligere militærjurist Kurt Borgkvist husker tydeligt sit besøg i Al Makil-fængslet i Basra den 23. juni 2004. Han tilså i alt 15 irakiske fanger, og deres beretninger skulle vise sig at tegne et skræmmende billede af det irakiske politis metoder.
Det var Kurt Borgkvists opgave at føre tilsyn med fanger, som Danmark havde et folkeretligt ansvar for, fordi de var taget i det danske ansvarsområde omkring Basra. Han skulle desuden rapportere om sine tilsynsbesøg i månedlige rapporter, der blev sendt fra den danske bataljon i Irak til Hærens Operative Kommando i Karup og derfra videre til Forsvarskommandoen i København, som videresendte rapporterne til Forsvarsministeriet. Al Makil-fængslet var en tidligere fabrikshal, som det irakiske fængselsvæsen ved hjælp af hønsenet havde inddelt i 10 til 15 bure. I hvert bur sad mellem 15 og 50 fanger. Nogle madrasser og tæpper på det rå betongulv udgjorde inventaret.
Det var kun to af de 15 fanger, som Borgkvist tilså den dag i Al Makil-fængslet, der efter hans vurdering hørte under dansk ansvar. Resten hørte under enten den britiske bataljons eller irakernes eget ansvar.
Tilsynet foregik i et stort lokale. Ud over Kurt Borgkvist var der en militærlæge og en militærpolitibetjent fra den danske bataljon samt en tolk til stede. Desuden fik en irakisk dommer og inspektøren i fængslet lov at deltage i tilsynet.
Sår og brændemærker
Kurt Borgkvist var klar over, at særlig fængselsinspektørens tilstedeværelse medførte, at de irakiske fanger ikke nødvendigvis turde tale frit. Men da fangerne var blevet ført ind i lokalet, begyndte de alligevel »at fortælle om alle de gebrækkeligheder, de havde været udsat for«, husker Kurt Borgkvist. »De blev mere og mere ivrige, de her fanger, de klædte sig af og viste alle deres sår og ar og brændemærker, og jeg ved ikke hvad.«
I alt fortalte otte af de 15 fanger, at de var blevet mishandlet af irakisk politi under arrestationen eller mens de havde siddet varetægtsfængslet. Det stemte overens med, hvad militærjuristen i øvrigt under sit ophold i Irak havde erfaret om det lokale politis metoder:
»Mit indtryk var, at det var helt normalt, at de var blevet banket til en eller anden tilståelse hos politiet. Sådan var dét.«
Kurt Borgkvist understreger, at hverken de danske eller britiske soldater i Basra-regionen kunne finde på at mishandle fanger, selv om briterne nok var »lidt mere håndfaste, end vi ville have været«. Heller ikke i det etablerede irakiske fængselsvæsen foregik der efter hans opfattelse nogen form for systematisk mishandling.
»Det var det irakiske politi. De havde en anden tradition for forhør og behandling af fanger,« siger han. »Det var folk, der hverken kunne læse eller skrive, som var udvalgt, fordi de var store og stærke.«
Rapport til ministeriet
Efter besøget i Al Makil-fængslet beskrev Kurt Borgkvist i sin tilsynsrapport for juni 2004 de otte fangers anklager imod det irakiske politi. Han beskrev også de objektive tegn i form af blandt andet ar og mærker efter slag, som understøttede fangernes påstand.
Da rapporten var sendt af sted til Hærens Operative Kommando var sagen ude af Kurt Borgkvists hænder. Militærjuristen understreger dog, at Hold 3, som han var en del af, ikke udleverede fanger til irakisk politi og kun i få tilfælde til de britiske styrker. Holdet ankom til Irak i februar 2004 og rejste hjem til Danmark i sommeren 2004. Det står imidlertid klart, at de efterfølgende hold i vidt omfang medvirkede til, at irakiske fanger blev overgivet til det lokale politi, oftest ved at britiske soldater eller irakiske sikkerhedsstyrker deltog i danske operationer, forestod selve anholdelserne og derefter udleverede fangerne til politiet.
Forsvarsministeriet modtog den 27. juli Kurt Borgkvists tilsynsrapport for juni. Men da Folketinget 14 dage senere efterspurgte rapporten, var militærjuristens beskrivelser af fangemishandlingen overstreget. Dem måtte Folketinget ikke få at se.

