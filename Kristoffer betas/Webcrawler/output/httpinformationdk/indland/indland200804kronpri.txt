Kronprinsen får politiske OL-rådgivere
Regeringen forsyner kronprinsen med et politisk udvalg, der skal hjælpe ham med hans IOC-kandidatur. Sammenblanding af sport og politik, mener SF og DF


 Man skal ikke blande sport og politik sammen. Det har statsministeren tidligere svaret på spørgsmålet om menneskerettigheder i forbindelse med OL i Kina til august.
Men når det drejer sig om kronprins Frederiks eventuelle kandidatur til bestyrelsen i Den Internationale Olympiske Komité, IOC, er det ifølge SF og DF en anden snak. Her bliver sport og politik nemlig blandet sammen.
Tirsdag meddelte statsminister Anders Fogh Rasmussen (V), at der skal nedsættes en tværministeriel embedsmandsgruppe, der skal rådgive kronprinsen i politiske spørgsmål i forbindelse med hans kandidatur.
Kandidatur er problemet
Anerkendelsen af, at kronprinsen har brug for politisk rådgivning i forbindelse med sit ønske om at indtræde i IOC-bestyrelsen, er også en anerkendelse af, at selve kandidaturet er problematisk. Det mener SF i hvert fald.
"Min første reaktion var, at det må være en aprilsnar. Det kan da simpelthen ikke være rigtigt. For hvis det er alvor, så betyder det, at Statsministeriet anerkender, at vi har et problem," siger idrætspolitisk ordfører i SF Pernille Frahm til Ritzau.
Man kan ike skelne
SF har hele tiden ment, at det ikke var muligt at skelne mellem sport og politik i denne sag.
"Det er et problem, at man på den ene side hævder, at sport og politik skal holdes adskilt, og på den anden side erkender man her soleklart, at det hænger sammen," siger Pernille Frahm.
I Dansk Folkeparti er man også kritisk. 
"Det vil jo sige, at der så er en sammenblanding af sport og politik på det her niveau. Det kan vi ikke undgå at se i øjnene, når statsministeren siger, at de skal rådgive ham i politiske spørgsmål," siger Dansk Folkepartis idrætspolitiske ordfører, Karin Nødgaard.


