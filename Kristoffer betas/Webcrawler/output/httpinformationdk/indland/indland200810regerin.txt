Regeringen sylter den frie forskning
Regeringen lægger op til, at 90 procent af globaliseringsmilliarderne fremover skal underlægges politisk styring - mens universiteterne kun får mulighed for at råde over 10 procent af midlerne. Universitetsrektorerne kalder forslaget 'formynderisk', og et flertal uden om regeringen afviser blankt forslaget


 Forhandlingerne om, hvordan de tre milliarder forskningskroner i globaliseringspuljen skal fordeles, har fået den hårdest tænkelige start - og parterne bag globaliseringsaftalen er meget langt fra hinanden, efter regeringen ved første møde foreslog, at kun ti procent af midlerne skal være basismidler - altså penge, som universiteterne selv råder over. 
Resten skal være konkurrenceudsatte midler, som på den ene eller den anden måde er politisk styrede og øremærket til bestemte formål.
Frihed
Sidst man fordelte penge fra globaliseringspuljen, var 60 procent basismidler, og de øvrige partier bag globaliseringsaftalen er derfor rystede over regeringens udspil:
"Det bliver de nødt til at lave om," lyder kommentaren fra de radikales forskningspolitiske ordfører, Marianne Jelved. Samme holdning har Socialdemokraterne:
"Det udspil, som regeringen er kommet med, er på ingen måde tilfredsstillende," siger forskningsordfører Kirsten Brosbøl. Også Dansk Folkeparti afviser forslaget:
"Regeringens udspil er helt uacceptabelt. Der er brug for mange flere basismidler på universiteterne," siger forskningsordfører Jesper Langballe. 
'En ond drøm'
Formanden for universitetsrektorerne, Jens Oddershede, kalder regeringens udspil for "en ond drøm." Han mener, at udspillet udtrykker en "formynderisk" holdning fra regeringens side, hvor man vil styre alt for meget:
"Der er gået mus i osten. Forslaget er fyldt med små og halvstore tiltag, som man fra politisk side gerne vil støtte. Og så er der pludselig kun omkring 10 procent tilbage til basismidler - alt efter hvordan man gør tallene op," siger Jens Oddershede.
For nylig talte videnskabsminister Helge Sander om, at universiteterne skulle have mere frihed, men det her er et skridt i den stik modsatte retning, mener Jens Oddershede:
"Det her forslag udtrykker en mistillid til de nye bestyrelser og dermed også til den universitetslov, man selv har fået gennemført i Folketinget," siger Jens Oddershede, som mener, at formålet med universitetsloven og de professionelle bestyrelser på universiteterne netop var at give øgede beføjelser. Blandt andet til at bestemme, hvad man gerne vil forske i. Jens Oddershede blev desuden mindst lige så forskrækket som oppositionspartierne, da han så udspillet:
"Jeg havde forventet, at de ville være karrige med basismidlerne denne gang. Men det her er meget værre, end selv jeg havde forventet," siger Jens Oddershede
Ingen opbakning
Eftersom både Dansk Folkeparti, Socialdemokraterne og de radikale er imod forslaget, står regeringen helt alene med sin holdning til, hvordan globaliseringsmidlerne fordeles. Derfor var Marianne Jelved også meget overrasket, da hun så udspillet:
"Min første reaktion var sådan lidt 'nå'. For det kommer de jo ikke langt med," siger Jelved, som også opfattede forslaget som en hån mod forligspartierne:
Fortsættes side 13
"Forslaget ligger meget langt fra det, som vi andre har meldt ud. Vi har foreslået 70 procent basismidler og Socialdemokraterne har foreslået 60 procent. Så det her ser helt skørt ud," siger hun.
Når oppositionen prioriterer basismidlerne frem for de konkurrenceudsatte midler, er det blandt andet fordi, man ikke ønsker, at alt for mange penge skal udsættes i konkurrence, siger Jesper Langballe:
"Forskerne bruger allerede for meget tid på at skrive ansøgninger om penge, som er udsat i konkurrence. Med det her forslag vil det blive endnu værre," siger han . Desuden mener Langballe, at der er brug for basismidler, så man kan opdyrke nye forskningstalenter:
"Der er en tendens til, at det er de etablerede forskere, som allerede har lavet store anerkendte projekter, der får de konkurrenceudsatte midler, mens det er svært for et nyt navn at komme ind i varmen. Basismidlerne skal blandt andet bruges til at give nye forskere chancen for at lave et stort projekt," siger Jesper Langballe.
Jens Oddershede fra Rektorkollegiet glæder sig over, at både Dansk Folkeparti og Socialdemokraterne er kritiske over for udspillet, og at der derfor ikke tegner sig et politisk flertal for forslaget:
"Jeg har heldigvis meget svært ved at forestille mig, at det her bliver endepunktet på forhandlingerne," siger Jens Oddershede.
Det har ikke været muligt at få en kommentar fra videnskabsminister Helge Sander (V), da han er på efterårsferie.
 HYPERLINK "mailto: "  

