Mindre kamp om taburetten i lokalpolitik
Konkurrencen om en plads i enten byrådssalen eller regionrådet er blevet mindre. Færre lokalpolitikere vælger at stille op, viser en foreløbig optælling


Det er blevet mindre hot at stille op til enten kommunalvalg eller regionsvalg. Det viser en foreløbig rundringning, som Ritzau har lavet hos landets 98 kommuner og fem regioner forud for kommunalvalget den 17. november.Værst ser det ud for regionerne, hvor 1.090 kandidater samlet set kæmper om 205 pladser i de fem regioner. Det er et fald på 332 kandidater siden 2005, hvor i alt 1.422 kandidater stod på stemmesedlerne rundt om i landet.Dermed er konkurrencen om taburetterne blevet mindre, fordi der er 5,3 kandidater pr. plads i år, mens 6,9 kandidater bejlede om en plads ved sidste valg.»Her er der tale om et dramatisk fald, og det er ikke så underligt. Regionerne er langt mindre magtfulde end de gamle amter, fordi regionerne nærmest er blevet tømt for indhold. Derudover har regionspolitikerne slet ikke den samme kontrol, da man heller ikke kan udskrive skat i modsætning til amterne,« siger kommunalforsker ved Danmarks Journalisthøjskole, Roger Buch.Han peger videre på, at den offentlige debat samtidig har været præget af regionalpolitikere, der klager over den svindende politiske indflydelse, hvilket formentlig også har præget kandidatlisten.Kigger man ud over det kommunale landskab, er lyset også slukket hos lokalpolitiske ildsjæle i byrådene.I landets 98 kommuner har cirka 9.200 kandidater skrevet sig ind på stemmesedlen, hvilket er et fald på godt 2.000 kandidater i forhold til 2005, hvor 11.407 kandidater stillede op.Naturligt faldDet fald er ikke så overraskende, mener Roger Buch. Der er nærmere tale om en normalisering, lyder det.»Der var ekstra mange kandidater sidste gang, fordi vi havde kommunesammenlægninger. Der var kandidater fra 271 kommuner, som skulle sammenlægges til 98 kommuner, og det betød ekstra mange kandidater. Det er derfor forventeligt, at der vil ske et fald i år,« siger han.Omregnet er konkurrencen om pladserne faldet således, at 3,8 kandidater nu konkurrerer om en plads i byrådet, mens 4,5 kandidater bejlede til samme plads i 2005. Går man længere tilbage i tiden, var der cirka 3,5 kandidater pr. post.Derfor kan man ikke konkludere, at interessen for at beskæftige sig med lokalpolitik er dalende, lyder det videre fra kommunalforskeren.»Man kan ikke umiddelbart konkludere, at interessen for kommunalpolitik er dalende på baggrund af kandidatlisterne, og jeg er heller ikke bekymret for, at færre vælgere vil møde op og sætte deres kryds ud for deres kandidat. Det forholder sig anderledes med regionerne, som bliver reddet, fordi valgene holdes samme dag,« siger Buch.I dag klokken 12 offentliggør kommunerne og regionerne de endelige kandidatlister.
