Curt Hansen gør comeback
Philidor kan blive en magtfaktor i dansk skak


 Der har i flere år været stille omkring Curt Hansen, Bent Larsens arvtager og Danmarks førende stormester gennem en lang årrække. Men nu vender Curt tilbage til skakbrættet — på dansk grund. Og med Skovshoved Hotel som hjemmebane. Curt skal nemlig — i København Skak Unions regi — spille førstebræt for det nyetablerede hold Philidor, der er et af de mest spændende projekter i dansk skak i årevis. Det er opkaldt efter franskmanden Philidor (1726-1795), der udover at være en fremtrædende komponist måske var den skakmester i historien, der var mest forud for sin tid. Det var ham, der lancerede mundheldet om, at 'bønderne er skakspillets sjæl'.
Curt får i Philidor selskab af Klaus Berg og Jan Andersen, der kender hinanden særdeles godt fra juniortiden og nogle årtier senere stadig er i besiddelse af en sand musketerånd. Med Jan Andersen som primus motor har de to venner tårnhøje mål for Philidor — og er desuden i gang med et uhørt ambitiøst skoleskakprojekt i Gentofte, hvor Tranegårdskolen med skak på skemaet skal blive det nye flagskib i Dansk Skole Skak.
Blandt de andre navne på det nye hold er kendte old boys som Svend Hamann og Mogens Moe, nogle yngre stærke spillere samt en af Danmarks førende kvindelige spillere Louise Fredericia. Og på bagsmækken såmænd denne signatur.
Det bliver spændende for diverse spidsbrætter i København at møde Curt Hansen i den forestående sæson. Vi giver dem her lejlighed til at studere hans stil - året er 2004, og Curt har i Malmø sort mod den nuværende verdensetter, den dengang blot 13-årige Magnus Carlsen:
1.e4 e6 2.d4 d5 3.e5 c5 4.c3 Sc6 5.Sf3 Ld7 6.Le2 Sge7 7.Sa3 cxd4 8.cxd4 Sf5 9.Sc2 Da5+ 10.Ld2 Db6 11.Lc3 a5 12.0—0 Le7 13.a4 0—0 14.Lb5 f6 15.g4?! - skarpt, men dubiøst mod en mand af Curts kaliber - Sh6 16.exf6 Txf6 17.Se5 Sxe5 18.dxe5 Tg6 19.Ld4 Lc5 20.Lxd7 — giver dronning for tårn og let officer, men det rækker ikke - Lxd4 21.Sxd4 Txg4+ 22.Dxg4 Sxg4 23.Lxe6+ Kh8 24.Tad1 Sxe5 25.Lxd5 Tf8 26.Se6 Tf6 27.Tc1 Sc6 28.b3 Se7 29.Sc7 h6 30.Le4 Tf8 31.Sb5 De6 32.Tc4 Sg6 33.Sc7 Dg4+ 34.Kh1 De2 35.Lg2 Txf2 36.Tg1 Txg2 - ikke flere narrestreger nu, knægt! - 37.Txg2 Df1+ 38.Tg1 Df3+ 39.Tg2 Sf4 40.Txf4 Dxf4 ...
Magnus kunne med sindsro have opgivet her, men han skulle lige teste fidusen: 41.Txg7 Dc1+ ...
Nej, der skal ikke gafles i dag. Hvid opgav.

