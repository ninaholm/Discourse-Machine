Universiteterne tvinges til at spare på administration
Universiteterne skal spare millioner i de kommende år, og Videnskabsministeriet vil bestemme på hvad. Universiteternes bestyrelsesformænd mener, at ministeriet hermed fratager dem deres ansvar
Christian Nissen, der var DR's chef, er i dag formand for Roskilde Universitets bestyrelse, mener, at ministeriets diktat om at spare specifikt på administration og ledelse tyder på en manglende tillid til universiteternes bestyrelser.


 375 millioner kroner skal universiteterne spare de næste to år som følge af regeringens genopretningspakke.
I et brev til universiteterne pålægger Videnskabsministeriet universiteterne, at nedskæringerne skal ske på generel ledelse og administration, uden det går ud over forskning og uddannelse. Christian Nissen, der er formand for Roskilde Universitets bestyrelse, mener, at ministeriets diktat om at spare specifikt på administration og ledelse tyder på en manglende tillid til universitetsbestyrelserne.
»Hvis bestyrelserne er deres opgave voksen, så vil de selvfølgelig gennemføre besparelser, der går mindst muligt ud over forskning og undervisning, uanset om det er et krav fra ministeriet eller ej« siger Christian Nissen.
Også på Københavns Universitet (KU) undrer Niels Strandberg Pedersen over kravet.
»Det her meget målrettede nedslag på, at vi skal skære på ledelse og administration, er faktisk det samme som at fratage bestyrelserne deres ansvar,« siger Niels Strandberg Pedersen.
Universiteterne skal også udforme en handlingsplan til ministeriet, hvor de redegør for, hvordan de vil undgå, at besparelserne rammer forskning og undervisning.
»Hvis vi kunne spare mange millioner på administration og ledelse, uden at det overhovedet berører forskning og uddannelse, så kunne vi med rette beskyldes for hidtil at have misbrugt misbruge skattekronerne. Jeg kan godt forstå rationalet fra ministeriets side, men det kan næppe lade sig gøre at imødekomme kravet fuldt ud, for udgifterne til administration er jo i sidste ende ,knyttet til forskning og uddannelse,« siger Christian Nissen.
Også Michael Christiansen, der er formand for bestyrelsen på Aarhus Universitet, undrer sig over ministeriets krav, der ifølge ham undergraver bestyrelsernes muligheder for selv at disponere.
»Det opsigtsvækkende består i, hvis ministeriet målretter besparelser på bestemte områder og f.eks. foregiver, at universiteternes administrative struktur uden videre kan benchmarkes. Eller at der kan spares, uden at det går ud over forskning og undervisning. Det er jo umuligt og noget nonsens,« udtaler Michael Christiansen til forskeren.dk.
Fri for ansvar
Besparelserne på universiteterne er fordelt efter, hvor stor en andel af omsætningen, de bruger på ledelse og administration. Tallene kommer fra en ny beregning lavet af PricewaterhouseCoopers for Videnskabsministeriet i maj, og ifølge den er det de mindste universiteter som Copenhagen Business School (CBS), Roskilde Universitet og IT-Universitetet, der bruger den største andel på administration.
På CBS har bestyrelsesformand Peter Schütze dog ingen problemer med fordelingen af nedskæringerne.
»Men det er ikke optimalt, at ministeriet begynder at detailregulere i universiteternes budgetter. På den anden side må vi vænne os til, at vi skal vise og dokumentere, hvor effektivt vi administrerer, og det er vel på den baggrund, at forslaget er kommet,« siger Peter Schütze.
CBS har så sent som i foråret fyret medarbejdere i administrationen. Også på KU er der blevet sparet 120 millioner kroner på administrationen de seneste år.
Alligevel mener videnskabsminister Charlotte Sahl-Madsen, at det er rimeligt nok at indskærpe, at universiteterne skal spare på administration og ledelse.
»Vi har forskellige analyser, der viser, at der er en vis overadministration på universiteterne, derfor ser vi helst, at der bliver sparet der,« siger Charlotte Sahl-Madsen.
Det er fornuftigt
At bestyrelsesmændene kritiserer spareplanen for at fratage universitetsbestyrelserne ansvar og være et tegn på manglende tillid, mener Charlotte Sahl-Madsen ikke er rigtigt.
»Vi har lige vedtaget en universitetslov, der i den grad er en tillidserklæring til universiteterne,« siger Charlotte Sahl-Madsen med henvisning til, at universitetsbestyrelserne nu selv kan vedtage, hvordan de vil sikre de ansattes og studerendes medindflydelse.
Men hvis tilliden er der, er spørgsmålet, hvorfor universiteterne skal lave handlingsplaner for, hvordan de vil spare, uden det går ud over forskning og undervisning.
»Jeg har stor interesse i, at der bliver skåret ned på administrationen og ikke på forskning og undervisning. Det synes jeg egentlig er fornuftigt nok,« siger Charlotte Sahl-Madsen.
Christian Nissen ser kravet om handlingsplaner, som et udtryk for, at besparelser på forskning og uddannelse er kontroversielt:
»Hvis der efterfølgende skulle komme kritik af de her besparelser, så kan ministeren jo pege på handlingsplanerne og henvise til, at der er  dokumentation for, at det ikke går ud og forskning og undervisning.«


