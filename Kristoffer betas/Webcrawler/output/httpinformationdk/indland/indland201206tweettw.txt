Tweet tweet – that’s the sound of da police
Politiet var med til Distortion, og politiet er på Twitter. For os, der fulgte med, var det som at have mor med til fest. En mor med hang til gang i gaden


 Som led i en kommunikationsstrategi vil Københavns Politi inddrage sociale medier og for at være med til at skabe en god og tryg fest, tweetede de derudad hen over årets Distortion-festival.
»#cphdistortion Byen er fyldt med glade mennesker. Dejligt at se :),« var et af de første tweets, der tikkede ind, ungdommeligt udstyret med både smiley og hashtag.
Tanken var, at politiet med det sociale medie kunne bringe efterlysninger af savnede personer eller advarsler om uregelmæssigheder og ulovligheder i festområdet. Og samtidig komme endnu mere på bølgelængde med de unge festgæster.
»Husk at drikke vand i løbet af aftenen. Du bliver mere frisk til resten af aftenen eller hjemturen,« skrev politiet for eksempel ved 21-tiden onsdag aften.
Og »Kom sikkert hjem. Gå aldrig alene hjem, men følges hjemad i flok,« lød det, da klokken havde passeret 22, og festen åbenbart var slut. Så kunne man også lige nå hjem og se Deadline.
»I morgen er der også en fest,« lød det.
Dagen efter var strisserne på pletten igen, selv om deres tweets til forveksling lignede gårsdagens.
»Drik rigeligt med vand, så du forbliver frisk, og drik dig aldrig unødig fuld. Kom godt hjem.«
Drama på Vesterbro
Ifølge politiet forløb festivalen stille og roligt, men fredag aften opstod der problemer på Vesterbro. »Pas på,« tweetede ordensmagten kl. 23:21. »Der deles gratis øl ud ved Kødbyen, hvor flere personer har fået det meget dårligt efter at have drukket øllet.«
Panikken spredte sig, og allerede efter ti minutter kvidrede politiet på ny.
»Ambulance til Sønder Boulevard, hvor en person er bevidstløs efter at have drukket de omtalte øl. Spred advarslen.«
Herefter gik det stærkt.
»Dårlige øl skulle være 5 afrikanere med en Christianiacykel. Hvis I ser dem, så ring til politiet på 112,« stod det at læse klokken 23:36, og på den anden side af midnat lod politiet forstå, at de havde taget kontakt til nogle personer med mistænkelige genstande: Christianiacykler, øl og spiritus.
Det blev bebudet, at sagen ville blive undersøgt nærmere, men dagen derpå viste det sig, at øllene ikke var forgiftede. Der var bare for mange af dem.
Hvorvidt Københavns Politis Twitter-redaktør har følt, at dækningen savnede drama, vides ikke, men Bagsiden hilser under alle omstændigheder initiativet velkomment.
Distortion og Twitter klinger på samme måde, og det er herligt, når offentlige instanser forsøger at tale ungdommens sprog.
Næste år håber vi at se cykelbetjente på fixie bikes.

