Den knap så troskyldige tronfølgelov
Partierne bag grundlovsafstemningen på søndag har svært ved at skjule deres vidt forskellige dagsordener: Nogle vil have rigtig en grundlovsændring, andre slet ikke


 Troskyldig ser teksten ud i reklamerne fra Statsministeriet: "Stem for eller imod ligestilling mellem piger og drenge i retten til at arve den danske trone."
Sådan som reklamerne er iscenesat, er der ikke tale om den objektive informationskampagne, som Finansudvalget har givet Statsministeriet fem millioner kr. til. Reklamerne sender tydeligt det underforståede budskab, at den nugældende lovs regler om mænds fortrinsret er forældet. "Den er jo også fra 1953," hedder det i reklamerne.
Dette ordvalg bevæger sig ind på farlig politisk grund. For hvad med grundloven selv? Den er jo også fra 1953. Ja, meget ældre end det. To tredjedel af dens ordlyd stammer tilbage fra 1849 - uden nævneværdig sproglig opfriskning. Det gør grundloven nærmest ulæselig for andre end de statskyndige.
Derfor har politikere fra R, S og SF i en årrække fremført, at det er på tide at modernisere grundloven. Disse politikere håbede, at grundlovens 150-års jubilæum i 1999 kunne bruges som anledning til en kommission, der skulle forberede en ny forfatning.
Men daværende statsminister Poul Nyrup Rasmussen (S) trak i bremsen. Nyrup forudså, at et forslag til en ny grundlov ville blive et yndlings-hadeobjekt for Dansk Folkeparti, og at Pia Kjærsgaard & Co. kunne oppiske sådan en stemning for 'vor kære gamle grundlov', at et nyt forslag ikke ville få nok vælgertilslutning.
Der er nemlig det særlige ved ændringer af grundloven - og af tronfølgeloven, som har grundlovsrang - at de skal vedtages ved en folkeafstemning, hvor et ja-flertal udgør mindst 40 procent af alle stemmeberettigede vælgere.
Det er et meget højt krav. Forud for 1953 var kravet endda endnu højere, nemlig tilslutning fra hele 45 procent af alle stemmeberettigede. Den tilslutning klarede 1953-grundloven lige med nød og næppe - og formentlig kun fordi grundlovsforslaget var til afstemning samtidig med den dengang populære tronfølgelovsændring, der gav Margrethe tronen for næsen af Prins Knuds drengebørn.
Siden 1953 har det været politisk visdom, at populære tronfølgeændringer er det stof, som kan løfte et grundlovsforslag op på tilstrækkelig tilslutning hos vælgerne.
De politikere, der har ønsket en almindelig modernisering af grundloven, har forestillet sig, at en ligestilling mellem kønnene i tronadgangen kunne blive knaldeffekten på afstemningsdagen.
Den knaldeffekt stjal daværende statsminister Anders Fogh Rasmussen (V), da han inden det nuværende kronprinsepars første nedkomst lancerede forslaget om at ændre tronfølgeloven - uden at foretage andre grundlovsændringer.
Hermed tilgodeså Fogh - sin vane tro - stærke ønsker hos DF. Den eneste grundlovsændring, DF vil medvirke til, er nemlig tronfølgen. Kommer den på plads, kan DF samle alle kræfter på at nedgøre andre ændringsforslag til grundloven.
Under folketingsbehandlingen af Foghs tronfølgeforslag søgte Niels Helveg Petersen (R) og Svend Auken (S) at opnå, at ændringen dog i det mindste blev ledsaget af en nyskrivning af bestemmelsen om, at "Danmarks regeringsform er indskrænket-monarkisk".
Det blev nedgjort af VKO-flertallet, hvor DF optrådte næsten skadefro, og Fogh ikke tog afstand fra støttepartiet. Denne tilblivelseshistorie forklarer, hvorfor en række radikale - herunder tidligere partileder Marianne Jelved - i de senere dage har været ude med anbefalinger om, at man 'tager afstand fra Foghs kynisme' ved at stemme blankt. Vælger tilstrækkeligt mange vælgere at følge den opfordring - eller ligefrem at stemme nej - kan forslaget på søndag risikere at rutsje under den fornødne opbakning fra 40 procent af alle. Dermed er tronfølgen sikret som fremtidig knaldeffekt ved egentlige ændringer af grundloven.
Vedtages forslaget på søndag, er knaldet brændt af én gang for alle. Og til fordel for en EU-afstemning.
Helt så troskyldig, som Statsministeriets kampagne præsenterer sagen, er den altså ikke.

