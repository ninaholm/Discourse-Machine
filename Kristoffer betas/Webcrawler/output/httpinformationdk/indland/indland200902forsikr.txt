Forsikringsselskaber dropper praktiserende læger
Codan, Topdanmark og andre forsikringsselskaber anklages for at underminere de praktiserende lægers rolle og skabe øget ulighed. De ansætter nemlig selv læger, som over telefonen henviser kunderne til speciallæge


 Hos store forsikringsselskaber som Codan og Topdanmark kan kunder, der vil til speciallæge, nøjes med en opringning til deres forsikringsselskab. Dermed undgår de et besværligt besøg hos egen læge. Ved en kort telefonsamtale med en af forsikringsselskabernes læger kan kunderne nemlig få fastlagt diagnose og eventuelt behandlingsforløb - herunder henvisning til en speciallæge. 
Ifølge mæglerchef i Topdanmark, Michael Roediger, er det en fast procedure, at kunder bliver kontaktet af en læge, når de anmelder en skade.
"Lægen ringer kunden op, diagnosticerer og giver anbefaling til en behandling. Det kan så være at gå til egen læge, at tage noget smertestillende, eller eventuelt en henvisning til en speciallæge," siger han.
Hos Codan forklarer produktchef Ivan Christensen:
"Man kan godt få henvisning til en speciallæge, hvis en læge hos Codan kan vurdere over telefonen, hvem man skal sendes hen til. Det vil så sige uden om egen læge. Men vi anbefaler, at man går til egen læge," siger han.
At det overhovedet er nødvendigt med en henvisning skyldes, at arbejdsgiverne kun kan trække private sundhedsforsikringer fra i skat, hvis der er en læge, som foretager en sådan henvisning til speciallæge.
Uendelig lang tid
Hos de Praktiserende Lægers Organisation, PLO, er man stærkt kritisk over for forsikringsselskabernes praksis. Næstformand Henrik Dibborn er bekymret for, at den vigtige såkaldte gatekeeper-funktion, hvor de praktiserende læger henviser patienter videre efter behov - og ikke pengepung - bliver kompromitteret. 
"Jeg er nervøs for, at forsikringsselskaberne på et utilstrækkeligt grundlag visiterer videre til speciallæger. Det vil medføre, at de lange ventelister til speciallæger bliver endnu længere," siger han.
En konsekvens af manglende visitering så man, da kravet om henvisning fra praktiserende læge til speciallæger inden for øre-næse-hals- og øjenlæge-området blev fjernet. Her steg ventetiderne voldsomt, forklarer Henrik Dibborn.
"I dag tager det uendelig lang tid at komme til øjenlæge, fordi de skal beskæftige sig med alt det, som praktiserende læger godt selv kan klare. Hvis der ikke bliver foretaget en grundig sortering af patienterne, risikerer speciallægerne at sande til i almindeligheder," siger han. 
Beskyldt for meget
Problemet med forsikringsselskabernes egne lægers henvisninger hænger tæt sammen med manglen på speciallæger. Flere eksperter og læger påpeger, at der ikke er ledig kapacitet at udnytte. 
Samtidig prioriterer speciallæger ofte patienter med en privat sygeforsikring højere med det resultat, at dem uden forsikring ryger bagerst i de lange køer. Ventelisterne forventes kun at blive endnu længere, hvis forsikringsselskabernes egenvisitation betyder lettere adgang til speciallæge, med en forøgelse af uligheden i sundhedssystemet som konsekvens. 
"Hvis de praktiserende læger mister deres afgørende funktion som indgang til hele sundhedssektoren, kan det øge uligheden. De lande, som ikke har en velfungerende gatekeeper-funktion, har et meget dyrere og mere ulige sundhedsvæsen," siger Finn Diderichsen, professor ved Institut for Folkesundhedsvidenskab på Københavns Universitet.
Hos TrygVesta mener man, at henvisning til speciallæge fra forsikringsselskabets egne læger kan føre til overbehandling, forklarer informationschef Gerhard Dall.
"Vi henviser typisk kun en kunde til speciallæge, hvis der i forvejen ligger en diagnose fra enten egen læge eller hospitalet. Det drejer sig om ganske få procent," siger han.
Forsikringsselskabernes brancheorganisation, Forsikring & Pension, afviser kritikken: 
"Vi bliver beskyldt for meget. Men ikke for at rutte med erstatningsudbetalingerne. Forsikringsselskaberne har kun interesse i en ordentlig lægefaglig vurdering bag enhver behandling,"," siger Carsten Andersen, vicedirektør i Forsikring & Pension. 


