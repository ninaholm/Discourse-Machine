SF’ere i åben strid om formandsvalg
Den interne splittelse i SF’s folketingsgruppe om partiets formandsvalg er nu sprunget ud i lys lue med beskyldninger om brudte aftaler. Det sker på baggrund af Steen Gades udtalelser i går


Den interne uenighed i SF’s folketingsgruppe om, hvem der skal være partiets nye formand, bryder nu ud i lys lue. To af Annette Vilhelmsens støtter, EU-ordfører Lisbeth Bech Poulsen og Karina Lorentzen Dehnhardt, beskylder klimaordfører Steen Gade for at bryde en intern aftale omkring det følsomme formandsopgør i partiet.Ifølge de to ordførere har folketingsgruppen besluttet, at de kun vil tale positivt om den kandidat, de bakker op, og ikke tale negativt om modkandidaten. Den aftale mener Lisbeth Bech Poulsen og Karina Lorentzen Dehnhardt, at Steen Gade brød i går iet interview med Information– selv om han netop understregede, at han ikke ønskede at sige noget negativt.I interviewet sagde Steen Gade blandt andet:»Jeg vil ikke sige noget negativt om Annette. Men jeg mener, at situationen er usikker. Det politiske projekt er usikkert. Jeg synes ikke, at jeg kan se nogen klar linje. Det synes jeg til gengæld, jeg kan hos Astrid.«Det opfatter de to ordførere som et brud på aftalen i folketingsgruppen, og det får dem til at lange ud efter Steen Gade»Vi lavede en aftale i folketingsgruppen om, at vi ikke taler dårligt om en kandidat. Man taler kun godt om den kandidat, man bakker op. Den aftale, synes jeg, at Steen bryder. Jeg synes, det er dårlig stil af en garvet politiker som ham, der selv har prøvet at være i et formandsvalg. Det er underligt, og han burde vide bedre end at bidrage til en skræmmekampagne om, hvad der sker, hvis Annette Vilhelmsen bliver valgt,« siger Lisbeth Bech Poulsen.Karina Lorentzen Dehnhardt bakker op:»Jeg troede, vi havde en klar aftale om, at man kunne rose den kandidat, man synes er mest egnet, og så i øvrigt holde sig fra at kritisere den anden kandidat. Det er der så tilsyneladende et folketingsmedlem, der ikke er enig i. Det er ærgerligt, fordi det her kan blive en meget lang og træls valgkamp, der kan splitte SF i stedet for at samle SF,« siger hun.Partiet skal hænge sammenBegge ordførere understreger, at de mener, folketingsmedlemmerne har en særlig forpligtelse til at gå foran som gode eksempler og holde en ordentlig tone i debatten.»Vi har en diskussion nu om, hvem der skal være vores formand, og den diskussion kan til tider blive ophedet, men jeg synes, at specielt folketingsmedlemmerne har en forpligtigelse til at sørge for, at vores parti kan hænge sammen efter formandsvalget, uanset hvem der bliver valgt,« siger Lisbeth Bech Poulsen.– Bidrager du ikke selv til at skabe splid ved at lange ud efter Steen Gade?»Min reaktion kommer kun, fordi Steen er ude i medierne. Vores medlemmer og offentligheden skal vide, at vi i folketingsgruppen har lavet en aftale, fordi vi gerne vil gå forrest og opføre os ordentligt. Forhåbentligt bliver det også sidste gang, jeg kommer til at sige det, fordi forhåbentlig vil folk tage en dyb indånding og kun fremhæve det positive ved den kandidat, de bakker op om,« siger Lisbeth Bech Poulsen.PåtaleSteen Gades udtalelser i Information kom, efter at en anden tidligere gruppeformand, det pensionerede folketingsmedlem Aage Frandsen, havde meldt sin støtte til Annette Vilhelmsen og i et interview med Information i lørdags kritiserede partiets linje under Villy Søvndal. Steen Gades kritik af Annette Vilhelmsen fik i går gruppeformand Pernille Vigsø Bagge til at rykke ud med en ’påtale’ til Steen Gade.»Jeg har fået en påtale af gruppeformanden i dag (i går, red.), og det har jeg taget til mig. Og så har jeg ikke mere at tilføje,« siger Steen Gade.Det har ikke været muligt at få en kommentar fra gruppeformand Pernille Vigsø Bagge.
