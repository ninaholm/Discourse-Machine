Angste børn bliver overset
Der er gode erfaringer med hurtig og effektiv behandling til angste børn som otteårige Mathias, der lider af separationsangst. Men de angste børn bliver ofte overset af skoler, behandlere og forældre, og en manglende indsats kan føre til tungere psykiske problemer senere i livet
Mathias har som en del af terapien tegnet de ting, der sker med hans krop, når han oplever angst. Her er det kuldegysninger og ondt i maven


 For otteårige Mathias er det største ønske, at han ikke behøver at have mor med i skole. Men på bekymringsskalaen, der løber fra et til ti, giver Mathias tanken om at skulle alene i skole 5.000. Han er et af de angste børn, der har svært ved at komme i skole, fordi han lider af separationsangst. Angst kan have store konsekvenser for det enkelte barns udvikling. Med en tidlig og effektiv indsats kan angsten behandles, men ofte bliver den først opdaget, når den har overtaget styringen af det enkelte barns liv.
Et utal af morgener har Mathias’ mor, Kristina Rimm, oplevet en tårevædet dreng, der kom spurtende ud af skolen efter hende, når hun var på vej til arbejde.
Første gang Mathias’ angst blev synlig for hans forældre, var den vinter, han fyldte seks. Efter en weekend med børne- og familiefødselsdag fik han sit første angstanfald. To år efter fyldte det efterhånden så meget, at Mathias’ mor ikke længere kunne aflevere ham på skolen.
»Jeg tænkte: Hvad gør jeg så? Jeg skulle jo på arbejde. Jeg prøvede at aflevere ham hver dag, men det var rigtig tit, at jeg måtte tage ham med på arbejde,« siger Kristina Rimm.
På det tidspunkt stod familien med en magtesløs følelse af at have prøvet alt. Ros, opbakning, lommepenge, fastholdelse og sure miner.
I løbet af de to år har familien fået mange velmenende råd om børneopdragelse fra deres omgivelser, og skolen har støttet med forskellige pædagogiske metoder i forhold til den vanskelige aflevering. Men den konkrete og målrettede hjælp til at tøjle angsten har været fraværende. Kristina Rimms oplevelse har været, at der skulle en diagnose til for at få yderligere hjælp: »Hvis der skal ekstra hjælp ud til skolerne, så skal man helst have en diagnose, tror jeg. Så tæller det rigtig godt i timekassen.«
En overset lidelse
Selv om Mathias er sikker på, at ingen andre børn har det som ham, er problemet udbredt. For hvert tiende barn bliver angsten så dominerende, at den griber ind i barnets udvikling. Det viser tal fra Center for Angst ved Københavns Universitet. Og international forskning peger på, at problemstillingen ofte ignoreres i behandlingssystemet. Tal fra amerikanske National Institute of Mental Health viser, at lidelsen tit overses. Kun 18 procent af dem, der oplever angst senere i livet, har modtaget behandling for angst i barndommen.
Fraværet af hjælp kan hænge sammen med et begrænset kendskab til angst som lidelse. Ifølge forskere ved University of California i Los Angeles kan det manglende fokus på angst i barndommen skyldes, at det er svært at adskille symptomerne fra naturlige elementer af et barns udvikling. Følelsen af angst er nemlig en normal del af et barns udvikling. Men når det udvikler sig til en vedvarende lidelse, kræver det behandling at komme sig over angsten.
Derfor er det vigtigt, at skolerne bliver bedre til at identificere problemerne så tidligt som muligt. Professor Barbara Hoff Esbjørn, leder af Center for Angst på Københavns Universitet, efterlyser mere undervisning af pædagoger, lærere og praktiserende læger, så de bliver i stand til tidligt at være opmærksomme på symptomerne: »Hvis vi som forskere og behandlere får mulighed for at undervise dem, der sidder i kommunerne, så kan vi lære dem at identificere de ting, som er de vigtigste, så de med få timer kan sætte ind over for de ting, som betyder mest.«
I enkelte kommuner er der iværksat en indsats, der har til formål at oplyse skoler og forældre om symptomerne på angst og om kommunens behandlingstilbud. Her er der gode erfaringer med det opsøgende arbejde. I de fleste andre kommuner er der tale om en rådgivende indsats, hvor det er op til forældre og skole at identificere, at der er et problem. Det viser en rundringning, som Information har foretaget til samtlige af landets kommuner.
Opdaget ved en tilfældighed
Det var tilfældighederne, som sporede Kristina Rimm ind på, at Mathias’ problemer med at komme i skole kunne skyldes angst. Hun arbejder som lægesekretær hos en praktiserende læge, og da Mathias’ angst blev så omfattende, at han ikke længere kunne afleveres i skolen, kom han med på arbejde: »Jeg havde ham med på arbejde i lang tid. Lige indtil en af lægerne sagde: ’Tror du ikke, at du skal se at få kigget på den angst, han har?’ Gud ja, tænkte jeg. Jeg vidste et eller andet sted, at der var noget galt. Men jeg forbandt ikke den der afleveringssituation med, at det var angst, han havde.«
Mathias er nu startet i den såkaldte Cool Kids-behandling for sin angst og får sideløbende den alternative behandling tankefeltterapi. Det var en af Kristina Rimms venner, som gjorde hende opmærksom på Cool Kids-behandlingen, der bygger på en kognitiv tilgang til angsten. Her betragter man angsten som en tillært reaktion, der kan aflæres.
Familien har selv betalt for behandlingen. De lange ventetider på de gratis tilbud og udsigten til et længere sagsbehandlingsforløb, hvis de kontaktede kommunen, fik dem til at tage sagen i egen hånd.
»Jeg syntes, at jeg havde brugt mine redskaber op, og jeg havde jo prøvet det med skolen. Jeg manglede nogle konkrete redskaber. Er det godt, at jeg presser ham, eller er det noget andet, der skal til? Vi havde heldigvis mulighed for at betale det selv. Det er jo langt fra alle, der har det,« siger Kristina Rimm.
Behandling over internettet
Det Nationale Forskningscenter for Velfærd, SFI, har udarbejdet en forskningsoversigt, som skal hjælpe med at målrette indsatsen på området. Baseret på en række internationale forskningsprojekter konkluderes det, at der er et stort behov for en let tilgængelig behandling.
»En tidlig indsats med kognitiv adfærdsterapi kan medvirke til at forhindre, at de udvikler psykiske lidelser og stof- og alkoholmisbrug senere i livet,« står der i rapporten.
Den lettilgængelige behandling er også et område, der forskes i på internationalt plan. På det amerikanske National Institute of Mental Health arbejdes der på at udvikle metoder til at udbrede den kognitive terapi på mere tilgængelige platforme. De håber, at de på den måde kan nå ud til børnene på et tidligt stadie, hvor det kun kræver en let indsats at ændre tankemønstret.
På Angstklinikken i Aarhus er der startet et forskningsprojekt, som skal undersøge effekten af behandling over internettet: »Tanken bag det her er at nå meget bredere ud. Det, vi skal undersøge, er, hvor meget terapeutkontakt der er brug for. Vi kan sikkert hjælpe en stor del med det her tilbud. Dem, vi ikke kan hjælpe med det her, kan man så give et mere traditionelt behandlingstilbud bagefter,« siger professor Mikael Thastum, leder af behandlingsprogrammet på Angstklinikken i Aarhus. Han understreger, at selvhjælpsprogrammer ikke kan stå alene, men skal understøttes af kontakt med professionelle behandlere.
Der er sket meget, siden Mathias kom i behandling for sin angst. I Cool Kids arbejder de med en bekymringsskala, hvor han selv bliver i stand til at vurdere den enkelte bekymring. På den måde kan børnene selv følge udviklingen, og det er et redskab til, at de kan udfordre sig selv.
De seneste to måneder har Kristina Rimm haft orlov fra arbejdet. Mathias er begyndt i skole igen, dog med mor siddende uden for klasseværelset. Ligesom det er Mathias’ største ønske at være alene i skole igen, er det Kristina Rimms største ønske at vende tilbage til sit arbejde.

