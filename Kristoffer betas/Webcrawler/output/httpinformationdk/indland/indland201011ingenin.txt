Ingen over og ingen ved siden af Søvndal
S-SF anerkender nu indførelsen af et pointsystem for familie-sammenføringer, og Villy Søvndal bankede i går sin egen venstrefløj på plads. Det hele har han SF's landsledelses blåstempling af, og kritikerne må derfor sande, at det er Villy Søvndal, der bestemmer i SF


 SF-formand Villy Søvndal stod i går op til historien om, at 62 procent af hans egne lokalformænd er lodret imod regeringens indførsel af et nyt pointsystem for familiesammenføringer. Da dagen var omme, sad han alligevel med mandat fra sin landledelse til at acceptere et pointsystem efter et regeringsskifte.
At Søvndal når til det slutresultat, er det synlige eksempel på, hvor meget SF har ændret sig - ikke bare politisk, men også organisatorisk under hans år som formand.
I dag er det Villy Søvndal og ikke baglandet, der bestemmer. De seneste dages debat mellem SF-toppen på den ene side og kritiske gruppemedlemmer, lokalformænd og åbenmundede meningsdannere på den anden side minder om dengang, han for to år siden parkerede kampen for afskaffelsen af 24-årsreglen til fordel for en fælles integrationspolitik med Socialdemokraterne.
Forskellen er blot, at han nu kan sidde baglandskritikken overhørig med endnu større sindsro. For mens SF har flyttet sig nærmere magten på Christiansborg, er partiet også flyttet længere fra lokalbaglandet.
Tæsk til venstrefløj
I går tillod Søvndal sig nærmest at bede sine egne lokalformænd om at skride ad helvede til, da han i et interview til Berlingske Tidende proklamerede, at »der hersker en fatal del af kynisme«  på 'venstrefløjen'.
De mange kritikere af et pointsystem kan åbenbart ikke se, at det kræver lidt fleksibilitet, når magten skal tages, og så bliver de selv skyld i fire år mere med DF, fastslog han.
Meget bevidst talte han sit bagland imod, velvidende at han i dag må lægge ryg til yderligere kritik fra mere eller mindre prominente lokalformænd, som raser og føler sig trådt på over angrebet.
Meldingen var opsigtsvækkende, fordi SF-toppen tidligere på dagen havde brugt timevis på at mane uromagerne i folketingsgruppen til ro under et gruppemøde. Og selv om det lykkedes Søvndal at skabe en grad af harmoni, så brød han den kort tid efter med sin øretæve til venstrefløjen.
Ved at æde regeringens ønske om en art pointsystem risikerer han nu at skulle diskutere et nyt, kompliceret system med både vælgerne og sine interne kritikere fra nu af og frem til et valg.
Men hver gang partiformanden møder en kritiker, kan han feje vedkommende af med landsledelsens mandat. Nogle af dem vil mene, at den nyindførte landsledelse ikke repræsenterer SF, fordi den overvejende udgøres af Søvndals trofaste støtter og er langt mindre end den gamle hovedbestyrelse, som rummede kritikere fra hele landet. Men over for dem kan der henvises til SF's vedtægter. Dem har medlemmerne - også de kritiske - selv vedtaget på landsmødet i 2009, og dermed er diskussionen ikke længere for Søvndal.
Den næste tid vil afsløre, hvor mange der gør alvor af kritikken og melder sig ud. Men én ting er sikkert: SF-toppen har skabt et parti, der kan ledes, og Villy Søvndal er lederen. Derfor vil en ny regering opretholde et pointsystem for familiesammenføringer, upåagtet hvad 62 procent af lokalformændende i SF måtte mene.


