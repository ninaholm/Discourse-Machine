Kortlægningen af den typiske snydetamp er begyndt
En ufattelig mængde informationer om landets gymnasieelever er i dag samlet i ét it-system. Det gør det ikke alene muligt at se, hvem der typisk snyder eller pjækker fra idræt. Man kan også se, hvad klassekvotienter betyder for karakteren. Hvis ellers gymnasierne giver lov
Hvis gymnasierne giver lov, kan et nyt program afsløre mønstre i den måde, gymnasieelever snyder på. Ingen af de her afbildede elever fra Kalundborg Gymnasium er dog – så vidt vides – snydetampe.  Arkiv

I dag er 18 millioner karakterer, over en halv milliard fraværsregistreringer og knap otte millioner opgaver samlet elektronisk i it-systemet Lectio, der bruges af ni ud af ti gymnasier. Informationerne er opdelt efter fag, klassetrin og en lang række andre kriterier, og det gør det ikke alene muligt at opdage, hvor mange der skriver af efter gamle opgaver. Det gør det også muligt at opdage, hvem der typisk gør det, siger Philip Bille, lektor på Institut for Informatik og Matematisk Modellering ved DTU. Han er vejleder på et nyt speciale, hvor to studerende har udviklet et program, der netop udnytter informationerne i Lectio til at afsløre plagiering i elevernes opgaver.Sidste år var der med sikkerhed knap seks procent af danskopgaverne, hvor mere end halvdelen var skrevet af efter gamle opgaver eller internettet. Det er dog et konservativt skøn, da plagiatkontrollen endnu kun er en prototype, og derfor arbejder man stadig på at finde det præcise tal.»Men programmet har også den fordel, at det kan afsløre nye mønstre i den måde, folk snyder på, så vi kan få ny viden på det område,« siger Philip Bille.»Jeg tror på, at det kommer til at slå rigtig mange af de eksisterende plagiatkontroller. Simpelthen fordi vi har 95 procent af alle skriftlige opgaver afleveret på danske gymnasier de sidste ti år. Så hvis nogen prøver at kopiere et eller andet fra internettet, så bliver det opdaget og ryger ind i systemet med det samme,« siger han.Forkerte tal i debattenPå gymnasier, der bruger Lectio, kan eleverne aflevere deres opgaver direkte via systemet. Men gymnasierne bruger det også til at registrere oplysninger om eleverne og lave skemaer. Den store mængde sorteret information gør det muligt at lave en lang række andre statistikker: Spiller lærernes alder, køn eller etnicitet ind på karaktergivningen? Gør elevens? Er elever med kemi på højt niveau mere tilbøjelige til at pjække fra idræt, og har eleverne mest fravær først, midt eller sidst på dagen? Betyder forældrenes socioøkonomiske status noget for elevens karakterer eller for elevens tilbøjelighed til fravær?Alt sammen statistikker, der måske kunne være relevante for politikere, forskere og andre, der vil forbedre skolesystemet, siger Martin Holbøll, direktør i firmaet Macom, som har udviklet Lectio.»Men vi må ikke offentliggøre de statistikker, vi laver, for det er ikke vores data, og man kan ikke give noget væk, man ikke ejer,« fortæller Martin Holbøll.Da det er det enkelte gymnasium, der har rettigheder til sine data, skal det enkelte gymnasium også give tilladelse til, at dataene bruges til statistikker og undersøgelser. Ikke engang regeringen eller ministerierne må udbede sig statistikker uden at stille med et myndighedskrav.»Vi ligger inde med en enorm mængde data om eleverne og deres skolegang, og samtidig har vi et godt forhold til Danmarks Statistik, så vi kan berige det med for eksempel social baggrund og etnicitet. Men vi synes, det er ærgerligt, at det aldrig bliver taget i brug. Vi vil hellere end gerne hjælpe med at skabe den viden og gøre det gratis, men det er kun i forskerregi, vi kan gøre det,« siger Martin Holbøll, som fortæller, at man har oplevet, at forkerte tal cirkulerer i den offentlige debat. Det skete i slutningen af 2011, da regeringen og Enhedslisten afsatte yderligere 85 millioner kroner årligt til at lave klasseloft i gymnasierne, påstår Martin Holbøll.»Der er forskellige måder at opgøre klassekvotienter på. Da der ikke længere er stamklasser i gymnasierne, giver det mest mening at tælle på danskholdene, og samtidig er der forskel på, hvilke datoer man tæller fra. Dengang kunne vi se, at regeringens tal var gale,« siger han. Men han kan ikke oplyse, hvad klassekvotienten er i dag, for den information tilhører de enkelte skoler.Bange for fedtefadetIfølge Jens Boe Nielsen, formand for Gymnasieskolernes Rektorforening og rektor på Nørre Gymnasium, er gymnasierne ikke uvillige i forhold til at hjælpe med oplysninger, men de er samtidig nødt til at beskytte deres eget navn.»Hvis det handler om uskyldige oplysninger, som man godt selv kan finde ud af, plejer der ikke være problemer med at udlevere dem. Men det er klart, at hvis det er sådan noget, der pludselig kan ende med at bringe et specielt gymnasium i fedtefadet og på forsiden af Information, så er det mere problematisk,« siger han.»Når alt kommer til alt, er Lectio en privat virksomhed, der tjener penge på at sælge en ydelse til skolen, og det produkt, de laver, tilhører altså den enkelte skole og ikke Lectio.«Det forbehold har Martin Holbøll forståelse for. »En kniv kan både bruges til at smøre mad med og til at slå ihjel med,« siger han og fortsætter:»Men vi er jo bare it-folk, og nogle gange kan vi godt sidde og ærgre os, for der er mange ’tror’ og ’synes’ i den offentlige debat, og det behøver man slet ikke, for vi kan lave det præcise tal på et øjeblik.«
