PET advarer også mod Facebook
Onsdag opfordrede Politiforbundet politifolk til at droppe Facebook. Nu advarer PET også ansatte mod at lægge personlige oplysninger ud på nettet


 Det er ikke kun Politiforbundet, der advarer medlemmerne mod at lægge personlige oplysninger om sig selv på netværkssteder som Facebook på nettet. 
Også chefen for Politiets Efterretningstjeneste (PET), Jakob Scharf, opfordrer nu ansatte med fortrolige funktioner hos de forskellige sikkerhedsmyndigheder til at være "varsom med, hvilke personlige oplysninger man videregiver eller gør tilgængelige for andre".
- Det gælder også Facebook på internettet, tilføjer Jakob Scharf.
Onsdag kom formanden for Politiforbundet, Peter Ibsen, med en direkte opfordring til sine medlemmer om at droppe deres eventuelle profiler på steder som Facebook. Det skete, efter at de norske myndigheder havde givet en lignende opfordring til betjente og ansatte i eksempelvis Forsvaret.
- Jeg er enig i, at det ikke er en god idé, at betjente lægger profiler ud. Jeg kan sagtens forestille mig situationer, hvor forbrydere vil bruge oplysninger om politifolks familier eller kolleger for at forhindre politiets arbejde. Eksempelvis som pressionsmiddel mod betjentene, sagde Peter Ibsen til Ritzau.
