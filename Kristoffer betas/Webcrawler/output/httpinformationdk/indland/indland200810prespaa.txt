Pres på førende økonomier inden G7-møde
Fortsat uro på børserne lagde fredag pres på verdens førende industrilande for at udarbejde initiativer, der kan skabe stabilitet i det finansielle system
Den franske præsident, Nicolas Sarkozy, ville muligvis præsentere en EU-plan om at løse krisen på fredagens sene møde.


 Finansministre og centralbankchefer fra G7-landene skulle sent fredag mødes i Washington for at forsøge at finde på nye foranstaltninger, efter at fælles rentesænkninger, forøgelse af likviditeten på markederne, en redningsplan på 700 milliarder dollar (3.840 milliarder kroner) og regeringers overvejelser om at overtage andele i banker ikke har været i stand til at genskabe investorernes tillid.
USA's præsident, George W. Bush, gav i en udtalelse "uvished og frygt" skylden for meget af uroen, og han insisterede på, at de amerikanske myndigheder råder over de nødvendige redskaber til at afhjælpe krisen.
Samtidig var der en mulighed for, at den franske præsident, Sarkozy, ville præsentere en EU-plan om at løse krisen. 
Mens der blev taget tilløb til politisk handling, faldt kursen på toneangivende aktier i Wall Street umiddelbart efter åbningen, men de rettede sig op. Nasdaq-indekset for teknologivirksomheder var 0,6 procent over torsdagens lave slutkurs, men der var en meget nervøs handel.
Børser lukkede
I Europa var der kort før børsernes lukketid kursfald, men mindre end først på dagen. FTSEEurofirst 300-indekset var kort før lukningen 4,5 procent lavere end dagen forinden. Men tidligere på dagen nåede indekset med et fald på 9,9 procent det laveste niveau siden juni 2003.
Udsalget på børserne skyldes et trægt kreditmarked. Renten for lån bankerne imellem steg atter fredag, og det fremmede ikke just lysten til finansiel aktivitet. 
Børserne i Island, Rusland, Østrig, Indonesien, Rumænien og Ukraine lukkede på grund af voldsomt kursfald. "Den panik og frygt, vi ser, er helt vild. Det er, som om markedet allerede er ved at indstille sig på en depression", siger Matt McCall, leder af Penn Financial Group i New Jersey i USA.
Det britiske investeringsfirma F&C vurderer, at G7-mødet kan få "i sandhed monumental betydning".
Også den såkaldte G20-gruppe - som omfatter et større antal store økonomier - samt Den Internationale Valutafond og Verdensbanken holder møde i weekenden, mens verden længes efter lederskab, som kan vende den økonomiske nedtur.
 Ritzau/Reuters

