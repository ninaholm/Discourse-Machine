Tæsk til politireform
Den udskældte politireform bliver fortsat kritiseret, efter at ledelsen i politiet er kommet med forslag til forbedringer


 Oppositionen og Dansk Folkeparti delte tæsk ud til politireformen, mens regeringspartier Venstre og De Konservative forsøgte at dæmpe gemytterne efter et møde tirsdag med rigspolitichef Torsten Hesselbjerg. Han havde kun begrænset held til at skabe glæde med sin medbragte rapport, som skal bringe politiet tættere på borgerne. De kommende dage skal partierne bag den kritiserede politireform fra 2006 diskutere forslagene fra ledelsen i politiet. 
Dansk Folkeparti vil have problemerne i politiet inddraget i forhandlingerne om næste års finanslov, så der for eksempel kommer mere kontorpersonale til politiet. Partiet vil have sikkerhed for, at politiet tager telefonen, når borgerne ringer.
Venstres retsordfører Kim Andersen sagde, at der bestemt var gode takter i forslaget fra politiets ledelse.
"Jeg er sikker på, at vi kan finde en løsning, så vi kan få et mere borgernært politi," sagde han.
Socialdemokraternes retsordfører Karen Hækkerup talte om at få det borgernære politi tilbage på sporet.
"Vi har fået en nedslående melding om, at det vil tage lang tid, før politiet er oppe at køre. Det bliver først i januar 2012, at alle opgaver kan løses tilfredsstillende. Det skal vi tygge på. Det er svært at acceptere," lød det fra socialdemokraten.
Den radikale retsordfører Morten Østergaard, sagde, at borgerne skal vide, hvad de kan regne med.
"Vi kan ikke leve med, at folk hele tiden bliver skuffede over den service, de får," sagde han. 
ritzau

