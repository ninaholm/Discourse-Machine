Det eneste, Rønn kan garantere, er tavshed
Selv hvis torsdagens åbne samråd i Folketinget om statsløse unge bliver udskudt en uge, vil integrationsminister Birthe Rønn Hornbech ikke garantere, at hun kan svare på spørgsmålene fra Indfødsretsudvalget. 'Et eksempel på ministerens arrogance,' lyder det


 Selv om integrationsminister Birthe Rønn Hornbech i mandag modtog sit ministeriums undersøgelse af de konventionsstridige afslag på statsborgerskab til statsløse unge, vil hun ikke oplyse, hvornår hun kan svare på spørgsmål i sagen.
Medlem af Folketingets Indfødsretsudvalg for Enhedslisten Johanne Schmidt-Nielsen modtog i går en henvendelse fra formanden for udvalget, Konservatives Tom Behnke, som bad hende udskyde samrådet torsdag om de statsløse. Det skete på baggrund af, at Information i går kunne fortælle, at Birthe Rønn Hornbech ikke mener at kunne svare på spørgsmål i sagen allerede torsdag
Johanne Schmidt-Nielsen rettede derefter henvendelse til Indfødsretsudvalgets sekretær og fik igennem sekretæren at vide, at Birthe Rønn Hornbech heller ikke vil love, at hun vil svare på spørgsmål i sagen, hvis samrådet bliver udskudt en uge, ligesom ministeren ikke vil angive nogen tidsramme for, hvornår hun vil kunne besvare spørgsmålene.
Johanne Schmidt-Nielsen besluttede på den baggrund at afvise Tom Behnkes forslag om at udskyde samrådet.
»Jeg er simpelthen rystet - og der skal ellers meget til, når det kommer til Birthe Rønn Hornbech,« siger hun og understreger, at hun allerede har forsøgt at imødekomme Rønn Hornbech.
»Man kan ikke andet end undre sig over, hvad det er, de ikke vil fortælle os. Siden mandag har Birthe Rønn haft sit eget ministeriums undersøgelse af sagen - og de har jo beviseligt haft over et år til at finde ud af, hvad der er foregået,« siger hun med henvisning til det brev, som Birthe Rønn Hornbech sendte til indfødsretsudvalget den 26. januar 2010 med en orientering om, at ansøgninger fra unge statsløse var blevet behandlet efter samme retningslinjer som ansøgningerne fra andre udlændinge, eller med andre ord fejlbehandlet.
Et typisk billede
Når Birthe Rønn Hornbech nægter at redegøre for og svare på spørgsmål i sagen, er det ifølge Henrik Dam Kristensen, indfødsretsordfører i Socialdemokraterne et typisk billede på integrationsministeriets arrogance:
»Det er det, vi ser mere og mere i regeringen. De spørger sig selv: Har vi et flertal, eller har vi ikke? Har de så et flertal, er de bedøvende ligeglade med resten af Folketinget - og med offentlighedens interesse. Denne sag er blot endnu et eksempel på magtarrogancen,« siger han.
Ikke alene er det arrogant, det er tilmed ikke god regeringsførelse, mener Jørgen Poulsen, udvalgsmedlem fra Radikale Venstre.
»Det er simpelthen et spørgsmål om forvaltning - og denne her kultur er helt uhørt. Vi bliver nødt til at tale om ordentlig forvaltning oven på de mange sager, der har været - særligt i Integrationsministeriet,« siger han og fastslår, at det er fuldkommen åbenlyst, at Integrationsministeriet har begået en »eklatant fejl« ved ikke at oplyse de statsløse om deres rettigheder.
»Netop derfor er der da ingen grund til ikke at få kortene på bordet,« siger Jørgen Poulsen.
Løber ingen steder
Efter gårsdagens artikel i Information, hvor Rønn oplyser, at hun ikke vil svare på udvalgets spørgsmål, hersker der intern tvivl i udvalget om, hvorvidt samrådet skal udskydes.
Tom Behnke, der er formand i udvalget, var i aftes før deadline stadig usikker på, om han ville sætte en ny dato. Han mener ikke, man skal afholde et samråd, med en minister, der ikke vil svare, og ved at udskyde samrådet håber Behnke at få flere fyldestgørende svar fra ministeren. Det til trods for at Rønn Hornbech ikke har ville angive en dato for, hvornår hun vil udtale sig i sagen.
»Hvis ikke ministeren er klar - så er det bedre, at vi venter lidt og får de rigtige svar. Sagen løber ingen steder. Og en uge, to eller tre fra og til ændrer ikke på, hvad der er sket historisk,« siger Tom Behnke.
- Der er allerede gået et år siden ministeriet beviseligt kendte til fejlbehandlingen - er det hensigtsmæssigt, at der går så meget længere, inden offentligheden får besked?
»Det væsentlige er, at de pågældende statsløse får den rigtige behandling. Samrådet skal mere handle om forløbene - behandlingernes gang. Der er ikke nogen, der står og lider nød ved, at det her samråd bliver udskudt,« siger Tom Behnke.
- Du mener ikke, det haster med at give offentligheden besked om, hvem der foretog den konventionsstridige fejlbehandling af de statsløse, og hvem der bærer ansvaret?
»Nej, det er bedre, at vi venter og får en minister i samråd, når hun er klar til at svare,« siger Tom Behnke.
- Men Birthe Rønn Hornbech vil jo slet ikke oplyse, hvornår hun er klar til at svare på noget?
»Nej.«
- Er det i orden?
»Det er hensigtsmæssigt, at ministeren kun svarer på det, ministeren kan stå inde for.«


