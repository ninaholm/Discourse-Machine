’Bedre samspil – synergi’
Eva Kjer Hansen (V), den nye minister for miljø og fødevarer, jubler over sammenlægningen af ministerområderne. Den afgående miljøminister, Kirsten Brosbøl (S), er bekymret. Et historisk tilbageblik viser et miljøministerium i storhed og fald
Afgående miljøminister Kirsten Brosbøl (tv.) var bekymret for miljøets skæbne. Tiltrædende miljø- og fødevareminister Eva Kjer Hansen mente, at de to sagsområder vil styrke hinanden.


 FØDEVAREMINISTERIET står der med meget store bogstaver på to plakater. Klemt inde mellem dem står på en plakat med lille skrift: Miljøministeriet.
Det er den opstillede kulisse for magtskiftet. Venstres Eva Kjer Hansen overtager socialdemokraten Kirsten Brosbøls miljøministerium. En halv time senere overtager Eva Kjer Hansen også socialdemokraten Dan Jørgensens fødevareministerium. Løkke-regeringen har gjort de to ministerier til ét. Det har blandt grønne organisationer vakt bange anelser om, at landbruget nu endeligt overtager Danmarks natur og miljø.
I hallen, hvor første del af ministerskiftet skal foregå, siger en embedskvinde fra det ene ministerium til en embedsmand fra det andet: »Så bliver vi jo kolleger!« Tonefaldet lyder forbløffet.
En mangeårig ministerchauffør i Miljøministeriet erkender om sine fremtidsudsigter: »Vi er jo to, der er i spil. Ingen ved noget. Alle er oppe og ringe.«
Miljøministeriets hidtidige departementschef Henrik Studsgaard er en af fusionens vindere. Han er udset til at lede den nye konstruktion. Ved velkomsten til ministerskiftet kalder Studsgaard det »en god dag«:
»Det grønne Danmark, landbruget og fiskeriet er nu på samme side, på samme side af bordet.«
Sårbar verden
Kirsten Brosbøl erklærer sig beriget af sin tid som miljøminister: »Det har åbnet mine øjne for en smuk, forunderlig, men også sårbar verden.«
Om sammenlægningen af ministerierne siger Brosbøl: »Jeg vil ikke lægge skjul på min bekymring.«
Den tiltrædende minister, Eva Kjer Hansen, er ikke bekymret: »Miljø og fødevarer er to områder, der er styrkepositioner for Danmark. Vi kan få et bedre samspil. Vi kan få synergi. Vi kan forene to områder, der er hinandens forudsætning.«
Eva Kjer Hansen oplyser, at det bliver Miljøministeriet, der kommer til at flytte ind i Landbrugsministeriets bygninger. »Men det er ikke sådan, at Miljøministeriet bliver lagt under Fødevareministeriet. Det er to ligeværdige ministerier, der bliver lagt sammen,« forsikrer hun.
Derpå opremser Eva Kjer Hansen nogle af det nye ministeriums mest påtrængende opgaver: Gennemførelsen af de fire borgerlige partiers landbrugsaftale. Det indebærer ifølge regeringsgrundlaget et opgør med »overimplementering af EU-regler« og at undgå »unødigt restriktive regler«. Eva Kjer Hansen nævner ikke, at regeringen har flyttet forvaltningen af den planlov, der har været rygraden i Miljøministeriet, over til Troels Lund Poulsens (V) erhvervs- og vækstministerium.
Informations udsendte medarbejder har overværet ministerskifter i Miljøministeriet fra 1970’erne til 90’erne. Blandt de tilstedeværende ministerieansatte er ingen ansigter at genkende – undtagen den ovennævnte ministerchauffør.
VKO-flertallet 2001-11 var hårdt ved Miljøministeriet. Mange blev sagt op, og et betydeligt antal valgte frivilligt at søge væk.
Forureningsbekæmpelse
Ministeriet indledte sin levetid som et Ministerium for Forureningsbekæmpelse, søsat da Jens Otto Krag (S) dannede regering i 1971. Ministeriet fik i daglig tale det noget misvisende navn ’Forureningsministeriet’. Det var båret af en gryende global bevidsthed om miljøets skrøbelighed – en bevidsthed, der allerede i 1970 havde fået USA’s republikanske præsident, Richard Nixon, til at oprette en national amerikansk miljøstyrelse.
I 1975 opstod herhjemme navnet ’Miljøministeriet’, da ’Forureningsministeriet’ blev betydeligt udvidet med planlove fra Boligministeriet, statsskove fra Landbrugsministeriet og naturfredning fra Kulturministeriet. Det nye ministerium blev båret af en stor optimisme, og dets ansatte lignede i fremtoning ikke andre i centraladministrationen. Det blev der gyst og grinet over.
En storhedstid for ministeriet oprandt i 1994, da det blev slået sammen med Energiministeriet, og den kraftfulde socialdemokratiske politiker Svend Auken stod for en samlet miljø- og klimapolitik. Auken fik samtidig til ministeriet overført de dele af dansk bistandspolitik, der havde aspekter af miljø og klima.
Da den socialdemokratisk-radikale regering i 2001 måtte vige for et VKO-flertal, gik den nye statsminister, Anders Fogh Rasmussen (V), meget bevidst efter at afvikle det, som Fogh kaldte »Svend Aukens imperium«. Energilovgivningen blev flyttet over i Økonomi- og Erhvervsministeriet under den konservative Bendt Bendtsen. Miljø- og Energiministeriets forskningsenhed Danmarks Miljøundersøgelser (DMU) blev overført til Aarhus Universitet, hvor det nu er forsvundet ind i hovedområdet Science & Technology.
På trods af løfter ved dannelsen af SRSF-regeringen i 2011 har Miljøministeriet ikke siden fået tidligere tiders glans og magt.
Da det selvbevidste Miljø- og Energiministeriet under Svend Aukens ledelse i 1996 fejrede sit 25-års jubilæum, erklærede den daværende præsident for Danmarks Naturfredningsforening Svend Bichel i ministeriets jubilæumsskrift:
»Måske bliver den vigtigste opgave for Miljø- og Energiministeriet i de næste 25 år at omdøbe sig selv til Ministeriet for Tro, Håb og Lyssyn. Bare sådan for ikke at tabe grundlaget for det hele af syne.«
Det kan med sikkerhed fastslås, at sådan er det ikke gået.

