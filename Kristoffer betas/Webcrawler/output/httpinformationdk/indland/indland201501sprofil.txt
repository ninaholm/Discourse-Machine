S-profil ændrer forklaring om ny fremmedkrigerlov
Regeringens forslag om at fratage personer passet alene på mistanken om, at de vil kæmpe i Syrien, er blevet til efter ønske fra politiet, hævdede retsordfører Trine Bramsen (S) for nylig. Men det har Information ikke kunnet få bekræftet – og nu ændrer ordføreren forklaring om forslaget, der er til førstebehandling fredag
 Alene på mistanken om, at danskere, som på dette foto nu afdøde Abu Khattab (tv.), vil tage til Syrien og kæmpe, skal de kunne fratages passet. Sådan lyder et forslag fra regeringen. Dette var ifølge en tidligere forklaring fra retsordfører Trine Bramsen (S) blevet til efter ønske fra politiet. Men nu ændrer hun forklaring.


 På et helt centralt punkt skifter Socialdemokraternes retsordfører Trine Bramsen nu forklaring om regeringens omstridte lovforslag mod fremmedkrigere, der vil gøre det muligt at fratage danske statsborgere deres pas og pålægge dem udrejseforbud, alene på mistanken om at de vil rejse til en konfliktzone som eksempelvis Syrien.
Tidligere har S-ordføreren forsvaret sig mod kritik ved at tage politiet til indtægt for forslaget.
»Lovforslaget er blevet til på baggrund af de konkrete sager, man har set, og på baggrund af politiets behov og ønsker,« sagde Trine Bramsen i et interview bragt i Jyllands-Posten 10. december. Men nu lyder hendes forklaring i stedet, at regeringen i forbindelse med udarbejdelsen af lovforslaget bare har konsulteret politiet, »for at sikre at den ordning, som der lægges op til med lovforslaget, også kan fungere i praksis«.
»Lovforslaget er udtryk for et politisk ønske om at give myndighederne nye redskaber til at sætte ind over for foreign fighters,« skriver Trine Bramsen i en mail til Information.
»Det er politikere, der fremsætter og vedtager love i Danmark. Ikke politiet eller andre myndigheder.«
Adspurgt adskillige gange – se mailudvekslingen her på siden – undlader Trine Bramsen konsekvent at gentage den påstand, hun fremkom med i Jyllands-Posten.
Den nye forklaring kommer, efter at Information har forsøgt at fakta-tjekke Trine Bramsens oprindelige udsagn om, at lovforslaget var blevet til »på baggrund af politiets behov og ønsker«.
Kan ikke bekræftes
Over for Information har Trine Bramsen forklaret, at hun med ’politiet’ refererede til Rigspolitiet og PET.
Men hverken hos PET eller Rigspolitiet har det været muligt at få bekræftet Trine Bramsens påstand. Det er en politisk sag, som man ikke vil blande sig i, lyder forklaringen.
Og i Justitsministeriet bekræfter man alene, at man har været i dialog med Rigspolitiet og PET »for at sikre, at den ordning, der lægges op til, også kan fungere i praksis« – men ikke, at hverken politiet eller efterretningstjenesten skulle have ytret »behov« for eller »ønsker« om at kunne fratage danske statsborgere passet på mistanke alene, sådan som Trine Bramsen gav indtryk af.
Direkte adspurgt, om hun i Jyllands-Posten har sagt noget, der ikke passer, eller formuleret sig upræcist, svarer Trine Bramsen i en e-mail:
»[V]i er i dialog med politiet og PET om udfordringerne på området. Men det er i alle tilfælde politikere, der foreslår og vedtager lovgivning. Sådan skal interviewet med JP også læses.«
Trine Bramsens udtalelser i Jyllands-Posten faldt i forbindelse med, at Advokatrådet, Institut for Menneskerettigheder, Retspolitisk forening og tænketanken Justitia kritiserede regeringens lovforslag – der dengang var et udkast – for at være retssikkerhedsmæssigt problematisk og alt for vidtgående.
Lovforslaget er fredag til førstebehandling i Folketinget. Ifølge regeringens plan skal det vedtages i slutningen af februar.

