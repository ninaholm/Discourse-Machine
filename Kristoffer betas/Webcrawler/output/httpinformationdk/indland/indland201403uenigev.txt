Uenige om at være enige
Både uddannelsesministeren, universiteterne og de studerende vil gerne have et bedre universitet, hvor de studerende studerer mere. Men ingen vil rigtig tage ansvar


&nbsp;Et af de centrale elementer i Københavns Universitets (KU) plan for at forkorte studietiderne er, at et universitetsstudie nu skal være et fuldtidsstudie. Fremover skal græsset på campus også være grønt, og kaffen, der serveres i kantinen, skal smage af kaffe.Der er noget sært paradoksalt over, at man skal imponeres over noget, der burde være den mest indlysende selvfølge. At et studie er et fuldtidsstudie. Tag ikke fejl. Det er skam en – om end lidt forsinket – både fin og god hensigt, men prorektor Lykke Friis var desværre ikke helt skarp på, hvordan det faktisk skulle udmønte sig. Vistnok noget med nogle flere sommerkurser og hurtigere sagsbehandlinger. Ikke et ord om flere undervisningstimer i de enkelte semestre, men tilsyneladende bare mere af den universitetsstruktur, som Lykke Friis selv for nylig indrømmede giver de studerende stress.En gratis omgangDen nye uddannelsesminister, Sofie Carsten Nielsen (R) vil også gerne have de studerende til at studere mere, så vi kan blive hurtigere færdige. Det synspunkt har hun turneret med i medierne den seneste uges tid. Et ikke helt urimeligt krav, uanset om det fremsættes fra politisk eller ledelsesmæssigt hold. Nej, det er snarere den form, budskabet leveres i, den er gal med. En gratis omgang kaldes det vist, når man forstår på Sofie Carsten Nielsen, at det er uddannelsesinstitutionernes eget ansvar. Ansvar, siger du? Nej, ellers tak. Det kan nogle andre tage.Desværre for ministerens troværdighed fik hun også pyntet lidt på den faktuelle virkelighed, da hun fik udråbt danske studerende til de absolut langsomste. Belejligt, men desværre forkert.Nå, men de studerende. De vil også gerne studere mere, forstår man. De er faktisk så vilde for at studere mere, at de arrangerer protester, demonstrationer og blokader, fordi de onde politikere og den onde universitetsledelse forhindrer dem i at få det optimale ud af deres uddannelse. De studerende vil gerne have et bedre studiemiljø, og det får man blandt andet af flere timer, men da universitetet i vinter gennemførte en undersøgelse blandt de studerende om miljø og trivsel, var det en forsvindende lille andel af de studerende, der faktisk havde taget sig tid til at give universitetet nogle data at handle på. Ansvar og engagement? Ja tak på papiret. Nej tak i praksis. Og nej, jeg har heller ikke selv svaret på den berømte undersøgelse.Hertil kommer, at en undersøgelse foretaget af KU viser, at de studerende i gennemsnit bruger 28 timer på deres uddannelse. Altså et godt stykke fra de 37 timer, der konstituerer en fuldtidsuge. Mere studietid? På papiret vil de studerende gerne studere mere, men det stemmer dårligt overens med de tal, der allerede findes for deres studieaktivitet.Men man kan altså konkludere, at politikerne gerne vil have, at de studerende studerer mere. Ledelsen på KU vil også gerne have, at de studerende studerer mere. De studerende vil sørme også gerne studere noget mere. Det kan jo næsten ikke gå galt. Eller jo, det kan det godt. For der er ikke nogen, der vil tage ansvar for, at det sker.Man kunne jo lave den lille øvelse, at alle parter startede med at undersøge, hvad de selv kan gøre for at skabe et bedre universitet. Politikere og ledelse kunne starte med at sørge for, at både de sociale, økonomiske og fysiske rammer er til stede, for at et studie kan være et fuldtidsstudie. Og de studerende? Jah. Vi kunne jo starte med at studere.Ask Hansen er stud.mag. i litteraturvidenskab
