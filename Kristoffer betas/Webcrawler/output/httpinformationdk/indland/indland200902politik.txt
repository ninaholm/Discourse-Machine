Politikere positive over for nye regler
Flere ordførere siger, at det er et fremskridt at få domstolene med til at vurdere udvisninger. Men Enhedslisten og SF er betænkelige
Der er tale om et markant fremskridt, hvis de administrative udvisninger fremover kan indbringes for domstolene, mener de radikales retsordfører, Morten Østergaard.


 Trods kritik fra Udlændingeadvokaterne, Institut for Menneskerettigheder og Dommerforeningen er flere partier i Folketinget positive over for forslaget om, at udlændinge, som Politiets Efterretningstjeneste (PET) skønner, er til fare for statens sikkerhed, skal kunne udvises administrativt ved en særlig domstol.
De hæfter sig ved, at retsvæsnet nu kommer ind over sagerne. Men der lyder også advarende ord, bl.a. fra SF:
"Erfaringerne med den engelske model kritiseres stærkt, og de erfaringer bør vi kunne bruge til at gøre det bedre i Danmark. Men det er centralt for os, at vi kommer væk fra den nuværende situation, hvor retssikkerheden er helt undermineret," siger SF's retsordfører, Karina Lorentzen.
Kritikerne uden for Christiansborg finder det stærkt problematisk, at forsvarerne ikke har adgang til at diskutere beviserne med deres klienter. 
Enhedslisten slutter sig til kritikken af forslaget.
"Når man fastholder, at mennesker kan fjernes fra deres familier, indespærres og sendes ud af landet, uden at de nogen sinde får forelagt de beviser eller beskyldninger, der rettes mod dem, så lugter det af politistat," mener udlændingeordfører Johanne Schmidt-Nielsen.
Socialdemokraterne og de konservative er positive. 
"Forslaget vil klart styrke retssikkerheden for de sigtede. Nu kan man få en prøvelse af beviserne ved domstolene, og der vil være anklager og forsvarer. Det er klart at foretrække frem for den eksisterende lovgivning," siger de konservatives retsordfører, Tom Behnke til Ritzau. 
Også de radikale mener, at der er tale om et markant fremskridt, hvis de administrative udvisninger fremover kan indbringes for domstolene. Men det kan give problemer, at de udviste ikke kan få kendskab til de beviser, som myndighederne har imod dem, siger retsordfører Morten Østergaard. 
Arbejdsgruppens anbefalinger skal præsenteres for Folketinget, og ændringer af bl.a. Retsplejeloven skal fremsættes inden den 1. april, hvis de nye regler skal vedtages, inden tinget går på sommerferie. 


