Ingen kender EU's fattigdomsår
Formålet med det europæiske  fattigdomsår er, at danskerne skal kende til fattigdom, fastslog Socialministeren i gårsdagens udgave af Information. Men på gaden lyder svaret »Øhhm ... Hvilket år?«.


 På en trappesten i indre by sidder to cykelbude og holder pause i den tunge varme, der sløver København denne onsdag eftermiddag. Hverken Nis Bertelsen eller Mads Madsen har hørt om fattigdomsåret 2010:
»Jeg anede ikke, der var fattigdomsår i år. Men skellet mellem rig og fattig bliver kun udvidet med finanskrisen, så det er et vigtigt emne,« siger Mads Madsen, og Nis Bertelsen supplerer:
»Regeringen skal klart tage problemet med fattigdom op, man ser eksempelvis flere fattige i gaderne end førhen. Særligt de fattige nydanskere er kommet til byen inden for de seneste år,« siger Nis Bertelsen.
Da regeringen præsenterede sit oplæg til Danmarks udgave af det europæiske fattigdomsår 2010, var oppositionen og diverse ngo'er ikke tilfredse. De mente ikke, indsatsen virkede konkret nok, og fandt hovedmålet om mere fokus på fattigdom for letkøbt. Et par pjecer, to konferencer og en hjemmeside vakte ikke henrykkelse. Men om regeringen så har ramt en del af sit mål, med at forøge opmærksomheden på Danmarks mest udsatte, ligger stadig hen i det uvisse.
»250.000 danske borgere skal kende til fattigdomsåret, inden det er omme,« lød målsætningen fra social- og beskæftigelsesministeren, da året officielt blev indledt til opstartskonferencen i marts måned.
Havde faktisk glemt det
Men oppositionens socialordførere mener ikke, at fattigdomsåret her syv måneder inde i året har nået sit mål. De er dog alle klar til at sige, at de har gjort deres for at få fattigdomsåret i fokus. Da Information kontaktede dem i går, var det hovedsageligt debatter rejst i Folketinget og indlæg i forskellige medier, der stod som klare bidrag for at øge opmærksomheden på fattigdom i Danmark.
»Det er jo desværre ikke noget, der overhovedet har slået an, og det vidner jo om, at regeringen helst vil tie fattigdommen ihjel,« siger Carsten Hansen fra Socialdemokratiet.
Per Clausen fra Enhedslisten er ligeledes forbløffet over, hvor lidt han har lagt mærke til, at året stod i fattigdommens tegn,
»Jeg havde næsten glemt, at det er fattigdomsår i år. Det, regeringen har brugt flest kræfter på i år, er at udvande det fattigdomsbegreb, som man forsøger at få vedtaget i EU,« siger han.
På en café i København sidder Helena Hansen og Pia Lykke. Ingen af de to  har hørt om fattigdomsåret, men det er nu ikke fordi, emnet ikke er værd at tage op, siger de.
»Fattigdom skal debatteres. Her tænker jeg særligt på børns rettigheder, og de børn der lever under fattige kår,« siger Helena Hansen. Kvinderne begynder at grine, når de tænker på, at selv sådan nogle som Janni Spies og Mærsk ville kunne modtage børnecheck.
»Det er jo oplagt, at man for eksempel indtægtsgraduerer børnechecken, og omfordeler pengene. På den måde kunne man forbedre forholdene for nogle fattige børnefamilier,« siger Pia Lykke og pointerer, at hun nu ikke tror, det er, fordi regeringen ikke vil os det bedste.
'Ej, hvor pinligt'
Anne Marie Geisler Andersen, der er socialordfører for Radikale Venstre, husker svagt en konference i marts måned, men ellers mindes hun ikke at have stødt på særlig mange af regeringens tiltag i året:
»Jeg har faktisk nærmest ikke hørt noget til fattigdomsåret. Jeg kan også være bekymret for, at der ikke kommer nogle konkrete resultater ud af fattigdomsåret. Det er fint at prøve at skabe fokus, men hvis den ikke har et udbytte, så ved jeg ikke, hvad vi skal bruge debatten til,« siger Anne Marie Geisler Andersen.
Christina Mollerup-Timm er customer consultant i et forsikringsselskab, og står lænet op ad muren i skyggen og holder pause.
»Ej, hvor pinligt, det har jeg slet ikke hørt om. Jeg synes dog, at fattigdom er et problem, som den danske regering burde tage hånd om. Jeg ser mange tiggere, særligt i S-togene, og hjælper dem altid med en skilling. Men det er jo egentligt den danske regering, der burde beskæftige sig med dem, i stedet for at lave skattelettelser der gør de rigeste rigere,« siger Christina Mollerup-Timm.
Indtil videre lader det til, ifølge Informations lettere uvidenskabelige rundspørge i Københavns gader, at stå skidt til med at udbrede budskaberne i fattigdomsåret.
- Når vi målet, at 250.000 danskere har hørt om fattigdomsåret, inden 2010 er omme?
»Det ved jeg jo ikke, men jeg håber det da,« lyder det fra socialminister, Benedikte Kiær (K).


