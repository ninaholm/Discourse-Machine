Læsesvag PTSD-ramt fik uforståelig vejledning
For en midaldrende kvinde fra Eksjugoslavien har en uforståelig vejledning fra Indfødsretskontoret betydet, at hendes sag om at få tildelt statsborgerskab er blevet forsinket i næsten et år. Kvinden har PTSD og er derfor læsesvag


Et sted i Danmark bor en midaldrende kvinde fra Eksjugoslavien. Kvindens datter har fået dansk statsborgerskab i 2010, men selv har kvinden først søgt om statsborgerskab i december 2010. På grund af kronisk PTSD har kvinden ikke magtet at deltage i danskundervisning eller gå op til prøverne i dansk eller indfødsret.Kvinden ønsker at være anonym, men Information har haft adgang til papirer i hendes sag.Her fremgår det, at kvinden i februar 2011 modtog et afslag fra Indfødsretskontoret i det daværende Integrationsministerium på grund af manglende dansk- og indfødsretsprøve.»Min mor var ikke oppe til de prøver, fordi hun havde PTSD, og når man har det, får man mange problemer og orker ikke så meget,« fortæller kvindens datter, der på grund af morens sygdom har været nødt til at tage sig af morens ansøgning.Efter at have klaget til ministeriet og igen gjort opmærksom på sin kroniske sygdom, fik kvinden den 2. september 2011 endnu et brev fra ministeriet. Brevet var på tre sider og fastholdt det tidligere givne afslag:Oplysningerne om den kroniske PTSD »kan efter ministeriets opfattelse ikke føre til et andet resultat af Deres ansøgning om dansk indfødsret«, og »ministeriet fastholder derfor afslaget«, skrev Indfødsretskontoret den 2. september 2011.»Ministeriet kan ikke dispensere fra retningslinjerne«, fortsatte brevet, som betonede, at »der er således fortsat ikke grundlag for at forelægge Deres ansøgning for Folketingets Indfødsretsudvalg«, fordi »De ikke har dokumenteret at lide af en fysisk eller psykisk sygdom af meget alvorlig karakter«.PraksisændringBrevets sidste del var en vejledning, som Indfødsretskontoret har udarbejdet til PTSD-ramte ansøgere (se anden artikel her på siden). Det var en vejledning, som den daværende integrationsminister Søren Pind (V) den 20. april 2011 på eget initiativ havde orienteret Folketingets Indfødsretsudvalg om, fordi den angiveligt betød en praksisændring i Integrationsministeriet over for PTSD-ramte ansøgere.Ifølge Søren Pind skulle PTSD-ramte, som havde fået afslag på statsborgerskab, fordi de ikke havde bestået prøverne, have en fornyet chance til at få deres ansøgning forelagt Indfødsretsudvalget.Sammen med afslag på statsborgerskab ville de PTSD-ramte fremover få tilsendt en vejledning om, at »ministeriet vil være indstillet på at behandle deres ansøgning på ny«, hvis de indsendte »bevis for, at de har deltaget i dansk-undervisning« samt »dokumentation for, at de har forsøgt at tage en prøve i dansk samt indfødsretsprøven«, som ministeren havde skrevet til Indfødsretsudvalget.Men vejledningen, der er trykt med kursiv i brevet, fik ingen betydning for den PTSD-ramte kvinde fra Eksjugoslavien.»Jeg troede ikke, at der stod noget nyt. Det var lidt underligt, så jeg gjorde ikke mere ved det,« fortæller datteren om det brev, moren fik i september 2011.Vejledningens allerførste afsnit var én lang hovedsætning på 88 ord og lød sådan:»Hvis De dokumenterer at lide af en fysisk eller psykisk sygdom af meget alvorlig karakter, og De som følge af sygdommen ikke mener at være i stand til – eller have rimelig udsigt til – at kunne opfylde kravet om dokumentation for danskkundskaber og en bestået indfødsretsprøve, vil Deres ansøgning i henhold til retningslinjernes § 24, stk. 3, kunne forelægges Folketingets Indfødsretsudvalg med henblik på udvalgets stillingtagen til, om der kan dispenseres fra betingelserne i retningslinjernes § 24, stk. 1 og 2, om dokumentation for danskkundskaber og en bestået indfødsretsprøve.«»Jeg gik i gymnasiet dengang, men alligevel kunne jeg ikke læse det rigtigt. Jeg forstod ikke, at min mor skulle forsøge at tage de prøver,« siger datteren.Tværtimod forstod hun afslaget sådan, at ministeriet ikke mente, at hendes mors PTSD var så slem.»Det fik mine følelser til at blusse op, for jeg ved jo, at jeg er nødt til at hjælpe min mor med alle ting. Jeg blev sur og ked af det, og jeg kunne slet ikke forstå, hvordan de kunne skrive sådan,« siger hun.Efter at SRSF-regeringen i regeringsgrundlaget fra oktober 2011 havde fastlagt, at PTSD »igen (skal) være en selvstændig dispensationsmulighed fra de generelle krav«, har moren med datterens hjælp i juli 2012 søgt om at få sagen genoptaget. I december 2012 fik hun det svar fra Justitsministeriet, at færdigbehandlingen af hendes ansøgning ville vare 14-16 måneder, og at en »færdigbehandlet« sag forventedes »ca. 11. september 2013«, som ministeriet skrev.På sin mors vegne håber datteren, at sagen snart afsluttes.»Men jeg kan godt blive nervøs for, om datoen holder, for ministeriet skrev til os igen for to uger siden. Min mor skulle udfylde et skema om genoptagelse og sende ind. Ellers kunne de ikke vurdere sagen,« siger datteren til den PTSD-ramte kvinde.Dumpekarakter til vejledningLektor i dansk sprogbrug ved Københavns Universitet Klaus Kjøller har på Informations foranledning gennemlæst Indfødsretskontorets vejledning, som blev sendt til den PTSD-ramte kvinde i september 2011. Han giver den dumpekarakter:»Man kan ikke sige, at teksten lefler for læserne. Som vejledning er den komplet dumpet.«Klaus Kjøller peger på, at modtagerne af teksten må formodes at være læsesvage og måske endda analfabeter.»Det er en krævende formidlingssituation, som man står i, og man har altså valgt at skrive en tekst, der er juridisk dækkende, men som er meget svær at forstå. Men formidlingsmæssigt og som servicetilbud til borgerne er det en ren fallit.«Også ekspert i indfødsret Eva Ersbøll fra Institut for Menneskerettigheder har læst Indfødsretskontorets vejledning:»En naturlig læsning vil føre til, at der skal ske en forværring med PTSD’en, før det kan komme på tale at få sagen genoptaget,« siger hun.– Hvorfor er vejledningen formuleret sådan?»Det er ikke til at vide. Men det er en uheldig formulering, hvor det ikke er overvejet tilstrækkeligt, om budskabet kan misforstås. I stedet gentager man formuleringerne fra cirkulæret uden at tænke på, om det kan være vildledende,« svarer Eva Ersbøll.Justitsministeriet har ingen kommentarer til kritikken af vejledningen, skriver ministeriets presseafdeling i en mail til Information.&nbsp;
