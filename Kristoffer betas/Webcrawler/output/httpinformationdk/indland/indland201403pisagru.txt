PISA-grundlægger advarer mod testhysteri i skolen
En af PISA-testens fædre, den svenske professor Ulf Lundgren, kritiserer nu, at målingerne har alt for stor indflydelse på skolepolitikken. Han får opbakning af norsk testpioner og formanden for dansk PISA-konsortium, Niels Egelund


 
	Den danske skolepolitik bliver i alt for høj grad lagt an på, at eleverne skal klare sig godt i internationale målinger. Det mener en af ophavsmændene til PISA-rangordningerne, den svenske professor Ulf Lundgren.

	»Det var ikke meningen, at man skulle styre uddannelsespolitikken efter PISA, sådan som landene gør det i dag. PISA er kun en indikator, ikke et styringsinstrument,« siger Ulf Lundgren, der er tidligere direktør i den svenske skolestyrelse og har siddet i PISA’s styregruppe. PISA måler præstationer i matematik, læsning og naturfag blandt skoleelever i OECD-landene hvert tredje år.

	»Både i Danmark, Sverige og Norge hæfter man sig kun ved de dårlige resultater, og at man skal blive bedre i testene. Det er PISA-resultaterne, som definerer, hvad der er kvalitet, og hvad der bør være skolens målsætning,« siger Ulf Lundgren.

	For eksempel sagde undervisningsminister Christine Antorini (S) om danske skoleelevers fald på tre pladser i matematik i den seneste PISA-måling: »Det er det problem, vi prøver at adressere med den kommende folkeskolereform.« Venstres Lars Løkke Rasmussen gjorde som statsminister dansk placering i international top-5 til et succeskriterium for sin skolepolitik.

	Lundgren understreger, at han er stærk tilhænger af internationale sammenligninger, men at testene bruges forkert. Og han er ikke den eneste blandt testpionererne, der advarer.

	»PISA har fået en betydning, der er helt ude af proportioner med, hvad de egentlig siger noget om,« siger en anden testpioner, professor Svein Sjøberg fra Oslo Universitet. Formanden for det danske PISA-konsortium, professor Niels Egelund, erkender, at PISA fylder for meget i debatten om skolen:

	»Politikernes fokus er på PISA-resultaterne og kun dem. Lundgren og Sjøberg har ret i, at PISA er et primitivt redskab til at måle elevers samlede generelle kompetencer. Vi sætter fokus på tre forskellige områder, men vi kan f.eks. ikke teste mundtlighed. Det er en klar begrænsning.«

	Christine Antorini medgiver, at PISA kan misbruges. Men pilen peger i oppositionens retning, mener hun: »Den borgerlige regering brugte PISA ideologisk, og så kommer det til at fylde meget. Men vi har lagt vægt på at bruge PISA som et pædagogisk værktøj, og vi prøver at holde fast i det brede faglighedsbegreb, selv om det kan være svært.«

