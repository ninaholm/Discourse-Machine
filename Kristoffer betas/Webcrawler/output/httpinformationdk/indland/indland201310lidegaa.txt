Lidegaard: Pas på, at investeringerne ikke går tabt
Prisfald på vedvarende energi gør investeringer i fossil energi risikable, siger klimaministeren


 
	Jeg tror, der er en reel risiko for stranded assets.« Det siger klima-, energi- og bygningsminister Martin Lidegaard (R) om risikoen for, at penge investeret i den fossile energiindustri går tabt, bliver ’strandede værdier’, fordi det ikke vil være muligt at hente alle reserverne af kul, olie og gas op af undergrunden og forvandle dem til penge.

	Lidegaard var i sidste uge vært for et internationalt møde om global klimafinansiering med deltagelse af bl.a. store institutionelle investorer – pensionskasser, forsikringsselskaber, internationale banker m.fl.

	»Det mest overraskende var, at nogle af de helt store af sig selv bragte dette tema om de risikable investeringer op. Jeg vil gerne opfordre alle danske pensionskasser til nøje at overveje de risici, der er forbundet med et energimarked i voldsom udvikling, hvor priserne på vedvarende energi rasler ned, og de fremtidige priser på fossile brændsler er højst usikre.«

	Ifølge ministeren er priserne på solceller faldet 80 pct. de seneste fem år og priserne på vindkraft 30 pct.

	»Får vi samme udvikling de næste fem år, kan f.eks. kul meget nemt blive teknologisk overhalet. Og så er det at have bundet investeringer mange år frem forbundet med en risiko,« siger Lidegaard.

	»Der er selvfølgelig et paradoks i, at Danmark på den ene side er verdens fremmeste klimaland og på den anden side stadig producerer olie og gas i Nordsøen. Men dette problem kan løses, før efterspørgselssiden bliver ændret. Så længe der er en efterspørgsel, vil der være en produktion, og vi ved, at den danske produktion er mere energieffektiv og miljøvenlig end så mange andre steder. Hvis jeg i morgen besluttede at sætte en prop i Nordsøen, ville det ikke påvirke den globale efterspørgsel og dermed CO2-udledningen,« mener klimaministeren.

	Afkastpotentialet

	I øjeblikket kører græsrodsinitiativet Ansvarlig Fremtid en kampagne på internettet for at få danske pensionskunder til at kræve investeringer i fossil energi afviklet. I den danske pensionssektor har f.eks. PensionDanmark investeret én milliard kr. i fossile energiselskaber og PFA 1,75 mia. kr. Begge selskaber gør imidlertid opmærksom på, at aktier i børsnoterede fossile selskaber kan sælges på et splitsekund og derfor ikke udgør en langsigtet risiko for investorerne. Det gør derimod direkte investeringer i konkrete energiprojekter, sorte som grønne.

	»Vi sondrer som udgangspunkt ikke mellem fossile og ikke-fossile investeringer, men forholder os i stedet til det risikojusterede afkastpotentiale,« skriver direktør for PFA Kapitalforvaltning Jesper Langmack i en mail til Information.

	Dog har PFA ifølge direktøren »forbehold for investeringer i energiformer med forholdsvis stor CO2-udledning, såsom tjæresand.«

	»PFA investerer i dag ikke i selskaber med større eksponering til tjæresandsudvinding,« oplyser Jesper Langmack.

	Hos PensionDanmark siger administrerende direktør Torben Möger Pedersen, at »risikoen for stranded assets er helt konkret.«

	»Det indgår i vurderingerne, i hvilket omfang relevante selskaber har indstillet sig på den langsigtede omstilling væk fra fossil og til vedvarende energi. Der vil være præference for selskaber, der arbejder aktivt med i omstillingen.«

	Möger Pedersen nævner, at selskabet i dag har investeret i seks store vindmølleparker rundt om i verden. Omvendt vil han ikke kategorisk udelukke, at PensionDanmark vil kunne investere i f.eks. moderne fossile energianlæg.

	 

