S: Gamle møller skal op før nye aftaler



 Energiaftalen fra 2004 skal føres ud i livet, før Socialdemokraterne binder an med at lave en ny energiaftale. Det siger partiets klimaordfører, Mette Gjerskov, efter at hun i går var til forhandlinger om en ny energiaftale hos klimaminister Connie Hedegaard (K). Regeringen fremlagde for et år siden sit udspil til en kommende energipolitik, men de politiske forhandlinger står stadig på: "Den aftale, vi indgik i 2004 om to havvindmølleparker, er ikke tilnærmelsesvis opfyldt. Vi kan ikke indgå nye aftaler, før vi har en sikkerhed for, at de gamle aftaler bliver indfriet," siger Gjerskov. ritzau 

