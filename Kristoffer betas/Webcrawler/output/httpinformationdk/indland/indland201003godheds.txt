Godhedsindustrien skal blive bedre til at sælge
Danske velgørende organisationer er nødt til at blive mere professionelle. Ellers ryger deres marked til durkdrevne engelsk-amerikanske virksomheder, advarer ny bog skrevet af kyndige folk


 Et skikkeligt nokkefår. Er det sådan, man skal være for at arbejde for en idealistisk organisation? I hvert fald er der mange idealister, der er utrygge ved en professionel tilgang til 'den gode sag'. Og der er mange af de idealistiske organsationers modspillere, der helst vil holde  dem i rollen som de naive amatører, der er nemme at tryne.
Det er herligt, at den modsætning nu bliver taget åbent op i debatbogen Når idealer forenes med forretning - Moderne ledelse af velgørende foreninger. Bogen er skrevet af et kyndigt far/datter par. Ole Münster har bred erfaring med ansvaret for idealistiske organisationer. Han har været direktør i Dyrenes Beskyttelse og er nu administrator af Haveselskabet. Sofie Münster er bachelor i statskundskab og politisk konsulent i Folketinget. Hun har en studenterpolitisk fortid.
Snedig afmontering
Det er snedig strategi at afmontere modstandernes nedsættende betegnelser. Forfatterne finder ingen skam i, at de idealistiske organisationer bliver stemplet som 'godhedsindustri':
»Godhedsindustri burde jo i virkeligheden være en ros, for en god industri er effektiv og produktiv. Det skal de velgørende organisationer også være. En købmand ved, hvordan man bedst kan gøre en handel. De velgørende organisationer skal leve op til præcis de samme krav, så de kan gøre den bedste indsats for sagen.«
Mange organisationer priser sig selv for at gøre en almenyttig indsats, men forfatterne understreger, at betegnelsen 'velgørende organisation' bør forbeholdes dem, »der arbejder for en sag, som rækker ud over dem selv og deres medlemmer ... de er sat i verden i den gode sags tjeneste«.
De velgørende organisationer udgør i Danmark et overrumplende stort marked. Ifølge bogen omsætter de årligt for mere end 96 milliarder kr., og medregner man værdien af det frivillige arbejde, er omsætningen 134 milliarder.
Ole & Sofie Münsters erklærede formål er et frontalangreb på det særlige danske ideal om, at de velgørende organisationer helst skal være en lille smule uprofessionelle, fordi det er med til at sikre, at fokus forbliver på deres gode sag.
Hjemmesløjden taber
Hvis de danske organisationer fortsat satser på hjemmesløjd, bliver de løbet over ende af durkdrevne angelsaksiske kampagnemaskiner, advarer forfatterne:
»De store engelske og amerikanske organisationer arbejder målrettet efter at blive globale, og de rykker langt hurtigere end de danske. Det skyldes to ting: For det første har de allerede udviklet kampagnemetoderne én gang, og når man først har metoden, går det stærkt. For det andet har organisationerne i England og USA forlængst forenet idealer med forretning, og de fungerer derfor som store velsmurte organisationer.«
Forfatterne giver denne formaning til de danske aktører: »Alle velgørende organisationer, store som små, risikerer at få udhulet deres eksistensgrundlag, hvis folk giver deres penge eller tid til noget andet.« Hvad skal de danske organisationer gøre? De skal frem for alt åbent tage debatten om den nødvendige professionalisering. Den har de hidtil dukket sig for: »Man er bange for at provokere sine støttere og derved miste værdifulde bidrag.«
Forfatterne afslører, at en stor dansk velgørende organisation ikke ville bidrage til deres bog. Årsag: »Organisationen vil alene være kendt for den gode sag, som den arbejder for, og ikke for at være en effektiv og produktiv organisation.«
Jomfrunalsk procent
De danske organisationer skal også være villige til at tage et opgør med den jomfrunalske opgørelse af 'administrationsprocenten' ved deres gode gerninger - den procentberegning, der skal berolige bidragydere med, at pengene ikke går til spilde. Er den nødvendige strategiske planlægning 'administration'? Er markedsføring? Er kommunikation? Alle dele er nødvendige.
Det er meget vigtigere, at organisationerne dokumenterer, hvad de faktiske resultater har været, påpeger forfatterne. De danske organisationer skal også gøre mere for at vise, at de i praksis er partipolitisk neutrale. Münster'ne påpeger, at det sender signalforvirring, hvis organisationernes fremmeste talspersoner også er kendt som kandidater til folketing eller byråd. Til det kan man lægge, at der stadig vil være vanskeligheder i afgrænsningen til partipolitikken. Kan f.eks. en stor folkelig organisation som Danmarks Naturfredningsforening utvetydigt erklære, at VKO-flertallet har ført en svinsk miljøpolitik? Hvis foreningen drister sig med den sandhed, vil VKO-politikere straks hyle op om, at foreningen politiserer. Men det forunderlige er, at foreningens medlemskreds formentlig for halvdelens vedkommende består af folk, der stemmer borgerligt, og som næppe til fulde er klar over, hvor meget deres parti svigter. Skal naturfredningsforeningen påtage sig rollen som politisk folkeopdrager? Ikke noget nemt spørgsmål.
Og her er ikke gode råd at hente hos Münster'ne. De er til gengæld særdeles instruktive i, hvordan man får godhjertede mennesker ind i 'fundraisingens giverhjul': Først aflokker man dem et éngangsbeløb, så får man dem til at yde faste beløb, dernæst øgede faste beløb, derpå et gavebrev med status af major donors, for til sidst at liste sig til en plads i deres testamente.
Det er næsten for meget af det gode.

David Rehling var 1984-96 direktør i Danmarks Naturfredningsforening.
Ole & Sofie Münster: 'Når idealer forenes med forretning'. 208 s. 250 kr. Gyldendal

