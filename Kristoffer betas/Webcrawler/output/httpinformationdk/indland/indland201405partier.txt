Partier kræver Syrien-krigere retsforfulgt
Borgerlige partier efterlyser strammere kurs for at stoppe det voksende antal danske Syrien-krigere. Regeringen afviser at kriminalisere krigsdeltagelsen yderligere
’Danmark er en retsstat, og det betyder, at vi er nødt til at bevise, at de har foretaget sig noget ulovligt. Det er ikke ulovligt i sig selv at tage til Syrien,’ siger Socialdemokraternes retsordfører, Trine Bramsen.


 
	Flere af Folketingets partier mener, at Danmark skal gøre væsentligt mere for at standse den voksende strøm af unge danske muslimer, som ifølge PET rejser til Syrien for at kæmpe mod Assad-regimet – som oftest sammen med antivestlige, islamistiske oprørsgrupper.

	»Vi skal have stoppet, at danske unge tager til Syrien for at føre krig. Unge helt ned til 16 år tager af sted. Det er rystende,« siger den konservative retsordfører, Tom Behnke, efter tre af Europas førende terror-eksperter i onsdagens Information kritiserede Danmarks kurs over for Syrien-krigerne. Selv om over 100 danskere ifølge PET er draget i krig, er der p.t. – ifølge Statsadvokaten for Særlig Økonomisk og International Kriminalitet – ingen retssager på vej.

LÆS: Eksperter kritiserer dansk kurs over for Syrien-veteraner

	Også Dansk Folkepartis retsordfører, Peter Skaarup, mener, at Danmark skal skærpe kursen. Han mener blandt andet, at Danmark skal følge i Hollands fodspor. Her har myndighederne med held retsforfulgt flere unge for at forberede sig på at drage i krig.

	»Jeg vil spørge justitsministeren, hvorfor Danmark ikke gør det samme. Der er brug for en mentalitetsændring i den her sag,« siger han.

	Tom Behnke mener på sin side, at Danmark skal gøre det kriminelt overhovedet at rejse til Syrien og desuden inddrage potentielle Syrien-krigeres pas, så det bliver sværere at forlade landet for at gå i krig. Desuden mener han, at de islamistiske oprørsgrupper i Syrien skal på EU’s terrorliste.

	»Derudover skal vi have fat i det grundliggende problem, at så mange unge med muslimsk baggrund ønsker at drage i krig. Her er svaret mere forebyggelse. Vi skal have fat i mentorordninger og forældrenetværk,« siger han.

	Afviser stramninger

	Regeringspartierne afviser imidlertid yderligere stramninger.

	»Vi tager allerede problemet med Syrien-krigerne meget seriøst og gør alt for at forebygge, at folk tager af sted og overvåger dem desuden massivt, når de vender hjem,« siger Socialdemokraternes retsordfører, Trine Bramsen.

	Hun afviser også, at myndighederne gør for lidt for at få de unge krigere retsforfulgt.

	»Danmark er en retsstat, og det betyder, at vi er nødt til at bevise, at de har foretaget sig noget ulovligt. Det er ikke ulovligt i sig selv at tage til Syrien,« siger hun og understreger, at »det er meget vanskeligt at løfte bevisbyrden i en krigszone«.

	Hun bakkes op af de radikales Jeppe Mikkelsen:

	»Syrien-krigerne er en stor sikkerhedstrussel, som det skal være PET’s førsteprioritet at holde øje med,« siger han og understreger, at »der allerede i dag er stor risiko for blive retsforfulgt, hvis man tager til Syrien og kæmper for en terrororganisation«.

	Hos SF er Karina Lorentzen også afvisende over for yderligere kriminalisering af krigsdeltagelsen.

	»Hvis man kan bevise, at de tager af sted for at kæmpe for organisationer, der er allieret med al-Qaeda, skal de selvfølgelig retsforfølges. Og her har vi allerede de nødvendige retlige muligheder,« siger hun og henviser til straffelovens bestemmelser om terrorisme.

	Karina Lorentzen mener imidlertid ikke, at det er alle de syriske oprørsgrupper, som det skal være forbudt at støtte.

	»Vi må ikke glemme, at vi har en stolt tradition i Danmark for at deltage i frihedskamp, både under Anden Verdenskrig og i Spanien,« siger hun. Præcis hvilke grupper, der skal defineres som ulovlige, er det op til PET at afgøre, siger hun.

	Argumentet om frihedskamp forstår DF’s Peter Skaarup ikke.

	»Det kan da ikke sammenlignes. De fleste Syrien-krigere kæmper jo for al-Qaeda inspirerede terrororganisationer, som Danmark selv har brugt mange kræfter på at bekæmpe,« siger han.

	Både Socialdemokraterne og Radikale Venstre afviser, at politiet eller PET har brug for flere ressourcer for at stoppe den omsiggribende krigsturisme.

	»PET har ikke sagt noget om, at de mangler ressourcer. Og det samme gælder det almindelige politi,« siger Trine Bramsen. Hun understreger imidlertid, at regeringen er villig til at overveje nye ideer til, hvordan Syrien-krigerne kan stoppes.

	»Vi står over for et meget stort potentielt sikkerhedsproblem, og vi er bestemt ikke afvisende over for at se på andre redskaber – så længe det bare er noget, der virker. Og her er vi altså skeptiske over for, om det virker at kriminalisere krigsdeltagelsen yderligere,« siger hun.

LÆS: Syrien er den nye generations jihad

