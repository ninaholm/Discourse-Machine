PISA-test bliver solgt som noget andet end den er
Formålet med OECD’s PISA-undersøgelser, er at teste skoleelevers evner til at klare fremtidens udfordringer i den globale økonomi. Men det er slet ikke det, man tester, siger eksperter
Politikernes store fokus på, hvordan eleverne klarer PISA-testene, hæver ikke kvaliteten i læringen, mener eksperter.

PISA-testens formål er at finde ud af, om elever er forberedt på fremtidens udfordringer. Om eleverne kan analysere, argumentere og kommunikere effektivt, og om de er klædt på til livslang læring. Det hævder OECD.»Men det er en umulighed«, siger Svein Sjøberg, der var norsk projektleder på de første SISS-studier, forløberen for de nuværende TIMMS-test i naturfag og matematik: »Instrumentet til at besvare de ambitiøse spørgsmål er en skriftlig test, der varer to en halv time. PISA har aldrig fremlagt data, som retfærdiggør, at en sådan testscore er et gyldigt mål for fremtidig konkurrenceevne. OECD sælger PISA som noget andet, end det er.«Sjøberg henviser til amerikanske studier, der viser, at der ikke er nogen sammenhæng mellem testscore i PISA og et lands BNP, konkurrenceevne eller innovationsevne: »Tværtimod er der nærmest tale om en negativ sammenhæng.«Der har tidligere været kritik af, at PISA-målingerne ikke kan bruges til at sammenligne fagligt niveau på tværs af lande, bl.a. fremført af statistiker Svend Kreiner. Og i en ny bog,Læring i konkurrencestaten, redigeret af Knud Illeris, peger en række forskere desuden på, at konkurrencestatens foretrukne instrumenter – herunder PISA – ikke hæver kvaliteten af læring, men skaber flere tabere.En kritik en af PISA-testens grundlæggere, professor ved Uppsala Universitet, Ulf Lundgren, er enig i.»Der findes rigtig meget væsentlig forskning i PISA, som der ikke bliver reageret tilstrækkeligt på. F.eks. at det, der betyder mest for elevernes udbytte af undervisningen, er deres socioøkonomiske baggrund. Vi har fået en øget segregering i skolesystemet, men det fylder slet ikke så meget i den politiske debat, som det burde,« siger professor ved Uppsala Universitet, Ulf Lundgren, der er tidligere direktør i den svenske skolestyrelse, Skolverket og tidligere medlem af OECD’s styregruppe, der grundlagde PISA op gennem 1990’erne. Han mener, at politikerne fokuserer for meget på at forbedre elevernes præstationer i ranglisterne i stedet for at analysere den tilgængelige viden.Tabloidisering»Der sker nærmest en tabloidisering af PISA-resultaterne i den offentlige debat. Når man i lande som Sverige og Danmark tolker sine placeringer som dårlige eller katastrofale, behøver de ikke nødvendigvis at være en katastrofe. Men der er sket det med PISA, at alle lande forsøger at styre deres uddannelses mod et godt PISA-resultat,« siger Ulf Lundgren, der mener, at det fører til en standardisering af OECD-landenes skolesystemer, som skygger for, at eleverne har brug for et langt bredere sæt af kompetencer i fremtiden, end dem PISA tester.Formanden for det danske PISA-konsortium Niels Egelund er enig i, at der lægges for megen vægt på PISA-ranglisterne: »Politikernes fokus er på PISA-resultaterne og kun dem. Men PISA er et primitivt redskab til at måle elevers samlede, generelle kompetencer. Vi sætter fokus på tre forskellige områder, men vi kan f.eks. ikke teste mundtlighed. Det er en klar begrænsning.«Jagter stadig testUndervisningsminister Christine Antorini (S) mener, at regeringen netop har lagt vægt på at bruge PISA som et pædagogisk værktøj og samtidig holde fast i et bredt faglighedsbegreb.»Vi har lært noget i forhold til PISA, nemlig at vi i langt højere grad kan bruge det som et pædagogisk værktøj til, hvor man kan gøre eleverne dygtige,« siger hun.Næstformand i Danmarks Lærerforening, Dorte Lange, har imidlertid svært ved at se, at regeringen har opblødt jagten på rangordninger og målinger. Som eksempel nævner hun, at den nye folkeskolelovs mål er, at 80 pct. af eleverne skal klare sig godt i nationale test i læsning og regning: »Det er altså stadig at jagte resultater, som ikke er det brede formål, skolerne egentlig skal arbejde efter. PISA ser heller ikke på, hvordan danske skoler klarer sig i forhold til folkeskolens formålsparagraf, som er meget bredere end konkrete færdigheder og kundskaber. Vi arbejder jo på at blive dygtigere i de ting, PISA måler. Men problemet er, at jo mere man jagter de konkrete færdigheder, jo dårligere risikerer vi, at børnene bliver, fordi vi snævrer undervisningen ind,« siger Dorte Lange.
