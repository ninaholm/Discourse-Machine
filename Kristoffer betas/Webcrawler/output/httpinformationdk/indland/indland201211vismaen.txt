Vismænd efterlyser en ny 2020-plan fra regeringen
Finansloven blev vedtaget i går, men de økonomiske vismænd efterlyser en ny 2020-plan fra SRSF, fordi den tidligere plan fra maj måned ikke længere er realistisk. Manglende reformer øger behovet, påpeger de. Regeringspartiet SF afviser


 Mens regeringen sammen med Enhedslisten i går indgik en samlet aftale om næste års finanslov, advarer de økonomiske vismænd nu om, at regeringens 2020-plan fra foråret er forældet, og vismændene mener derfor, at regeringen bør offentliggøre en ny 2020-plan. Det er især regeringens manglende reformmilliarder fra blandt andet trepartsforhandlingerne og besparelserne på forsvaret, som de økonomiske vismænd vil se nye finansieringskilder til.
»Når finanspolitikken lige akkurat er holdbar, betyder det, at hvis man ønsker at lave ændringer – lavere skatter eller højere udgifter – så har man et finansieringsproblem. I regeringsgrundlaget og den tidligere 2020-plan skriver regeringen, at den ønsker at øge det offentlige forbrug udover det demografiske træk. Derfor er de nødt til at anvise, hvor pengene skal komme fra. Lige nu passer finansieringskilderne bare ikke med ønskerne,« siger overvismand Hans Jørgen Whitta-Jacobsen.
Regeringen fremlagde i maj sin dengang længe ventede 2020-plan, som viser, hvordan regeringen vil sikre en holdbar økonomi og den danske velfærd de næste otte år. Regeringen viser i planen blandt andet, hvor den vil reformere samfundet for 22 milliarder kroner, samt hvordan den forventer disse milliarder skal geninvesteres i velfærd. Men blandt andet fire milliarder fra de kuldsejlede trepartsforhandlinger mangler allerede i 2020-regnestykket.
Forudsætningerne er ændret
Tidligere overvismand Torben M. Andersen, økonomiprofessor ved Aarhus Universitet, vurderer dog ikke, at behovet for en ny 2020-plan fra regeringen er akut. »Man kan diskutere, hvor hyppigt man skal revidere disse planer, da de netop arbejder med det lange perspektiv. Derfor mener jeg ikke, der er et aktuelt behov for en ny plan, men vismændenes bekymring er reel, fordi forudsætningerne for den oprindelige plan er ændret,« siger Torben M. Andersen.
SF’s finansordfører, Jonas Dahl, deler dog ikke vismændenes bekymring over en forældet 2020-plan. Han mener ikke, der er behov for at opdatere den udstukne plan fra maj.
»Vi har stadig udestående i forhold til planen, så det er alt for tidligt at gøre regnebrættet op. Vi har stadig en lang række initiativer, der skal sikre dansk økonomi,« siger Jonas Dahl.

