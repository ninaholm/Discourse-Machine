McDonalds og Q8 er klar til skattelister
Åbne skattelister fremstår som en gabestok og derfor er der brug for en debat om listerne, mener McDonald's


 Alle vil fra slutningen af 2012 kunne se, hvor meget multinationale selskaber betaler i selskabsskat i Danmark.
De nye regler er vedtaget med stemmer fra Enhedslisten, der i årevis har langet ud efter især multinationale selskaber med nulskat.
På den måde håber partiet, der fremsatte lovforslaget, at man kan presse de selskaber, der ikke betaler skat i Danmark, til at begynde på det.
Men hverken Q8 eller McDonald's, der ofte er blevet fremhævet som skattesyndere, ser nogen problemer i den nye lov, der træder i kraft i slutningen i 2012 .
»Hvis det er en politisk beslutning, at der nu skal være åbne skattelister, så retter vi os selvfølgelig efter lovgivningen,« siger kommunikationsdirektør i Q8, Jytte Wolff-Snedorff.
Selskabet har ikke yderligere kommentarer til de åbne skattelister, eller skatteordfører Fransk Aaens (EL) udtalelser om, at Q8 i de sidste 20 år aldrig har betalt skat i Danmark.
Ifølge Skat betalte 30 procent af selskaberne slet ikke skat i perioden 2006-08.
Kommunikationsdirektør Sara Helweg-Larsen, McDonald's Danmark, hilser den ny lovgivning velkommen, fordi det én gang for alle vil skabe klarhed over skatteforholdene, men hun efterlyser en debat om de åbne lister.
»Det er vigtigt, at vi får en debat om åbne skattelister. For os er der tale om lovgivning, for Enhedslisten er der tale om ideologi.«
»De to ting skal være adskilt. I debatten og Enhedslistens optik kommer listerne til at fremstå som en gabestok, siger kommunikationsdirektør,« Sara Helweg-Larsen.
Hos Dansk Erhverv er direktøren Christian T. Ingemann dog meget skeptisk over for den nye lov, som han ikke tror på, vil komme til at øge skattebetalingen fra selskaberne.
»Logikken i det er en mistænkeliggørelse af selskaberne, hvor man siger, at man ikke mener, at selskaberne betaler nok skat, og derfor putter man dem i en gabestok,« siger Christian T. Ingemann.

