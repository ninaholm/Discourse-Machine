Efter store bededag falder kirkens bedeslag
Den danske folkekirke er i krise. I maj kommer et regeringsnedsat udvalg med forslag til udveje. Hidsig ballade forestår: Hvem skal styre folkekirken?


 Bedeslagene er i den danske folkekirke de malmtunge tre gange tre slag, der slutter klokkeringningen og varsler, at nu, nu sker der noget inde i kirken.
Nuvel, efter dette års bededage følger intet mindre end bedeslag for folkekirkens fremtid. Klokkeringningen er den betænkning, som et regeringsnedsat udvalg offentliggør i maj måned. Udvalgets opgave er at komme med forslag til »en mere sammenhængende og moderne styringsstruktur for folkekirken«.
Det lyder fornuftigt og besindigt. Den danske grundlov har siden 1849 forlangt: »Folkekirkens forfatning ordnes ved lov.« Uden der er kommet nogen lov. Og altså dermed heller ikke nogen forfatning.
Det har ikke skortet på forsøg på at opfylde grundlovskravet. Allerede i 1853 nedsatte den daværende regering en kirkekommission til at komme med forslag. Men forslaget blev stemt ned af den lovgivende forsamling. Nye forgæves bestræbelser blev gjort i 1868, 1904 og 1928. Hver gang strandede forslagene. Er femte gang mon lykkens gang? Det skal kirkeminister Manu Sareen (R) næppe sætte sine sparepenge på.
Frygt for magttab
De fire forudgående forsøg på kirkeforfatning slog fejl, fordi vidt forskellige kirkelige og politiske retninger fandt sammen om at afværge dem. Især fordi en kirkeforfatning i et eller andet omfang må oprette en fælles besluttende forsamling – et kirkeråd – for folkekirken.
De folkekirkelige grupperinger – Indre Mission, grundtvigianerne, Tidehverv og ’de højkirkelige’ – har hver for sig været bange for, at ’de andre’ skulle få magten i et sådant kirkeråd. Blandt de politiske partier har Socialdemokraterne været utilpas ved, at et kirkeråd skulle styrke folkekirkens politiske magt. Venstre har på sin side frygtet en topstyring af kirkens åndsliv.
Den manglende kirkeforfatning har betydet, at Folketinget og kirkeministeren har været bestyrelse og formand for folkekirken. Uanset om folketingsmedlemmerne er medlemmer af folkekirken. Og uanset om kirkeministeren er det.
Denne ordning – styre ved fravær af styre – indebærer mange særheder. I kontroversielle gejstlige sager, f.eks. om altervielse af homoseksuelle, ynder folketingsmedlemmer at dukke sig med bemærkningen: »Det må folkekirken selv finde en løsning på.«
Men »folkekirken selv« er i virkeligheden folketingsmedlemmerne selv. Eller kirkeministeren. Alt efter sagens konfliktniveau. Også i folkekirkens økonomi er ansvarsplaceringen dunkel. For kirken har jo ikke nogen central, ansvarlig myndighed. Hvorfor den økonomisk ansvarlige i virkeligheden er kirkeministeren. Eller Folketinget.
Lun på skjult magt
Denne skjulte magt har politikerne tænkeligt været lumsk tilfreds med. I sin tid som Venstres kirkeordfører erklærede den senere kirkeminister Birthe Rønn Hornbech:
»Det nuværende rod er en fordel. En elite ville sætte sig på et kirkeråd, og det ville føre til en gang lummer hellighed.«
Fra tid til anden har der været udefra kommende forsøg på at få Folketinget til at indfri grundlovsløftet om kirkeforfatning. I 1992 udkom bogen Kirkens mund og mæle, hvor en række folkekirkeligt forankrede debattører slog til lyd for, at løftet blev opfyldt efter sin oprindelige hensigt – med indførelse af et centralt kirkeråd og regionale stiftsråd.
Intet er kommet ud af det. Indtil SRSF-regeringen i efteråret sad i Det Sorte Tårn og forhandlede sit program. I sin selvforståelse er denne regering en ’reformregering’, der modigt går løs på misforhold, som andre ængsteligt har affundet sig med. Ikke mindst, når SRSF kan finde penge at spare.
Folkekirkens udgifter er fra 1991 til 2011 steget med en milliard kroner målt i faste priser – samtidig med, at 105.000 medlemmer har forladt kirken, der er drattet ned på en tilslutning på 79,1 procent af befolkningen. I 1990 var procenten 89,3. Medlemsflugten efterlader færre til at betale. Derfor stiger kirkeskatten så meget, at det efter kyndiges opfattelse jager folk ud. En ond cirkel – som SRSF vil rette ud. I regeringsprogrammet forpligter SRSF sig til at nedsætte »et udvalg, som skal komme med forslag til en mere sammenhængende og moderne styringsstruktur for folkekirken – med en klar ansvarsfordeling for økonomiske og indholdsmæssige forhold«.
Oppositionens pris
Nu er der imidlertid en dansk tradition for meget brede politiske forlig om folkekirkens forhold. Og oppositionspartier har oftest en pris for at hjælpe en regering – hvis de da overhovedet vil.
Dansk Folkeparti harcelerede allerede på sit gruppemøde i sommeren 2012 mod SRSF-regeringens planer om et udvalg. DF’s Pia Kjærsgaard fik sin debut som ’værdiordfører’ ved at beskylde SRSF for at ville »en langsom opløsning af folkekirken«.
Dansk Folkeparti boykottede følgeligt forhandlingerne mellem regering og opposition om nedsættelse af udvalget. Under disse forhandlinger lykkedes det Venstre og konservative at gennemtvinge, at udvalget skulle rumme politiske repræsentanter for V og K, i skikkelse af fhv. minister Britta Schall Holberg (V) og fhv. folketingsmedlem Charlotte Dyremose (K).
Da dette kom Dansk Folkeparti for øre, rettede DF’s kirkeordfører, Christian Langballe, henvendelse til kirkeminister Sareen: Kunne også DF få en plads, besat med Langballes far, det fhv. folketingsmedlem Jesper Langballe? Det endte regeringen med at gå med til. Hellere Dansk Folkeparti indenfor end udenfor, må logikken have været. Sagtmodigt afstod regeringspartierne fra selv at sende politiske repræsentanter til udvalget, der i øvrigt består af kirkefolk, embedsmænd og sagkyndige. Udvalgets formand er tidligere ombudsmand Hans Gammeltoft-Hansen, der kvalificerer sig ved at være kirkeretsekspert. Derudover er Gammeltoft hadeobjekt for højrefløjen, der aldrig har tilgivet ham, at han i 1980’erne som formand for Dansk Flygtningehjælp prægede en revision af udlændingeloven i humanitær retning.
Nul husfred
Hvis regeringen har troet, at den ved at lukke Jesper Langballe ind i udvalget købte sig en vis husfred med Dansk Folkeparti, er det en fæl fejlvurdering.
Samme dag, den 5. april 2013, som udvalget skulle mødes for at lægge sidste hånd på et debatoplæg om sine forslag, havde Jesper Langballe i Berlingske en kronik, hvor han i nærmest hysteriske vendinger undsiger udvalgets arbejde.
Om udvalget skriver Langballe: »Målet er at adskille folkekirken fra folket.« Han fortsætter: »Skal vi omkalfatre en 163 år gammel velfungerende ordning, bare fordi vi har en inkompetent minister?«
Videre lød Langballes salver: »Vi har i dag verdens bedste og frieste kirkeordning. Det vil snart være slut, hvis kommissionsformand Hans Gammeltoft-Hansens intentioner føres ud i livet.« (...) »Folkekirken vil hurtigt blive totalpolitiseret« (...) »Problemet er, at vi for tiden har den mest uvidende kirkeminister, folkekirken nogensinde har haft.«
I skyndingen nåede Langballe også at angribe udvalget for forslag, som den på sit møde på kronikkens trykningsdag ikke vedtog. Stemningen på mødet var – forlyder det – ikke velvillig over for Langballe.
Men det er Langballe da heldigvis ligeglad med. Til Kristeligt Dagblad har Langballe efterfølgende forklaret:
»For mit vedkommende er det en kamp for livet, at folkekirken ikke skal have en kirkeforfatning. Og som udvalgsarbejdet er skredet frem, er jeg kun blevet bestyrket i, at det vil være en ulykke, og det er Dansk Folkeparti enig med mig i.«
Overraskende fælle
Jesper Langballe viste sig at have en overraskende forbundsfælle: Fhv. kirkeminister Birthe Rønn Hornbech (V), som Langballe ellers – før hendes ministertid – var i evige klammerier med.
I en åbenlyst koordineret kronik i Berlingske dagen efter Langballes skriver Rønn Hornbech:
»Der er god grund til at lytte til Jesper Langballes advarsler og komme på banen for at beskytte den danske folkekirkes enestående frihed.« Hvis nogen skulle være i tvivl, fastslår Rønn Hornbech: »Jeg er enig med Jesper Langballe.«
Unægteligt en magtfuld alliance. Hvis Birthe Rønn Hornbech bare nogenlunde har sit parti bag sig i sin solidaritet med Jesper Langballe og Dansk Folkeparti, er udvalgets forslag så godt som lagt i graven – inden det overhovedet er offentliggjort. Det sker først i den kommende maj. Regeringens hensigt er, at en debat skal løbe nogle måneder, inden udvalget afgiver endelig indstilling.
Klokkerne kommer til at bimle i folkekirken. Spørgsmålet er: For hvem?
Et godt gæt er, at det, som Birthe Rønn Hornbech har lovprist som »det nuværende rod«, får lov til at fortsætte – indtil folkekirken synker medlemssvækket omkuld.
 

