Grønland omskriver storskalalov over en weekend
Grønlands regering har med et pennestrøg ændret markant ved grundlaget for storskalaloven. Mineselskaber kan ikke længere trække kost, logi og arbejdstøj fra lønnen, til gengæld risikerer arbejderne nu selv at skulle betale det hele, lyder bare ét kritikpunkt
I det reviderede forslag til storskalaloven kan mineselskaber ikke længere trække kost, logi og arbejdstøj fra lønnen, til gengæld risikerer arbejderne nu selv at skulle betale det hele.


 
	Modstridende paragraffer, uklar beskyttelse af minearbejderne, og en mulig ekstraregning til mineselskaberne på flere hundrede millioner kroner. Det er nogle af de vidt forskellige bud på, hvad det kan få af konsekvenser, at Grønlands regering i sidste øjeblik har ændret væsentlig i sit forslag til en ny storskalalov.

	Det oprindelige forslag indeholdt ikke de store ændringer til den lov, der skal gøre det mere attraktivt for udenlandske selskaber at opstarte store mine- og industriprojekter i Grønland ved hjælp af billig udenlandsk arbejdskraft.

	Men på baggrund af en række høringssvar – og især det fra Grønlands største fagforening, SIK – har Naalakkersuisut (det grønlandske landsstyre) slettet en række af de punkter, der udgør selve grundlaget for storskalaloven: Nemlig lønnen til de udenlandske arbejdere.

	Samtidig er en række andre punkter blevet ændret, så der nu blandt andet gælder socialt kædeansvar, selv om det er uklart, hvad det i praksis betyder for selskaberne, og om det over hovedet kan lade sig gøre, som foreningen af Grønlandske Advokater påpeger.

	Alle ændringerne er tilsyneladende blevet skrevet ind i lovforslaget over en weekend, da høringsfristen var en fredag, og parlamentet, Inatsisartut, skulle have det endelige lovforslag om mandagen.

	Det var netop af den årsag, at foreningen Transparency Greenland helt undlod at afgive høringssvar i denne omgang, siger formand Anders Meilvang. Han oplevede nemlig det samme, da den oprindelige storskalalov blev skrevet.

	»Ændringerne blev skrevet ind i løbet af natten, og det er altså ikke godt lovgivningsarbejde på så fundamental en lovgivning,« siger Anders Meilvang.

	Grønlandske Advokater har på grund af de store ændringer foreslået, at lovforslaget sendes i høring igen, men det har regeringen afvist. Heller ikke oppositionen kan se, at det skulle være nødvendigt.

	»Nu skal vi i gang med at skaffe indtægter til Grønland,« siger Jens B. Frederiksen, formand for oppositions-partiet Demokraterne.

	Bedre forhold?

	Da den oprindelige storskalalov blev vedtaget sidste år, undlod det nuværende store regeringsparti Siumut at stemme for.

	Siumut, der dengang sad i opposition, var nemlig ikke overbevist om, hvorvidt loven sikrede rimelige forhold for alle arbejdere.

	Et af de store stridspunkter har været spørgsmålet om løn, hvor den nuværende lov sikrede de udenlandske arbejdere en mindsteløn på 80,41 kr. i timen, hvorfra selskaberne måtte trække 17,50 kr. til kost, logi, arbejdstøj og andre ting.

	Nu er den paragraf blevet skrevet om, »for at imødekomme SIK’s bemærkninger«, som der står i høringsnotatet.

	Udover mindstelønnen er arbejderne også sikret et akkordafsavnstillæg, og der kan ikke længere trækkes kost og logi fra. Den bestemmelse er helt slettet. Men det betyder også, at der ingen regler er for, hvordan omkostningerne til kost og logi så dækkes, og derfor er spørgsmålet, hvordan selskaberne indretter sig i praksis, siger advokat Thomas Trier Hansen, der er tidligere dommer i Grønland og har studeret ændringerne for Information.

	»Hvis den ansatte skal købe maden på stedet, kan man jo trække i lønnen på den måde ved at sætte en burger til 100 kr. i stedet for 50 kr.,« siger Thomas Trier Hansen.

	Her kan Jens B. Frederiksen godt se, at der er et problem, og det er én af de ting, parlamentet skal have afklaret i sit arbejde med loven, siger han.

	»Man har jo bare fjernet et loft, og der er nu frit slag for selskaberne til at trække dobbelt så meget fra på andre måder,« spørger han.

	»Det er et velkendt fænomen både i Danmark og Grønland. Der er almindelige fiskere på trawlerne heroppe, der har fået lov til at betale for deres egne gummihandsker,« anvender Jens B. Frederiksen som eksempel.

	Fordyrede projekter?

	På den anden side kan de samme ændringer af lønforholdene betyde markant større udgifter for projektselskaberne, påpeger Grønlandske Advokater og Grønlands Arbejdsgiverforening. Med det nye tillæg og det manglende fradrag for kost og logi med videre stiger lønomkostningerne alt andet lige med omkring 40 pct. i forhold til det oprindelige lovforslag, har de beregnet. Men det står der ikke noget om i lovbemærkningerne, påpeger direktør for arbejdsgiverforeningen, Brian Buus.

	»Rent principielt er det ret uheldigt, at man ændrer på så væsentlig en del af loven, som handler om selve storskalalovens eksistensberettigelse, uden tydeligt at redegøre for, hvad det kommer til at koste,« siger Brian Buus.

	Et andet nyt element, der kan give ekstraregninger for et projektselskab, er en præcisering i bemærkningerne af, at der gælder et såkaldt kædeansvar, så et selskab har ansvar for, at underleverandører lever op til storskalalovens løn- og ansættelsesvilkår.

	Det er høringssvaret fra Grønlandske Advokater, der har ført til den nye bemærkning om kædeansvar. Men regeringen tager ikke stilling til advokatforeningens spørgsmål om, hvorvidt selskaberne direkte hæfter for deres underleverandører, og at det i så fald vil kræve grundige undersøgelser af, hvordan kædeansvaret kan fungere i praksis.

	Alle vil det samme

	I den mere kuriøse ende påpeger advokatforeningen også, at der i de nye ændringer er direkte modstridende bestemmelser om ferie, og at der er gledet et ’ikke’ ud af korrekturen i en anden paragraf, så ordlyden er blevet den stik modsatte af den ønskede.

	Alligevel afviser regeringen at sende storskalaloven i ny høring, da lovforslaget allerede er sendt til parlamentet til behandling.

	Anders Meilvang fra Transparency Greenland undrer sig over, at arbejdet med den nye storskalalov er blevet lige så rodet som arbejdet med den oprindelige. Han så i øvrigt samme tendens med den nyligt vedtagne ophævelse af nultolerancen for uran.

	»Det ene parti er ikke bedre end det andet. Lovgivningen bliver lavet i sidste øjeblik, og så bliver det smækket over i parlamentet. Så bliver det så konfrontatorisk, i stedet for at have en dialog hen ad vejen,« siger han.

	»Vi vil jo alle sammen det samme. Alle vil gerne have mineindustri, for det er det eneste, vi kan leve af. Det er kun et spørgsmål om, at man gerne vil være med i beslutningsprocessen,« siger Anders Meilvang.

