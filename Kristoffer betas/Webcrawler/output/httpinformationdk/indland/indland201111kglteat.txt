Det kgl. Teater får 2,1 mia. kr.
Regeringen afsætter  godt en halv milliard kroner til Det Kongelige Teater om året de  næste fire år


 Regeringen afsætter i alt 2,1 milliarder kroner til Det Kongelige Teater over de kommende fire år. Det fremgår af en aftale, som regeringen netop har indgået med Enhedslisten, Venstre, Dansk Folkeparti, Liberal Alliance og Konservative om Det Kongelige Teater for perioden 2012-2015.
Selv om nettobevillingen gradvist falder fra 535,8 millioner kroner i 2012 til 519,8 millioner kroner i 2015, så kalder teaterchef Erik Jacobsen det en ’ambitiøs aftale’.
»Vores udfordring bliver nu at leve op til det høje ambitionsniveau, samtidig med at vi gennemfører de besparelser, som vi — på lige fod med de øvrige statslige institutioner og resten af samfundet i øvrigt — er underlagt i de kommende år,« siger han.
»Det vil vi gøre vores allerbedste for at gøre med størst mulig omtanke, så vi fortsat kan give vores store publikum gode oplevelser med musik, opera, ballet og skuespil,« siger han.
Aftalen sikrer ifølge kulturminister Uffe Elbæk (R), at Det Kongelige Teater fremadrettet spiller skuespil, opera og ballet af høj kunstnerisk kvalitet i et stort og varieret udbud.
»Vi signalerer tydeligt den tillid, vi har til, at Det Kongelige Teaters ledelse vil sørge for, at teatret også i fremtiden leverer scenekunst af høj kvalitet og med en stor variation,« siger han.
Venstres kulturordfører, Michael Aastrup Jensen, glæder sig over aftalen, som han kalder »en klar sejr for Venstre«.
»Venstre har under forhandlingerne i Kulturministeriet lagt særlig vægt på, at effektivisering fremover skal være en nøgleprioritet og glæder sig over de indrømmelser, partiet har fået på netop dette område,« siger han. ritzau

