Offentligheden har bind for øjnene i DONG-salg



 
	Mens politikerne på torsdag skal tage endelig stilling til kapitaludvidelsen i DONG Energy, kan offentligheden fortsat ikke få indsigt i væsentlige detaljer om handlen med Goldman Sachs, ATP og PFA. Her er de tre mest centrale spørgsmål, der stadig er ubesvarede:

Hvad er DONG i virkeligheden værd?

	Det er let at svare på, hvad Finansministeriet mener, DONG er værd. Det er sværere at svare på, om det så også er den rigtige pris.

	I aftalen med Goldman Sachs, PFA og ATP tager man udgangspunkt i, at DONG Energy er 31,5 mia. kroner værd. Den pris har Danske Bank hjulpet Finansministeriet med at fastsætte.

	Men det er en alt for lav pris, mener kritikere. De kritikere tæller blandt andre tidligere statsminister og socialdemokratisk partiformand Poul Nyrup Rasmussen, der mener, at den reelle værdi kan være mere end det dobbelte.

	»Hvis man bruger finansverdenens egne tommelfingerregler, er DONG mindst det dobbelte værd – altså 60-80 milliarder kroner i stedet for de godt 31 milliarder, der er udgangspunktet for handlen,« sagde Poul Nyrup Rasmussen torsdag til Politiken.

	Kritikerne peger blandt andet på, at timingen af salget kan være med til at trække prisen ned. For eksempel vil DONG først i 2015 høste gevinsterne ved en række investeringer i havvindmølleparker, og havde man ventet med at sælge DONG til 2015, så kunne man have fået en langt højere pris for energivirksomheden, mener kritikerne.
	DONG’s koncernchef, Henrik Poulsen, har også blandet sig i debatten om, hvor meget DONG er værd. Han mener, at kritikerne værdisætter hans virksomhed alt for højt.

	»Det er klart, at hvis man i sin beregning vælger fuldstændigt at se bort fra en fem-seks-årig finanskrise og den igangværende omstilling af energisektoren, så kan man komme frem til nogle meget store tal. Men det er altså tal, der ikke har hold i virkeligheden,« sagde koncernchef Henrik Poulsen torsdag til Berlingske Business.

	Spørger man en professor, er der ikke noget facit til diskussionen.

	 »At vurdere en så kompliceret forretning som DONG, der i øvrigt har en del gæld, er meget vanskeligt. Almindelig beskedenhed taler for, at man skal være meget forsigtig med at have en fast mening. Om DONG er 30 eller 60 milliarder kroner værd er vanskeligt at sige,« sagde Michael Møller, professor i finansiering ved Copenhagen Business School, torsdag til Ritzau.

	Der eksisterer altså ikke et ubestrideligt regnestykke, der viser, hvad DONG er værd. Tilbage står, at kritikerne mener, at Goldman Sachs har købt sig for billigt ind i DONG. Finansministeren fastholder, at deres tilbud samlet var det bedste.

Hvordan så de konkurrerende tilbud ud?

	Mens der er relativt stor åbenhed om de vilkår, som Goldman Sachs, PFA og ATP køber sig ind i DONG på, er det umuligt at sige særligt meget om de konkurrerende tilbud. For dem er der lagt et tykt slør af fortrolighed over.

	Den pris Goldman Sachs, PFA og ATP betaler, den indflydelse de får på driften i DONG, og hvilken sikkerhed de får for deres investering, kan man alt sammen læse ud af aftalen – det såkaldte aktstykke – der er offentligt tilgængeligt, og som Folketinget skal godkende for at handlen går igennem.

	Men hvor mange andre, der har budt på DONG, og hvordan deres tilbud har været skruet sammen, ved vi meget lidt om.

	»Vi har været i dialog med ganske mange, og alle interesserede har haft mulighed for at komme med et bud, så vi mener, at denne aftale er den bedst mulige,« sagde finansminister Bjarne Corydon (S) 9. januar til Børsen. Det er det nærmeste, han er kommet at kommentere de andre tilbud.

	Lidt er der dog sluppet ud.

	Information kunne 17. januar fortælle, at ifølge kilder tæt på forhandlingerne bød den danske pensionskasse PensionDanmark også på en ejerandel i DONG. Og endda til en højere pris end tilbuddet fra Goldman Sachs.  I går erfarede Berlingske, også fra kilder tæt på forhandlingerne, at PensionDanmarks tilbud blev fravalgt, fordi de krævede så stor sikkerhed for deres investering, at det mere havde karakter af et lån, og at det dermed ikke opfyldte finansministerens ønske om, at en investor skal bære en del af risikoen i DONG.

	Ingen af delene er blevet bekræftet af PensionDanmark eller Finansministeriet. I PensionDanmark lyder svaret på, om man vil bekræfte Berlingskes historie, eller om man vil lægge sit købstilbud frem: »Ingen kommentarer.«

	Også finansministeren har flere gange afvist at kommentere andre købstilbud end det fra Goldman Sachs, ATP og PFA: »Vi kan ikke tillade os at gå ind og diskutere andre bud. Det er fortrolige og markedsfølsomme oplysninger, som vi ikke kan diskutere i offentligheden. Men der er ikke skyggen af tvivl om, at vi naturligvis har taget det bedste samlede bud,« sagde Corydon til Ritzau 17. januar. Så længe PensionDanmark ikke vil lægge sit bud frem og så længe det er uklart, hvem der ellers har budt på DONG, er det umuligt at efterprøve finansministerens argument om, at Finansministeriet har valgt det »samlet set« bedste bud.

Hvem kommer egentlig til at eje de 19 procent af DONG?

	Hvis Folketinget godkender at sælge en del af DONG Energy til bl.a. Goldman Sachs, bliver det reelt umuligt at gennemskue, hvem den nye ejer egentlig er. For de 19 procent, som Goldman Sachs kommer til at eje af den danske energivirksomhed, er ikke penge, som Goldman Sachs selv skyder i DONG.

	Det er derimod et investeringsselskab under Goldman Sachs, der gennemfører handlen. Og det er ejerstrukturen og den geografiske placering af det selskab, der gør det uigennemskueligt.

	Investeringsselskabet hedder New Energy Investment og er baseret i Luxembourg. New Energy Investment er ejet af to andre Goldman Sachs-selskaber i Luxembourg, der igen er ejet af fem andre selskaber på henholdsvis Cayman Islands og i den amerikanske stat Delaware. At selskaberne er placeret på Cayman Islands og i Delaware betyder, at selskaberne ifølge skatteeksperter kan undgå at betale dansk udbytteskat. Men det betyder også, at det bliver hemmeligholdt, hvem der ejer selskaberne. Og dermed hvem der ejer de 19 procent i DONG. For særligt restriktive regler på både Cayman Islands og i Delaware begrænser muligheden for at få indsigt i, hvem der ejer det selskab, der ejer andelen i DONG.  

	Goldman Sachs har forklaret til Information, at selskabet på Cayman Islands primært forvalter ikkeamerikansk investeringskapital, mens selskabet i Delaware primært forvalter amerikansk investeringskapital. I går kom det frem, at den danske pensionskasse Danica er blandt de investorer, der skyder penge i DONG gennem Goldman Sachs investeringsselskab i Luxembourg. 400 mio. kr. investerer den danske pensionskasse. Hvem de andre pengemænd er, og hvem der kommer til at kontrollere den 19 procent store ejerandel i den danske energivirksomhed, ved kun Goldman Sachs.

