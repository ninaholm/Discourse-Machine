Finansministeriet afslører huller i VK's nulvækstplan
Regeringens definition af 'nulvækst' i det offentlige er en langt skrappere kost, end hvad Finansministeriet hidtil har set som et 'neutralt forløb'. Alene flere ældre vil de kommende tre år koste 4,5 mia. ekstra - selv når et faldende børnetal er trukket fra


 Vi får det samme til rådighed næste år, som vi havde i år - ikke mere, men heller ikke mindre. Sådan har budskabet lydt igen og igen fra statsminister Lars Løkke Rasmussen (V) og regeringspartierne, når de har skulle forklare de kommende års »nulvækst« i den offentlige sektor.
Men selv om rådighedsbeløbet er det samme og i øvrigt bliver inflationssikret, så er udgifterne det ikke. Alene en ændret alderssammensætning i befolkningen vil betyde en merudgift på 4,5 mia. kroner - og det er efter, at et faldende antal børn er trukket fra. Det viser et svar, som Finansminister Claus Hjort Frederiksen (V) gav Folketingets Finansudvalg tidligere på måneden. Og ifølge et nyt notat fra Arbejderbevægelsens Erhvervsråd er der også andre huller i regeringens nulvækst-budskab.
»Regeringens såkaldte nulvækst er langt fra så harmløst, som det lyder. Det strider i hvert fald helt imod, hvad Finansministeriet indtil nu har betegnet som et »neutralt forløb,« siger chefanalytiker Martin Madsen fra AE-rådet.
S: Fattigfirserne tilbage
I regeringens hidtidige økonomiske plan, den såkaldte '2015-plan', har Finansministeriet regnet med, at det offentlige forbrug må stige med i alt en pct. om året oven i pris- og lønudviklingen for at sikre »et uændret antal offentligt ansatte pr. bruger« af velfærdsydelserne.
Men med den nulvækst, som regeringen nu gennemfører, vil velfærdsudgifternes andel af samfundsøkonomien gradvist falde, konkluderer AE-rådet. Fortsætter udviklingen helt frem til 2020, vil den offentlige sektor være på niveau med, hvad den var i midten af 80'erne målt i forhold til den generelle velstand i samfundet.
Dét får S og SF til at beskylde regeringspartierne for ikke at tale åbent om, hvad konsekvenserne af den økonomiske politik bliver på den offentlige velfærd. Der har hidtil været mest fokus på, at kommunerne og staten tilsammen skal spare ti mia. kr. for at frigive penge til bl.a. sygehuse og forskning. Men konsekvenserne af nulvæksten er langt hårdere, siger Socialdemokraternes finansordfører, Morten Bødskov.
»Det egentligt drabelige i regeringens politik er nulvæksten. Virkeligheden er den, at nulvæksten betyder en besparelse på 13,5 mia. kr i de kommende år. Og fortsætter vi med nulvækst, så vil hele den fremgang, man har haft i den offentlige sektor, siden Poul Nyrup Rasmussen (S) blev statsminister, blive hugget af. Det er tilbage til fattigfirserne,« siger han.
Finansordfører Ole Sohn (SF) skoser regeringen for alene at beskrive udfordringerne - ikke at anvise, hvordan pengene skal spares.
»Regeringen har bare sagt, at der skal være nulvækst i den offentlige sektor. Men den har ikke givet nogen svar på, hvordan den konkret vil løse udfordringerne, når kommunerne reelt skal løse flere opgaver for de samme penge,« siger han.
V: Nulvækst kun i tre år
Men Venstres finansordfører, Jacob Jensen, afviser AE-rådets fremskrivninger.
»Det, vi har sagt, er, at vi holder en nulvækst i de kommende tre år. Det er for at tage en time out på den gedigne store vækst, der har været i den offentlige velfærd. Og det er det eneste ansvarlige at gøre i en tid, hvor vi har svigtende indtægter,« siger han og understreger, at nulvæksten kun er i tre år.
»Herefter er det klart, at vi skal have håndteret den demografiske udvikling og sikre, at flere kommer i beskæftigelse og væk fra offentlige ydelser. Det vil vi bl.a. andet gøre i nogle af de reformer, vi har fremlagt,« siger han med henvisning til en kommende reform af SU'en og af førtidspensionen.
Den konservative finansordfører Mike Legarth giver ikke noget for oppositionens argumenter.
»Det er nogle tekniske krumspring fra oppositionen for endnu engang at beskrive regeringen som onde mennesker, der vil ødelægge det hele. Men de har jo ikke selv fremlagt nogle svar på, hvad de selv vil gøre,« siger han med henvisning til den økonomiske plan fra S og SF, som stadig lader vente på sig.
Argumenterne vil sikkert blive gentaget, når Folketinget i dag debatterer regeringens økonomiske politik.

