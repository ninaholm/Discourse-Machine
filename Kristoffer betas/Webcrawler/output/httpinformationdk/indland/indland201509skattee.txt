Skatteekspert: Lappeløsninger i Lauritzens plan
Et it-system til 700 mio. kr. skrottes, og SKAT får tilført 400 medarbejdere i Karsten Lauritzens plan for at få SKAT tilbage på sporet. Skatteekspert mener ikke, ledelsesproblemerne er blevet adresseret i skatteministerens plan
Borgere og virksomheder skylder i alt SKAT 74,2 mia. kr., og af det beløb er det kun 19,4 mia., som ’nemt’ kan inddrives. ’Der er 100 forskellige måder at skylde staten penge på. Det er en jungle,’ sagde skatteminister Karsten Lauritzen på et pressemøde i går.


 »Det er det rene vrøvl,« siger skatteekspert Michael Bjørn Hansen om skatteminister Karsten Lauritzens (V) placering af ansvar for de mange kriser i SKAT.
I går blev to direktører i SKAT fyret – it-direktøren og direktøren for skatteinddrivelse. Dertil er to underdirektører og en personalemedarbejder røget ud.
»SKAT står i en regulær krise, og det er tilliden, der er på spil,« sagde Karsten Lauritzen på pressemødet i går om planen for at få SKAT ud af krisen.
Direktør i SKAT, Jesper Rønnow, fortsætter dog i sin nuværende position.
»Der er grund til at rette kritik af Jesper Rønnow, han er øverste chef. Men det her berettiger ikke til, at jeg har mistet tilliden til Jesper Rønnow,« sagde Karsten Lauritzen.
Grunden til, at Jesper Rønnow får lov at blive, er dog ifølge Michael Bjørn Hansen, der selv har arbejdet i skattevæsnet i over 30 år, frygten for, at det vil smitte af på politikerne, hvis der skulle rulle hoveder højere oppe i systemet:
»Hvis du skal lave blod, skal det ske på et tilpas lavt niveau, så det ikke spilder over i det politiske system.«
På Christiansborg er der indgået en borgfred omkring SKAT, der skal sikre, at der ikke går politik i forløbet. Men ifølge Michael Bjørn Hansen, er det lige så meget for at undgå, at der bliver udpeget et politisk ansvar. Han er uforstående over for, at Jesper Rønnow kan blive som direktør.
»Nu er der røget et par lavere direktører som sonofre, så Karsten Lauritzen kan vise, at han er handlekraftig. Jeg er dybt forundret over, at en topdirektør kan overse et så stort falleret it-system og sidde de rapporter fra intern revision overhørig.«
Milliardtab og it-kaos
SKAT’s udfordringer ligger blandt andet i SKAT’s 700 mio. kroners it-system, EFI, der nu skal skrottes totalt, hvis Karsten Lauritzen kan finde opbakning til det i Finansudvalget. De dele af systemet, der er blevet lukket i løbet af august og september, skal fortsat være lukket, mens resten af systemet »gradvist« og »kontrolleret« lukkes ned. Et nyt permanent inddrivelsessystem skal stå klar i 2019. Til at håndtere den stigende grad af manuel kontrol og skatteopkrævning i mellemtiden vil der blive tilført SKAT 400 medarbejdere. Ifølge skatteministerens plan vil man bruge 15-20 år på at modernisere mere end 200 it-systemer i SKAT.
Borgere og virksomheder skylder i alt SKAT 74,2 mia. kr., og af det beløb er det kun 19,4 mia., som »nemt« kan inddrives. Det efterlader næsten 55 mia., der må anses for svært at inddrive.
Selvforskyldt ledelsesproblem
Problemet i SKAT beror ifølge Michael Bjørn Hansen på den årelange struktur, der er bygget op i organisationen. Krisen i skattevæsnet begyndte helt tilbage i 90’erne med selskabstømmersagerne, men blev intensiveret i 00’erne.
»Anders Foghs forhold til SKAT er jo nærmest nihilistisk. Da han kommer til, forsvandt de skattefaglige fra SKAT’s ledelse. De blev erstattet af den her cand.scient.pol.-management-agtige ledelse, der skulle strømline fabrikken. Det er der intet opgør med i planen. Man skulle tænke på, hvordan man fik den faglige ledelse ind igen. Ledere, der kan skattefaget,« siger Michael Bjørn Hansen, der efterspørger et politisk ansvar.
Karsten Lauritzen har ikke i sinde at forfølge det ansvar i SKAT’s deroute.
»Kommissioner giver kun penge til advokater, så sådan en har vi valgt ikke at nedsætte. Efter min opfattelse er ansvaret blevet placeret det rigtige sted,« sagde skatteministeren.
»Det bliver et langt, sejt træk. Men det afgørende er, at der bliver skabt en arbejdsro omkring SKAT, hvor medarbejderne kan sidde omkring et middagsbord og sige, at de arbejder i SKAT, uden at frygte repressalier.«
For at sikre medarbejdernes middagsro vil skatteministeren lave en tilbundsgående analyse af alle områder i SKAT. En organisation med cirka 6.500 medarbejdere, der inddriver skat for over 1.000 mia. årligt. Dertil skal der oprettes eksterne advisory boards til at rådgive SKAT i alt fra ledelse over ansættelse til it-opgaver. Dertil bliver SKAT’s nedskæringskurve fladet ud på finansloven 2016. Det sker via en tilføring af 130 mio. kr. i 2016 og 240 mio. kr. årligt fra 2017. Der lægges også op til, at SKAT kan få frigjort flere midler, hvis der bliver behov for det.
»Men det er jo igen lappeløsninger, vi er ude i her,« siger Michael Bjørn Hansen.
Det var i går ikke muligt at få en kommentar fra Karsten Lauritzen til kritikken fra Michael Bjørn Hansen.

