Kvinder snupper partiernes formandsposter
En kvindelig partiboss signalerer, at partiet er moderne. Forsker er langt fra overrasket over, at kvinder bliver partiledere, senest Lene Espersen hos K


 Det er en sejr for kvindekampen, at der kommer endnu en kvindelig leder i Folketinget, fastslår samfundsforsker. Meldingen kommer efter, at Lene Espersen tirsdag satte sig i formandsstolen hos De Konservative. Hun er den fjerde kvindelige partiboss på Christiansborg.
- Det er et udtryk for det lange seje træk, hvor kvindebevægelsen har været med til at sætte en dagsorden, som hedder, at kvinder også kan få topposter i politik og erhvervslivet, hvor det dog kniber lidt, siger Johannes Andersen, der er samfundsforsker ved Aalborg Universitet.
Med en kvinde i spidsen signalerer partiet, at det er moderne og har overtaget synspunktet om, at både mænd og kvinder kan være ledere, lyder det.
Rent partipolitisk vurderer Johannes Andersen, at der ikke vil være den store forskel på linjen under Bendt Bendtsen og det, som vælgerne vil opleve hos Lene Espersen. Til gengæld tror han, at partiet med Lene Espersen kan få fat i flere unge. Ud over Lene Espersen er Margrethe Vestager i spidsen for De Radikale, Helle Thorning-Schmidt for Socialdemokraterne og Pia Kjærsgaard i Dansk Folkeparti.
Og der kan komme endnu flere til, fordi mænd generelt trækker sig mere og mere fra formelle lederposter i samfundet.
Men det kræver selvfølgelig, at der er en egnet kandidat, lyder det.
/ritzau

