Au pair-piger skal redde dansk ældrepleje
Fremtidens ældreboom kalder på nye veje i ældreplejen. Derfor foreslår tidligere socialminister Eva Kjer Hansen en udvidelse af au pair-ordningen. Hun vil have filippinske og østeuropæiske unge til fremover at yde hjælp til vore gamle. Socialdemokraterne er oprørte, og FOA advarer mod udhuling af ældreplejen


 Ældre borgere med råd til hjælp og pleje skal i fremtiden have mulighed for at ansætte en au pair pige. Det mener Venstres medlem af Folketinget, tidligere socialminister Eva Kjer Hansen, der vil udvide au pair-ordningen, så ikke bare travle børnefamilier, men også ældre danskere kan få hjælp og aflastning derhjemme.
»Det er en oplagt idé at give ældre mulighed for at ansætte nogle til at hjælpe dem i hverdagen, så de kan klare sig på egne præmisser. En udvidelse af au pair-ordningen er en oplagt løsning, for der vil mange ældre kunne få netop den hjælpende hånd, som de har brug for,« siger Eva Kjer Hansen.
Om 20 år er der næsten dobbelt så mange borgere over 80 år i Danmark som i dag, og den befolkningsmæssige udvikling betyder samtidig, at vi får stadigt færre i den arbejdsdygtige alder til at passe de ældre medborgere. Ældreboomet udfordrer både den praktiske og økonomiske ældrepleje, vi har i dag, og Eva Kjer Hansen mener derfor, at vi tvinges til at tænke i alternative muligheder.
»Det handler om at tænke nyt og anderledes og se på nogle andre løsninger end dem, vi kender i dag i ældreplejen. For mig handler det om at skabe nogle fleksible løsninger, og der vil en udvidelse af au pair-ordningen til også at omfatte ansættelse hos ældre være oplagt,« fastslår Eva Kjer Hansen.
Opgør med en grundpille
Ligesom børnefamilierne i dag selv betaler kost og logi samt 3.000 kroner i lommepenge til au pair for typisk rengøring og børnepasning, mener Eva Kjer Hansen, at de ældre selv skal punge ud for at få en hushjælp.
»De skal selv betale, og det er så et tilbud, som de kan benytte sig af, hvis de har behov. Ligesom vi har travle børnefamilier, der har brug for en ekstra hånd til at få hverdagen til at fungere med madlavning eller transport af børn til fritidsaktiviteter og lektiehjælp, så er der ældre, der har svært ved at klare de daglige gøremål selv. Det kan være den ekstra hjælp, der gør, at de måske kan klare sig selv eller kan få en bedre alderdom end ellers,«siger hun.
Med Eva Kjer Hansens forslag lægger hun op til et opgør med en af grundpillerne i det danske velfærdssamfund, hvor det offentlige tager hånd om alle ældre på lige fod, mener Socialdemokraternes socialordfører, Mette Frederiksen.
»Jeg ved ikke, om man skal grine eller græde, når Eva Kjer Hansen nu foreslår, at au pair-piger også skal passe ældre. Forslaget viser, hvordan Venstre betragter au pair-ordningen. Hvori består den kulturelle udveksling ved at gå til hånde hos en ældre borger i Danmark? Det er en fuldstændig forfejlet vej at gå i vores ældrepleje,« siger Mette Frederiksen.
Derudover mener hun, at forslaget er et angreb på den danske model, hvor ansatte i ældreplejen er ansat på løn- og arbejdsvilkår fastlagt i kollektive overenskomster.
»I mine øjne er det helt vanvittigt overhovedet at overveje at udvide au pair-ordningen, som i forvejen er problematisk. Forslaget afslører, at Venstre i virkeligheden betragter au pair-pigerne som en billig arbejdskraft, de vil bruge til at privatisere dele af velfærden,« lyder den socialdemokratiske dom over forslaget.
Sydeuropæiske tilstande
Men Eva Kjer Hansens forslag om at udvide au pair-ordningen til også at omfatte ældrepleje fungerer i dag i langt de fleste lande syd for grænsen. Polske og ukrainske unge kvinder arbejder i tyske hjem med at passe ældre, fordi der ikke er plejehjemspladser nok. I Spanien, Portugal, Frankrig og Italien arbejder flere millioner såkaldte domestic workers - husarbejdere/tyende - i private hjem. De kommer legalt eller illegalt fra fattige østeuropæiske, asiatiske eller afrikanske lande og arbejder med at passe børn, ældre og gøre rent i private hjem. Til ret få pengeog uden regulerede arbejdsforhold. Det er ikke kortlagt, hvor stor en andel af domestic workers, der arbejder med ældrepleje i Europa. Men det socialdemokratiske medlem af Europa-Parlamentet Britta Thomsen, der arbejder for at forbedre arbejdsvilkår for husarbejderne, anslår, at op mod halvdelen passer ældre eller handicappede.
»I mange europæiske lande har det offentlige aldrig været ansvarlig forældrepleje, og derfor er det et privatproblem, der skal løses. Efterhånden som kvinderne i Sydeuropa er kommet på arbejdsmarkedet og ikke er hjemme til at pleje de gamle forældre, har man importeret hushjælpere fra blandt andet Filippinerne, Rumænien og andre østeuropæiske lande,«forklarer Britta Thomsen.
Hun tilføjer, at lande som Italien og Spanien i dag er helt afhængige af udenlandsk arbejdskraft både til børnepasning og ældrepleje.
Herhjemme advarer Jakob Bang, forbundssekretær i fagforbundet FOA, mod de tilstande og bryder sig absolut ikke om Eva Kjer Hansens idé om, at au pair-piger fremover skal skubbe kørestolen eller vaske hr. Pedersen.
»Der er en klar politisk understrøm i retning af, at den enkelte ældre i højere grad skal kunne vælge sin egen pasning og også selv stå for omkostningerne til det. Jeg bryder mig ikke om udsigten til, at vi får et mere privatiseret og individualiseret ældrepleje, hvor pengepungen bestemmer,« siger Jakob Bang.
Stigende Ulighed
FOA-sekretæren henviser til, at VK- regeringen i 2002 indførte frit valg mellem privat og offentlig ældrepleje. Og inden for en årrække kan man ifølge Jakob Bang frygte, at det offentlige vil udmønte det beløb, ældreplejen ville have kostet, for at udbetale det til den enkelte.
»Så kan gamle fru Jensen købe sin egen niece eller en filippinsk eller nigeriansk au pair til at passe sig i eget hjem,« siger han.
Risikoen er også, at det danske velfærdssamfund undermineres indefra, påpeger Jakob Bang og henviser til, at børnefamilier med en au pair i huset ikke protesterer over stadigt flere lukkedage i vuggestuerne.
»Den del af befolkningen, der har råd til at betale en au pair til at løse problemet, kæmper ikke for de solidariske løsninger. Der er en stigende individualisering og dermed en stigende ulighed i den omsorg, som både børn og ældre vil få i samfundet. At satse på au pairs til at passe gamle er derfor også at satse på stigende ulighed,« fastslår han.
Derudover foretrækker FOA klart, at job i ældreplejen ikke er fuldstændig individualiseret, men er et job, hvorman har kolleger, og hvor der er en faglighed og professionalisme, som gør, at ældreomsorgen er i top.
»Det er en helt skæv udvikling, som Venstre lægger an til, og selv om det kan virke bekvemt på nogle ældre, vil det samlet set være et tab i vores ældreomsorg,« siger Jakob Bang.
FOA's frygt for, at en udvidelse af au pair-ordningen vil skabe øget ulighed, preller af på Eva Kjer Hansen.
»Sådan er det jo også i dag, hvor nogle har råd til at ansætte rengøringshjælp, eller nogen har råd til det ene eller det andet. For mig handler det om at udvide paletten af muligheder i forhold til de behov, der er,« siger Eva Kjer.
Tsunami af ældre
Formanden for den filippinske fagforening for offentligt ansatte og international forhandler for migrantarbejdernes rettigheder, Annie Geron, har netop besøgt Danmark for blandt andet at studere filippinske au pair-pigers arbejdsforhold. Og Annie Geron mener, at Danmark i fremtiden kommer til at importere udenlandsk arbejdskraft for at kunne passe sine ældre.
»Ligesom andre europæiske lande vil Danmark blive ramt af en ældretsunami. Og i et aldrende samfund vil I få et kæmpe behov for social- og sundhedsarbejdere til at passe de ældre,« siger hun.
Med mindre robotter skal klare det meste, vil vi få brug for at importere udenlandsk arbejdskraft, vurderer Annie Geron.
»Europa ville slet ikke have den samme høje produktivitet og økonomi dag, hvis der ikke var domestic workers til at passe børn og gamle. Og ingen i Danmark kan vel forestille sig, at kvinderne forlader arbejdsmarkedet for at pleje deres gamle forældre derhjemme. Kvinderne har en uddannelse og karriere at passe, og derfor vil de foretrække at ansætte en domestic workers,« siger hun.
Hun er chokeret over, at vi ikke kalder au pairs for deres rette navn - nemlig husarbejdere - og underbetaler dem groft, når de udfører et stykke reelt arbejde.
»Au pairs kommer for at arbejde, tjene penge og sende penge hjem til familien. Det har intet med kulturel udveksling at gøre,« siger filippinske Annie Geron.«
»Derfor skal de anerkendes som arbejdskraft, have arbejdstilladelse og gives rettigheder og forsikringer på arbejdsmarkedet. Hvis ordningen udvikler sig i Danmark, skal danskerne erkende, at au pairs bidrager til produktiviteten,« understreger Annie Geron.
Vil udvide paletten
Men Eva Kjer Hansen understreger, at der ikke skal ændres på de vilkår, som au pairs tilbydes.
»Jeg synes, at vi skal arbejde videre med en udvidelse af au pair-ordningen. Og på au pair-vilkår,« fastslår hun og henviser til, at au pairs i dag kun kan få opholdstilladelse i Danmark i op til 18 måneder, og undervejs får de lommepenge, kost og logi. Hun tilføjer, at ældre borgere, der visiteres til hjemmehjælp, fortsat skal have krav på den offentlige hjælp, selvom de har au pair derhjemme.
Mette Frederiksen er lodret uenig:
»Der er meget mere perspektiv i at få opkvalificeret og integreret en større del af den arbejdskraft, der i dag står uden for arbejdsmarkedet, til at arbejde i ældresektoren end det er at importere en masse kvinder fra Filippinerne. Jeg har ikke noget imod, at man arbejder på tværs af landegrænser, men det skalære under ordnede arbejdsforhold og ikke på lommepengeniveau.«

Domestic worker er en engelsk term, der direkte oversat betyder husarbejder. På verdensplan anslår FN, at derfindes 100 millioner husarbejdere. FN's arbejdstagerorganisation ILO definerer husarbejde som arbejde, der udføres i et privat hjemmet en privat arbejdsgiver. det kan være hushjælp som rengøring, madlavning, vask, havearbejde og det kan være personlig omsorg og pleje af børn og ældre. husarbejdernes arbejde er karakteriseret ved at være underbetalt, ubeskyttet og dårligt reguleret. den danske au pair-ordningen falder inden for kategorien 'domestic work', selv om vi kalder det en kulturel udvekslingsordning.
Især kvinder fra fattige lande forlader deres familie for at tage husarbejde. Et stigende antal husarbejdere er migranter og arbejder ofte på andre kontinenter.
Globalt vandrer kvinderne fra øst til vest og fra syd til nord. I Europa er der ingen kortlægning af hverken legale eller illegale husarbejdere. det anslås, at der i Frankrig er 1,6 millioner registrerede husarbejdere og lige så mange uregistrerede. I italien er der knap to millioner, hvoraf kun halvdelen er legale.
8 ud af 10 husarbejdere i europæer migranter. De kommer især fra Østeuropa, Afrika og Filippinerne. I mange europæiske lande er husarbejdere en nødvendighed for at skabe sammenhæng mellem arbejdsliv og familieliv for udearbejdende kvinder og mænd.
kilde i www.loli.dk
www.ilo.org
Læs interview med Annie Geron i Information den 3. september http://www.information.dk/243691

