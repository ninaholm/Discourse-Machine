Alle partier er med: Dansk våbentransport til Irak
Enhedslisten støtter nu også dansk deltagelse i den militære aktion mod IS i Irak. FN’s Irak-udsending kalder på ’øjeblikkelig handling’ for at redde IS-belejrede befolkningsgrupper
Med Enhedslistens accept i går er det kurdiske soldater som disse, Danmark skal være med til at støtte med materiel. De har her etableret en forsvarsvold og skyttegrave ved Tal Afar, vest for Mosul. De forsvarer landsbyen mod de ekstremistiske Islamisk Stats sunnimilitser, der blot befinder sig få hundrede meter fra dem.


 På onsdag ventes et fuldstændigt enigt Folketing at godkende, at Danmark sender et Hercules-transprotfly af sted til det nordlige Irak for der at bistå USA med bl.a. at transportere våben og ammunition til regionens kurdiske styrker for at bremse den ekstremistiske milits Islamisk Stats (IS) fremrykning og overgreb på civile.
Det sker, efter at Enhedslistens hovedbestyrelse i går aftes efter en større diskussion godkendte, at folketingsgruppen i denne uge stemmer for regeringens plan for dansk deltagelse i operationen.
De øvrige partier i Folketinget gav allerede i torsdags deres opbakning på et møde i Udenrigspolitisk nævn. Et beslutningsforslag om aktionen ventes fremsat af regeringen i dag og bragt til afstemning på onsdag.
Ifølge forsvarsminister Nicolai Wammen (S) er det danske transportfly klar til at gå på vingerne med kurs mod Irak, så snart Folketinget har givet sit formelle startsignal.
»Hovedbestyrelsen har besluttet at give folketingsgruppen mandat til at støtte, at Danmark transporterer våben til de kurdiske styrker, som forsvarer sig mod angrebene fra Islamisk Stat,« siger Nikolaj Villumsen, forsvarsordfører for Enhedslisten, og deltager i hovedbestyrelsens diskussion i går.
Villumsen kalder IS »en af de værste bevægelser, verden længe har set«.
»Men det er vigtigt at understrege, at dette alene er en støtte til, at kurderne skal blive i stand til at forsvare sig selv mod Islamisk Stat, ikke til at Danmark skal engagere sig militært i Irak. Danmark skal ikke ind i en ny krig i Irak.«
Ordføreren siger, at Enhedslisten på onsdag vil sikre sig, at beslutningsforslagets indhold lever op til folkerettens betingelser.
»Vi vil også have sikkerhed for, at operationen ikke pludselig ændrer karakter, sådan som vi desværre så det i Libyen,« påpeger Nikolaj Villumsen.
Libyen-lektien
Han sigter til Enhedslistens dilemma i 2011, da det internationale samfund greb ind i de blodige begivenheder i Libyen. Her valgte partiets folketingsgruppe i første omgang at støtte en militær FN-indgriben med dansk deltagelse, fordi man frygtede, at Libyens daværende leder, Muammar Gaddafi, var på vej til at begå folkemord på civilbefolkningen i byer som Benghazi og Tobruk. Men den militære operation ændrede hurtigt karakter fra alene at handle om at beskytte befolkningen og skabe pres for at opnå forhandlinger til at blive til deltagelse i en borgerkrig med det formål at fjerne Gaddafi. Derfor sadlede partiet efter blot 11 dage om og trak sin støtte til dansk deltagelse i operationen.
– Der foreligger vel i dag en lignende risiko for, at man i Irak pludselig bliver trukket ind i noget, man ikke regnede med eller ønsker?
»Ja, og det skal vi netop have en sikkerhed for, ikke kan blive tilfældet.«
– I form af særlige krav til formuleringerne i beslutningsforslaget?
»Det er klart, at hvis der står i forslaget, at vi i dag sender et transportfly, men at det i morgen kan blive et kampfly, så er det ikke det, vi vil have.«
Nikolaj Villumsen ser nogle klare forskelle mellem situationen i Libyen og den aktuelle situation i den kurdiske del af det nordlige Irak.
»Såvel i Libyen som i Afghanistan og i Irak i 2003 var der tale om, at man gik ind – med eller uden FN-mandat – mod en siddende regerings vilje. Her har vi at gøre med en demokratisk valgt regionalregering, som forsvarer kvinders, børns og minoriteters rettigheder mod angreb fra en vanvittig brutal milits, IS. Men igen: Det er afgørende, at dette ikke bliver en glidebane, hvor Danmark risikerer at blive suget ind i en ny krig, men alene yder støtte til, at Kurdistan kan forsvare sig.«
93 amerikanske luftangreb
Forsvarsordføreren siger, at spørgsmålet om holdningen til en dansk våbentransport var genstand for »en rigtig grundig diskussion« i Enhedslistens hovedbestyrelse, men han vil ikke give detaljer eller fortælle, hvordan stemmetallene for og imod forslaget fordelte sig. »Vi har besluttet, at det er hemmeligt,« siger han.
Mens det danske forsvar venter på Folketingets signal til at sende Hercules-transportflyet afsted, appellerede FN’s særlige udsending til Irak, Nickolaj Mladenov, i går til det internationale samfund om »øjeblikkelig handling for at afværge en mulig massakre« på borgerne i byen Amerli i det nordlige Irak, som i to måneder har været belejret af IS og efterhånden er helt uden mad og vand.«
Samtidig lod det amerikanske forsvarsministerium op til weekenden meddele, at USA indtil nu har gennemført 93 luftangreb mod IS-stillinger i Irak.
»Af disse 93 angreb har 60 været til støtte for irakiske styrker nær Mosul-dæmningen,« hed det i meddelelsen.
Problemet for amerikanerne er, at IS fra Syrien kan sende nye krigere ind i det nordlige Irak, ligesom krigere i den irakiske kampzone kan trække sig tilbage til Syrien og samle kræfter, hvis presset fra amerikanske fly og kurdiske styrker bliver for stort.
Det kontroversielle britisk baserede Syrian Observatory for Human Rights hævdede forleden, at IS nu har 50.000 militsfolk i Syrien med 6.000 nye rekrutteret alene i juli. Tallene er ikke bekræftet, men illustrerer udfordringen for USA, de kurdiske styrker i Nordirak og den irakiske regering i Bagdad.
Af samme grund menes USA p.t. at foretage forberedelser til at ramme IS i Syrien, dels ved at træne moderate syriske oprørere til at bekæmpe de ekstreme jihadister, dels ved at indsamle efterretningsoplysninger til mulige amerikanske luftangreb på IS-positioner inde i Syrien.
Efterretningskilder siger dog til Washington Post, at det kan tage måneder at gøre klar til en mulig udvidelse af de amerikanske luftangreb til Syrien.
Det åbenlyse dilemma er, at en svækkelse af IS i Syrien via amerikanske angreb vil være en styrkelse af Syriens leder Bashar-al-Assad, som USA og IS er fælles om at ville have fjernet.

