Klimaminister: Solidaritet redder ikke klimaet
Klimaminister Martin Lidegaard tror ikke på en ambitiøs, international aftale, før lande som Danmark har bevist, at klima er en god investering. Danskerne skal betragte det som en kamp for arbejds­pladser og en stabil økonomi. Den nye linje skader Connie Hedegaards arbejde, lyder kritikken


 Samtidig med at den ny regering beder danskerne om at betale prisen for at føre verdens måske mest ambitiøse klimaplan ud i livet, opfordrer den ny klimaminister, Martin Lidegaard (R), befolkningen til at sænke forventningerne til, at verdens nationer i samlet flok forpligter sig på at redde kloden. 
»Op til COP 15 havde jeg et håb og nok også en tro på, at det kunne lade sig gøre at presse de enkelte lande til at styrke deres målsætninger gennem den her internatio­nale proces. Men COP15 viste for mig mere end noget andet, at det kan man ikke,« siger Martin Lidegaard, der absolut mener, at det inter­nationale forhandlingsspor skal fortsætte, men siger: »Man stikker sig blår i øjnene, hvis man tror, vi kan læne os tilbage og vente på, at FN lægger planen for os.«
I stedet er det helt nødvendigt, at lande som Danmark går forrest og viser, at det er en god forretning, »hvis vi skal have nogen chancer for en dag at få en international aftale«, siger han.
I stedet for solidaritet appellerer han også til, at både det danske erhvervsliv og hver enkelt dansker ser den danske klimakamp som en kamp for arbejdspladser og bedre økonomi.
»Man skal holde op med at se investeringerne som noget, man gør for andres skyld.«
Sig det ikke
Men Martin Lidegaards manglende tiltro til den internationale proces er problematisk, mener de konservatives klimaordfører, Benedikte Kiær: »Man er nødt til at tro på det,« siger hun og mener, at udmeldingen går ud over Connie Hedegaards arbejde som klimakommissær: »Det er trist, at Martin Lidegaard på den måde modarbejder hende ved at gå ud og sænke ambitionsniveauet for en international aftale.«
Hos Greenpeace er politisk medarbejder Jan Søndergård meget tilfreds med regeringens »kanonflotte« klimaudspil, men påpeger, at man »på den lange bane er nødt til at få alle lande med, og derfor bliver vi nødt til at udvise international klimasolidaritet.«

