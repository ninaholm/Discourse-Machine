Arbejdsgiverne opruster
Med varslet om lockout af 60.000 pædagoger har arbejdsgiverne i Kommunernes Landsforening trukket deres ultimative våben. Meget tyder dog på, at et politisk indgreb vil forhindre våbnet i at blive affyret
-Det her er et signal til fagforeningen og ikke et signal til Folketinget,- siger KL-s formand Erik Fabrin om lockoutvarslet.


 Når 13.000 pædagoger i dag går i strejke, er det med ringe udsigt til at få mere i lønningsposen. I fredags varslede Kommunernes Landsforening (KL) nemlig lockout af næsten samtlige medlemmer af pædagogernes fagforening, BUPL. 
Og lockoutvåbnet er omfattende og effektivt: Fra 17. juni skal 60.000 BUPL-medlemmer blive hjemme fra vuggestuer og børnehaver. Deres løn må de også vinke farvel til - den skal betales af fagforeningens ikke alt for bugnende strejkekasse. 
Mens lockoutvåbnet ofte er blevet brugt i det private, er det yderst sjældent, at de offentlige arbejdsgivere trækker dette våben. Og det er der en oplagt forklaring på ifølge arbejdsmarkedsforsker Flemming Ibsen fra Aalborg Universitet. 
"I den private sektor går en lockout ud over begge parter, da virksomhederne bliver ramt på deres indtjening. Men i det offentlige tømmes lønmodtagernes strejkekasser, mens kommunekassen blot vokser. Og for at vinde den offentlige opinion skal man normalt kæmpe med de samme våben," siger Flemming Ibsen. 
Spil for galleriet
Godt nok er lockoutvåbnet ladt, men intet tyder lige nu på, at det vil blive affyret. 
Både blandt politikere på Christiansborg og blandt iagttagere lyder vurderingen, at samtlige konflikter vil blive afsluttet med et politisk indgreb i slutningen af maj. 
Den 29. maj kommer resultatet af urafstemningen blandt de kommunalt ansatte medlemmer af FOA, der for to uger siden indgik forlig med KL. 
Officielt lader de kommunale arbejdsgivere dog som om, de stadig vil holde sig inden for rammerne af den danske model: 
"Det her er et signal til fagforeningen og ikke et signal til Folketinget," siger KL-formand Erik Fabrin.
"Det er ikke et vink om regeringsindgreb. Det er et helt almindeligt instrument, som vi bruger," lyder det fra Jan Trøjborg, socialdemokratisk medlem af KL's hovedbestyrelse. 
Den seneste lockout-sabelraslen fra KL, havde den direkte konsekvens, at regionernes formand, Bent Hansen, inviterede Connie Kruckow fra Sundhedskartellet til nye forhandlinger. De varede en time og 40 minutter inklusive en middagspause - hvorfor man let kan få den tanke, at det var rent spil for galleriet. Men ifølge Henning Jørgensen, professor ved Institut for Økonomi, Politik og Forvaltning ved Aalborg Universitet, er det langt fra sandsynligt, at det vil gentage sig:
"Pædagogerne vil ikke risikere anklager om, at forbundet forhandler på skrømt, efter at BUPL-formanden er blevet underkendt to gange - først af sin hovedbestyrelse og siden af sine medlemmer," siger han. 
Kassen er lukket
Og samtidig med at KL altså spiller spillet, signalerer organisationen også, at der er lukket for kassen til pædagogerne: 
"Der er ikke en krone mere til BUPL. Pædagogerne i FOA har fået det samme tilbud, som BUPL. De vælger bare at sætte tilbuddet lidt forskelligt sammen," siger kommunernes chefforhandler, Mads Lebech.
Professor ved Roskilde Universitetscenter Bent Greve mener heller ikke, at der er flere penge at komme efter. 
"Toget kørte én gang for alle, da FOA og Sygeplejerådet startede deres strejke. Der skulle BUPL have været med, hvis de ville have haft en chance for at få en bedre aftale," siger Bent Greve. 
BUPL-formand Henning Pedersen har da også virket noget halvhjertet, når han har skullet svare på, om han kan få en bedre aftale end den, som hans medlemmer har forkastet. 
"I sit stille sind tror jeg, at Henning Pedersen glæder sig over truslen om lockout. Det øger nemlig sandsynligheden for, at konflikten ender med et indgreb. Og så kan han give regeringen ansvaret for, at pædagogerne ikke fik noget ud af at strejke," siger Flemming Ibsen. 
Tilbage står så de to konflikter i regionerne: Siden strejken begyndte, er det kun blevet til korte møder mellem med FOA og Sundhedskartellet. Møder, der begge endte i sammenbrud. 
Når forhandlingerne alligevel er kørt fast, og finansminister Lars Løkke Rasmussen (V) vægrer sig ved at åbne for 'løkkeposen', melder det naturlige spørgsmål sig, om hvorfor regionerne så ikke også benytter sig af det effektive lockoutvåben. 
Her peger Flemming Ibsen på, at en nødbemanding har langt alvorligere konsekvenser på de sygehuse, som hører under regionerne. "Det er ikke livstruende at lockoute børnepasningen, eller lade ældre vente på at komme i bad. Men det er helt uhørt at ramme syge patienter," siger han. 


