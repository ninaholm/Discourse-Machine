Søvndal ryddede bordet ved landsmøde
SF’s landsmøde signalerede samling, men endte i en magtdemonstration fra Villy Søvndals og SF-ledelsens side. Meta Fuglsang, der blev topscorer i valget til landsledelsen, blev vraget til fordel for Mattias Tesfaye og Mette Touborg i et dramatisk kampvalg
SF er kommet styrket gennem det her landsmøde,’ sagde Villy Søvndal i går eftermiddag. ’Vi har haft en god debat, hvor vi byggede bro. Der har været en fantastisk grad af realisme, og vi har nu lagt afstand til en periode, hvor vi har diskuteret. Nu skal vi fremad sammen.’


 SF’s landsmøde i Kolding, der har været præget af medvind for Villy Søvndal, endte noget kaotisk i går eftermiddag.
Efter næsten 48 timer på Hotel Comwell blev partiets to næstformand præsenteret efter et dramatisk møde i partiets nye landsledelse. Mette Touborg og Mattias Tesfaye blev valgt med henholdsvis 17 og 13 stemmer af landsledelsens 19 medlemmer. Den tredje kandidat, Meta Fuglsang, fik kun otte stemmer, og dermed blev hun den store taber i spillet om næstformandsposten. Det på trods af, at selve landsmødet gav hende et stærkt mandat med 224 personlige stemmer, mens de to andre fik henholdsvis 184 og 149.
Efter det konstituerende møde i landsledelsen valgte Meta Fuglsang at forlade hotellet via bagdøren og undgik de mange snurrende tv-kameraer. Information talte med hende før mødet, hvor hun sagde, hun var forberedt på, at det kunne ende med, at hun til sidst sad med sorteper.
»Jeg er overrasket over den store tillidserklæring, landsmødet har givet mig. Det er en stor cadeau. Det stærke mandat, jeg har i ryggen fra SF’s bagland, vil jeg forsøge at gøre gældende i arbejdet i landsledelsen,« sagde Meta Fuglsang.
Touborg: Meta bliver hørt
En af de nye næstformænd, Mette Touborg, forsikrer, at Meta Fuglsang og hendes støtter vil blive hørt i den nye landsledelse.
»Jeg vil være garant for, at de bliver hørt og inddraget i landsledelsens arbejde. Jeg vil gøre alt, hvad jeg kan for at favne hele bredden i SF, så jeg er ikke bekymret for, om vi skaber splittelse i partiet,« siger Mette Touborg.
Med valget af Mette Touborg og Mattias Tesfaye cementerede SF’s ledelse det fornyede mandat til partiets linje, som landsmødet havde udstyret dem med.
Efter landsmødet i Kolding er der ingen tvivl om, at baglandet i Socialistisk Folkeparti bakker fuldt og helt op om regeringsprojektet. Men der er heller ikke tvivl om, at den nye ledelse sidder med en betydelig opgave, der består i at klinke skårene til den noget forslåede såkaldte »røde« fløj i partiet efter Meta Fuglsangs exit fra næstformandsposten.
»Det var et svært valg. Men jeg er glad for, at vi har fået valgt to rigtig gode næstformænd, som jeg tror vil supplere hinanden rigtig fint i det arbejde, SF skal i gang med,« konstaterede Villy Søvndal, der sagde, at »SF er kommet styrket gennem det her landsmøde.«
»Vi har haft en god debat, hvor vi byggede bro. Der har været en fantastisk grad af realisme på dette landsmøde, og vi har nu lagt afstand til en periode, hvor vi har diskuteret. Nu skal vi fremad sammen.«
I partiets landsledelse bliver ledelsen endnu stærkere repræsenteret efter landsmødet. Dels fordi der er kommet flere loyale ledelsesrepræsentanter i form af finansordfører Jonas Dahl, politisk ordfører Jesper Petersen og Europaparlamentsmedlem Emilie Turunen. Dels fordi en del af ledelsens kritikere ikke opnåede valg til landsledelsen.
Det gælder blandt andet for Pernille Frahm og Annika Smith.
»Det var prisen for at være flabet og sige sin ærlige mening,« lød det fra Pernille Frahm på vej hjem fra landsmødet.
Minister droppet
Nederlag led også handelsminister Pia Olsen Dyhr. Hun stillede som eneste minister op til landsledelsen, men hun formåede kun at trække 65 stemmer. Det overrasker hendes ministerkollega, skatteminister Thor Möger Pedersen.
»Jeg var helt sikker på, at hun ville blive valgt. Det, tror jeg, de fleste i salen var. Pia blev ikke vraget. Hun har solid opbakning i SF og blandt de delegerede. Alle havde tænkt, at hun var stensikker,« siger han.

