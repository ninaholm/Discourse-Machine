Ungdomskommission frarådede udgangsforbud for unge
Regeringens Ungdomskommission frarådede allerede sidste år at indføre udgangsforbud mod 'problembørn' i stil med det, som S og SF nu foreslår.  Forslaget vil være næsten umuligt at håndhæve - og samtidig er det på kant med retssikkerheden, påpeger professor


 S og SF's forslag om et udgangsforbud efter mørkets frembrud mod 'problembørn' i ghettoområder  blev skudt ned allerede sidste år af regeringens Ungdomskommission.
»De betydelige ressourcer, der som nævnt kræves til en effektiv håndhævelse af et udgangsforbud meddelt til konkrete unge, taler efter kommissionens opfattelse imod generel anvendelse af en sådan ordning,« konkluderede kommissionen efter halvandet års arbejde med Københavns politidirektør Johan Reimann i spidsen.
I sin over 700 sider lange  rapport henviser kommissionen til, at politi og sociale myndigheder allerede i dag har mulighed for at udstede 'zoneforbud' og 'ungepålæg' for at få unge i problemer til at holde sig hjemme. De muligheder er så nye, at man endnu ikke har evalueret, hvordan de virker.
»De problemer og udfordringer, der på nuværende tidspunkt er forbundet med at anvende udgangsforbud over for konkrete børn og unge med henblik på at forebygge kriminelle handlinger, tilsiger, at erfaringerne med de netop etablerede ordninger (...) indhentes og evalueres, inden der arbejdes videre med yderligere initiativer,« skriver kommissionen.
Virker ikke
Ifølge professor dr. jur. Eva Smith, der er formand for Kriminalpræventivt Råd og var medlem af Ungdomskommissionen, er der ingen erfaringer fra udlandet, der tyder på, at udgangsforbud kan forhindre 'problemunges' kriminalitet.
»Erfaringerne viser, at må børnene ikke være ude efter 22, så begår de kriminalitet på et andet tidspunkt. Det har ikke haft nogen målelig effekt at indføre denne slags forbud,« siger hun.
Samtidig ser hun store demokratiske problemer i at indføre den slags forbud.
»Problembørn - hvem er det? - og hvorfor er det kun problembørn, der bor i såkaldte ghettoer, der skal rammes af sådan et forbud? At lave særlige regler for særlige mennesker, der bor særlige steder, kan ikke være en demokratisk måde at løse samfundsproblemer på,« siger hun og betegner forslaget som »ren symptombehandling«.
»I stedet for skulle man gå ind og tage fat på de problemer, der fører til kriminaliteten«.
Ifølge S og SF skal det være SSP-samarbejdet i kommunen, der skal kunne udstede udgangsforbud mod »omstrejfende problembørn«, der herefter ikke må færdes ude efter kl. 22 »med mindre  de er ledsaget af en voksen«.
Men dét er på kant med borgernes retssikkerhed, siger professor i strafferet Jørn Vestergaard fra Københavns Universitet.
»Hvis det er SSP-samrådet, som skal forholde sig til konkrete sager, kan man godt sætte et stort spørgsmålstegn ved, hvilket grundlag, man har at gøre det på,« siger han og efterlyser også de retssikkerhedsgarantier, der normalt gælder, når en offentlig myndighed vedtager sanktioner eller foranstaltninger mod borgerne.
»Der er helt sikkert mange gode grunde til, at der kommer fokus på disse problemstilligner. Men at tro, at det er noget, man kan lovgive sig ud af ved at indføre nye sanktionsmuligheder - det er tvivlsomt,« siger han.
Almindelig snusfornuft
Ungdomskommissionens og eksperternes konklusioner får ikke Socialdemokraternes integrationsordfører Henrik Dam Kristensen til at ryste på hånden.
»Vi kan godt diskutere alt det med retssikkerhed og SSP. Men det er børn under 13, under 13, vi taler om. Langt de fleste børn i den alder render ikke ude efter 22. Og her er der tale om børn, der er på vej ud i noget snavs, fordi de ikke får sat de nødvendige rammer af deres forældre. Det er jo helt almindelig sund snusfornuft, vi taler om,« siger han.

