Den danske sædbranche boomer
Antallet af udlændinge på danske fertilitetsklinikker stiger voldsomt.  Vi har nemlig masser af donorsæd og en liberal lovgivning modsat det meste af Europa. Og så kan vi endda levere vikingegener


 Pædagoger i børnehaver overalt i Europa må de kommende år indstille sig på at holde styr på et stærkt stigende antal lyshårede småbørn, ligesom stadig flere sydeuropæiske mødre fremover bør være ekstra påpasselige med at smøre deres poder ind i solcreme.
De senere år er Danmark nemlig blevet en uhyre populær destination for europæiske kvinder, der ønsker at blive gravide ved kunstig befrugtning, men som ikke kan blive behandlet i deres hjemland. Antallet af udlændinge på danske fertilitetsklinikker er de seneste fem år blevet fire- eller femdoblet, muligvis endda mere (se boks). Klinikker og sædbanker beretter om, at mere end to tredjedele af deres kunder er udlændinge.
»Det er først og fremmest lovgivningen i vores omkringliggende lande, der gør, at der kommer så mange udlændinge hertil,« siger Karin Erb, formand for Dansk Fertilitetsselskab.
Hun henviser i lighed med mange andre branchefolk, Information har talt med, til Danmarks liberale lovgivning: Siden 2007 har Danmark i modsætning til mange andre lande tilladt kunstig befrugtning af både enlige og lesbiske, hvilket lokker mange til.
Samtidig har adskillige europæiske lande de senere år indført lovkrav om, at sæddonorer ikke må forblive anonyme, hvis  donorbørnene ønsker at kende deres far. Det har skræmt mange donorer væk, så der nu er mangel på sæd.
»Sverige mistede sit donorkorps nærmest overnight, da man afskaffede anonymiteten,« siger Ole Schou fra sædbanken Cryos.
Og det betyder, at der nu er årelange ventelister på kunstig befrugtning i nabolandet.
Også i Storbritannien er anonymiteten afskaffet, hvilket har fået mange briter til at søge til udlandet efter en anonym donor.
Det kan mærkes på fertilitetsklinikken Vitanova:
»Der kommer flere    og flere fra England. Et slag på tasken er fire til fem per måned, hvor det for et år siden kun var ti om året,« fortæller indehaver Anette Pillon, hvis personale taler både tysk, fransk, italiensk, engelsk og svensk.
75 procent af kunderne er udlændinge.
Det har ikke været muligt at få præcise tal for den nationalitetsmæssige fordeling af danske fertilitetsklinikkers udenlandske kunder - men ifølge Sundhedsstyrelsens foreløbige tal og oplysninger fra klinikker og sædbanker er de tilrejsende især svenskere, nordmænd, tyskere og briter.
Godt rygte
Et studie af »fertilitetsturisme« i Europa fra sidste år fandt frem til, at det generelt især er italienere, tyskere, hollændere og franskmænd, der rejser udenlands for at blive gravide.
Danmark er imidlertid ikke det eneste land i Europa, der kan tilbyde de rejsende svangerskabssøgere insemination - Spanien kan eksempelvis også tilbyde lesbiske kvinder anonym donorsæd, og i Tjekkiet er donorerne også sikret anonymitet ved lov.
Altså må Danmarks popularitet hos fertilitetsturisterne være udløst af mere end blot     det faktum, at behandlingen er tilgængelig.
I branchen peger mange på både prisen, kvaliteten og det danske sundhedsvæsens gode rygte. Sygeplejerske Lilian Jørgensen fra klinikken Stork, hvor 84 procent af kunderne er udlændinge, beretter eksempelvis om et stigende antal franske kvinder, der er blevet tvunget til at søge andre steder hen end til  fra deres tidligere favoritdestination, Belgien, på grund af sædmangel: »De franske kvinder har jo også muligheden i Spanien, som ligger tættere på,« siger hun, »men det er vigtigt for dem at komme et sted, hvor de føler sig trygge - hos nogen, der har samme værdier som dem selv.«
Flere branchefolk fremhæver desuden, at danske klinikker som noget unikt kan tilbyde sæd fra både anonyme og ikke-anonyme donorer.
»Vi kan mærke, at det for nogen er det enormt vigtigt med en anonym donor, mens det for andre er enormt vigtigt, at donoren er kendt,« siger Peter Bower, direktør i sædbanken Nordic Cryobank / European Sperm Bank.
Dog er det i dag kun klinikker drevet af jordemødre, som må tilbyde sæd fra ikke-anonyme donorer, mens lægedrevne klinikker stadig skal holde donorerne hemmelige - men det vil et nyt lovforslag sandsynligvis lave om  på.
'De vil ha' en viking'
En sidste forklaring på de danske fertilitetsklinikkers popularitet er det, man kunne kalde 'den skandinaviske faktor':
»For sydeuropæerne har det ekstremt stor værdi, at de kan få et blondt, lyshåret barn,« siger Anette Pillon fra fertilitetsklinikken Vitanova.
»De vil alle sammen gerne have en viking.«
Vikingegenerne opleves dog ikke som den udslagsgivende faktor hos sædbankerne.
»Der er ingen tvivl om, at både skandinaviske gener og vores sundhedssystem generelt har en høj stjerne, men det er nok de færreste, som ligefrem vil rejse efter det,« siger Peter Bower fra Nordic Cryobank/ European Sperm Bank.
Ole Schou fra Cryos påpeger, at de fleste gerne vil have sæd fra en donor, der ligner enten dem selv eller deres partner - og det gælder også sydeuropæere. »Derfor ribber de hylderne for alt, hvad der er brunøjet og mørkt i løden. Og så får vi skældud, fordi vi har alt for meget af det blåøjede og alt for lidt af det brunøjede.«
Sædbankdirektøren medgiver dog, at nogle kvinder går målrettet efter en donor, som ligner »drømmeprinsen« - hvilket jo godt kan være en dansk viking.


