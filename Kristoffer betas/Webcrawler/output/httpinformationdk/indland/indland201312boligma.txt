Boligmarkedet er glohedt i Sverige og Norge
Mens de danske boligpriser er faldet siden finanskrisen, er både de svenske og norske boligpriser steget så meget, at flere økonomer advarer mod boblelignende tendenser. Danske banker genkender billedet af en nordisk boble, men frygter ikke, at prisfald vil påføre dem tab


 
	De københavnske boligpriser har taget revanche for finanskrisens store boligprisfald og er tilbage på et rekordhøjt niveau. Men ellers er der i Danmark langt til fornemmelsen fra før krisen, hvor alle troede, at priserne kun kunne gå en vej: opad.

	Nu er det i stedet vores nordiske naboer i Sverige og Norge, der kniber sig selv i armen og spørger, om der er sund fornuft bag, at deres boligpriser er fordoblet de sidste ti år. Eller om de står i den samme boligboble, som Danmark stod i for fem år siden.

	»Det ser unægtelig ud til, at priserne ligger over det, man vil forvente på langt sigt,« siger Peter Birch Sørensen, der er økonomiprofessor ved Københavns Universitet. Han beskriver, at der er en stigende nervøsitet over udviklingen på både boligmarkedet i Norge og Sverige.

	»Der er en risiko for, at hvis der sker en negativ begivenhed, som svækker tilliden, så kan det godt føre til mærkbare prisfald,« siger Peter Birch Sørensen.

	Den opfattelse deles af hans kollega Torben M. Andersen, der er økonomiprofessor på Aarhus Universitet og ligesom Peter Birch Sørensen tidligere har været overvismand i Danmark.

	»Det er svært at se, at priserne på boliger på længere sigt kan blive på det niveau, de er i dag. Men om tilpasningen skal ske ved, at boligpriserne falder eller ved, at de er konstante i en periode, hvor alt muligt andet stiger i pris, det er svært at sige noget om,« siger Torben M. Andersen.

	De to danske økonomer har begge indgående kendskab til især svensk økonomi. Torben M. Andersen er tidligere næstformand for den svenske vismandsinstitution og Peter Birch Sørensen har i foråret afleveret en 287 sider lang analyse af det svenske boligmarked til de svenske vismænd i Finanspolitiska Rådet. I analysen vurderer Peter Birch Sørensen, at boligpriserne – efter det han selv kalder sit »bedste bud« – er overvurderet med 15 procent.

	Det ser værst ud i Norge

	Mens det svenske boligmarked endnu ikke viser tegn på et omslag, selv om prisstigningen de seneste år er aftaget, så er boligpriserne i 2013 begyndt at falde i Norge, hvor det også tager længere og længere tid at sælge sin bolig.

	»På det seneste har vi kunnet konstatere, at boligpriserne i Norge er begyndt at falde efter flere års eksorbitante stigninger,« siger Nordeas cheføkonom, Helge J. Pedersen.

	»Hen over de kommende to år kan de falde med et sted mellem 15 og 20 procent,« vurderer han. Det er ifølge ham særligt på det norske boligmarked, at de største problemer er.

	»Jeg skal ikke kunne afvise, at der også er risiko for en boligboble i Sverige, men jeg vil på nuværende tidspunkt ikke vurdere det til at være helt så udtalt som det, vi har set i Norge,« siger Helge J. Pedersen.

	Fordi de nordiske økonomier er tæt forbundne, og samhandlen mellem Norge og Sverige er større end de to landes respektive handel med Danmark, vil en bristet boligboble ramme hele den nordiske økonomi, forklarer han. Falder eksempelvis boligpriserne i Norge, vil det også have stor betydning for svensk økonomi, og effekten af den svækkede svenske økonomi vil ramme dansk økonomi oven i den direkte effekt af den bristede boligboble i Norge.

	Internationale advarsler

	En lang række internationale økonomer og organisationer har i løbet af det seneste år advaret mod en boligboble i både svensk og norsk økonomi. Det gælder for eksempel Den Internationale Valutafond, IMF, og årets nobelprisvinder i økonomi, amerikanske Robert Shiller. Blandt andet til den svenske tv-station SVT1 har han udtalt, at svenskerne – efter hans opfattelse – tror, at deres boliger er mere værd, end de rent faktisk er. Robert Shiller var en af få økonomer, der advarede mod en amerikansk boligboble, inden den bristede og medvirkede til at skabe finanskrisen.

	»Det er altid meget farligt at sige, at det er en boble. Men der er uomtvisteligt nogle meget store boligprisstigninger, som har skabt en meget sårbar situation,« siger Torben M. Andersen.

	Og kommer der et pludseligt prisfald, så vil det kunne ramme dansk økonomi ganske hårdt.

	»En mindre korrektion vil vi ikke kunne mærke særlig meget. Men en stor korrektion, hvis vi snakker om prisfald i størrelsesordenen 20 procent eller mere, er virkelig noget, der ikke vil gå sporløst hen over os,« siger Peter Birch Sørensen.

	»Jeg vil ikke fremstå som dommedagsprofet. Det er et risikomoment. Jeg siger ikke, at det nødvendigvis vil ske,« tilføjer han dog.

	Dansk økonomi vil i første omgang blive ramt ved ikke at kunne eksportere så meget til svenskerne og nordmændene, forklarer Torben M. Andersen. Og derudover vil det også kunne påvirke danskernes forventninger til fremtiden, fremhæver Peter Birch Sørensen.

	»Hvis folk læser om et større krak på de to nordiske boligmarkeder, så vil det også påvirke forventningsdannelsen negativt herhjemme,« siger han. I forventning om, at boligpriserne i Norge vil falde med op mod tyve procent de kommende to år, har Nordea halveret deres vækstskøn for Norge, forklarer Helge J. Pedersen.

	»Det er klart, at det vil komme til at påvirke også de danske eksportmuligheder til Norge,« siger han.

	Hvor store konsekvenserne for dansk økonomi vil være, afhænger dog dels af, hvor hurtigt priserne falder, og om boblen brister i både Norge og Sverige samtidig.

	»Det afhænger fuldstændig af, om det bliver en blød eller hård landing. Hvis der kommer en brat landing, og det både er i Norge og Sverige samtidig, så vil det have en vis effekt på Danmark. Hvis det er en blød landing og eventuelt sammenfaldende med, at andre ting udvikler sig rimeligt gunstigt, så vil det ikke være noget, der har afgørende betydning,« siger Torben M. Andersen.

	Ikke ’speciel udfordring’

	I bankernes brancheorganisation Finansrådet genkender man billedet af en nordisk boligboble. Men man er ikke bekymret for, at det vil ramme danske banker, hvis boblen brister.

	»Vi har ikke noget indtryk af, at det skulle være nogen speciel udfordring for danske banker,« siger Niels Storm Stenbæk, cheføkonom i Finansrådet. Han mener, at bankerne i Norden vil være i stand til at absorbere de eventuelle tab, der måtte komme. De danske bankers samlede udlån til Sverige og Norge er på over 300 mia. kr. Det dækker både over udlån til de finansielle virksomheder og husholdninger. Og Niels Storm Stenbæk fremhæver, at den effekt bankerne vil mærke lige så godt kan stamme fra den generelle afmatning i økonomien efter en boligboble som tab, der er direkte forbundet til boligudlån.

	»Vi vil selvfølgelig mærke, hvis der sker noget i Norge og Sverige, men det kan være ad mange andre kanaler end lige præcis en eksponering mod boligmarkedet,« forklarer han. »Men,« siger han samtidig, »vi har ikke en fornemmelse af, at det er et stort problem.«

	Da Nationalbanken tidligere i december udgav sin seneste analyse af den finansielle stabilitet i Danmark, sagde nationalbankdirektør Lars Rohde på et pressemøde, at Nationalbanken ikke vurderer, at danske banker er særlig eksponeret i Norge og Sverige, og at det derfor ikke vil true stabiliteten i den finansielle sektor herhjemme, hvis en boligboble brister i et af de to lande.

