Fire ud af fem danskere: Lovlig skattespekulation er uansvarligt
Det er uansvarligt, når virksomheder spekulerer i at undgå skat i u-landene, mener 85 procent af befolkningen ifølge ny undersøgelse. Det viser, at lovgivningen er ude af trit med almindelige menneskers retsfølelse, mener Mellemfolkeligt Samvirke
Regeringen arbejder ifølge skatteminister Benny Engelbrecht  (S) benhårdt for at få lavet nogle regler på internationalt niveau, der kan bidrage til at dæmme op for skattespekulation. ’Jeg har godt lagt mærke til, at der her i avisen har været kritik af de dobbeltbeskatningsaftaler, som regeringen indgår med udviklingslande, eksempelvis Ghana. Den kritik må jeg afvise,’ siger ministeren.


 Selv hvis virksomheder holder sig inden for lovgivningen, når de forsøger at undgå skattebetaling i udviklingslande, er det ikke i orden. Det mener et stort flertal af den danske befolkning ifølge en ny undersøgelse foretaget af Analyse Danmark på vegne af Mellemfolkeligt Samvirke.
Direkte adspurgt om »det er uansvarligt, når en virksomhed, der driver forretning i et udviklingsland, prøver at slippe for at betale skat i det pågældende land«, erklærer 67 pct. sig »helt enig« og 18 pct. sig »delvist enig«.
De adspurgte er forinden blevet gjort opmærksom på, at undersøgelsen udelukkende handler om fuldt lovlig skattespekulation. Og selv hvis en virksomhed, der laver skattespekulation i et udviklingsland, bidrager til statskassen i Danmark, er befolkningen overvejende negativt stemt.
67 procent af de adspurgte erklærer sig således helt eller del- vist uenige i, at »så længe virksomheder bidrager til statskassen i Danmark, er det ikke vigtigt for mig, om de laver skattespekulation i de udviklingslande, hvor de driver forretning«.
Moral vs. jura
Det er høje tal, som udstiller et stort gab mellem juraen på området og befolkningens retsfølelse, mener Mellemfolkeligt Samvirke.
»Det er slående, at den måde, mange virksomheder agerer på, er så meget ude af trit med almindelige menneskers opfattelse af, hvad der er ret og rimeligt. Og det er meget glædeligt, at langt de fleste danskere ikke køber det argument, som nogle fremfører, om, at virksomhederne ikke har noget ansvar ud over at følge lovgivningens bogstav,« siger Troels Børrild, der er politisk rådgiver i Mellemfolkeligt Samvirke og organisationens specialist i virksomheders samfundsansvar og skat.
Skatteminister Benny Engelbrecht (S) glæder sig over, at så mange danskere er modstandere af lovlig skattespekulation.
»Jeg tilslutter mig gerne de 67 procent, der er helt enige. Vi skal dæmme op for skattespekulation, uanset om der er tale om et udviklingsland eller industriland. Men Danmark kan ikke løse det her alene,« skriver ministeren i en mail til Information.
»Det er derfor, regeringen arbejder benhårdt for, at vi får lavet nogle regler på internationalt niveau, der kan bidrage til at dæmme op for skattespekulation.«
Hos Venstre reagerer skatteordfører Torsten Schack Pedersen roligt på, at et stort flertal i befolkningen tilsyneladende er uenige med ham i, hvorvidt lovlig skattetænkning er uansvarligt.
»Skat og moral skal ikke blandes sammen. Virksomheder skal følge lovgivningen, mere kan man ikke forlange,« siger han.
»Hvis der er skattehuller, hvor man kan undslå sig skat i strid med lovens intentioner, så medvirker vi selvfølgelig gerne til at lukke dem. Men jeg tror ikke, det er gavnligt, hvis virksomhederne skal betale mere i skat. Hvis folk mener noget andet, må de jo lade det indgå i deres overvejelser, når de skal stemme til næste folketingsvalg.«
Hvor mange penge, udviklingslandene går glip af som følge af skattespekulation, er uvist. Men en rapport fra den internationale ngo ActionAid viser, at knap halvdelen af de udenlandske investeringer i udviklingslandene kommer fra selskaber, som opererer fra et skattely.
Et estimat lyder på, at udviklingslandene på den måde glip af omkring 900 milliarder kroner årligt. Det er mere end dobbelt så meget som EU-landenes samlede udviklingsbistand.
Et kraftigt signal
På den baggrund ser Troels Børrild fra Mellemfolkeligt Samvirke danskernes afstandtagen fra lovlig skattespekulation som et kraftigt signal til politikerne.
»Det er muligvis fuldt lovligt at benytte sig af skattely. Men det er ikke retfærdigt. Lovgivningen bør laves om, så den kommer i overensstemmelse med befolkningens holdning til, hvordan man skal bidrage til fællesskabet,« siger han.
Det er en kamp, der primært skal tages på europæisk og internationalt plan. Men også herhjemme kan regeringen gøre en indsats, påpeger Troels Børrild.
Han understreger, at han synes, skatteminister Benny Engelbrecht allerede har iværksat mange gode initiativer i form af en handlingsplan mod skattely. Men han efterlyser, at den danske regering kæmper for at pålægge EU-landene at udarbejde analyser af, om deres skatteregler har en negativ effekt på udviklingslandene. Og at Danmark går foran ved selv at lave en.
Og så mener han, at regeringen bør være mere »large«, når den forhandler dobbeltbeskatnings- aftaler med udviklingslande. Som eksempel nævner han, at Danmark aktuelt er i færd med at indgå en aftale med Ghana, som ifølge kritikere er ufordelagtig for det afrikanske land.
Skatteminister Benny Engelbrecht skriver i mailen til Information:
»Jeg har godt lagt mærke til, at der her i avisen har været kritik af de dobbeltbeskatningsaftaler, som regeringen indgår med udviklingslande, eksempelvis Ghana. Den kritik må jeg afvise. De aftaler, vi indgår, er en fordel for både Danmark og de lande, vi indgår dem med. Ellers ville de jo ikke indgå dem med os.«

