Tobaksindustrien risikerer at blive holdt ude
Socialdemokraternes Benny Engelbrecht vil registrere alle de møder, han holder med lobbyister i løbet af de næste tre måneder. Den første, der lader sig registrere, er en lobbyist fra tobaksfirmaet Philip Morris, som ikke er tilhænger af et lobbyregister


 Tirsdag formiddag har Socialdemokraternes Benny Engelbrecht et møde med en lobbyist fra tobaksfirmaet Philip Morris.
Lobbyisten hedder Rasmus G. Kristensen, og han har forud for mødet på Benny Engelbrechts kontor fået tilsendt et skema, hvor han skal notere sit eget navn og sin titel, navnet på den virksomhed, han repræsenterer og temaet for dagens møde. Skemaet er en del af et forsøg, som Benny Engelbrecht og Enhedslistens Per Clausen indledte i går.
Testperiode
I løbet af de kommende tre måneder vil alle deres møder med lobbyister, virksomheder og interesseorganisationer bliver registreret og offentliggjort på nettet. De to politikere vil på den måde teste, om det fungerer med et lobbyregister på Christiansborg.
»Et register kan være med til at afmystificere det, der bliver betegnet som lobbyisme, og det vil skabe mere åbenhed,« siger Benny Engelbrecht.
Den idé møder dog modstand fra Rasmus G. Kristensen. Han er til daglig ansat i tobaksfirmaet Philip Morris, men understreger, at hans holdninger er hans egne og ikke firmaets.
Rasmus G. Kristensen taler dog på vegne af flere brancher, når han argumenterer for, hvorfor et lobbyregister ikke er en god idé:
»Jeg kan sagtens forestille mig situationer, hvor politikere vil undgå at tage et møde med en bestemt person, fordi det bliver registreret,« siger han og peger på, at repræsentanter for industrier som eksempelvis beskæftiger sig med våben, olie eller tobak med stor sandsynlighed vil få sværere ved at få aftaler med politikerne, hvis deres møder bliver registeret.
»Det sker allerede i dag, og jeg er helt overbevist om, at et register ville bidrage yderligere til den udvikling,« siger han.
Kan blive et problem
Det dilemma er en af grundene til, at Benny Engelbrechts og Per Clausens initiativ til et midlertidigt register endnu er på prøvestadiet.
For Benny Engelbrecht kan sagtens sætte sig ind Rasmus G. Kristensens bekymring.
»Jeg har ikke noget imod at mødes med folk, som jeg er hamrende uenig med, men jeg er helt sikker på, at nogle af mine kolleger ville få berøringsangst,« siger han og tilføjer, at det ville være katastrofalt, hvis det blev konsekvensen.
»Hvis det kan betyde, at nogle politikere pludselig ikke vil mødes med personer fra bestemte virksomheder, så ville det være problematisk, og i sidste ende kunne det blive et demokratisk problem,« siger han.
Til maj vil Benny Engelbrecht lade registreringerne fra de kommende måneder indgå i en rapport, som Folketingets Præsidium skal have.
Det er Benny Engelbrechts håb, at registreringerne kan give en idé om, hvordan et register over lobbyisternes møder på Christiansborg bedst kan skrues sammen.
»Det er let nok at sige, at man vil indføre at register, men det svære er at finde ud af, hvordan det præcis skal fungere,« siger han.
Indtil videre fungerer Benny Engelbrechts system, som det skal.
Da dagen er omme har han holdt yderligere tre møder med lobbyister, og alle tre har accepteret at lade sig registrere.

