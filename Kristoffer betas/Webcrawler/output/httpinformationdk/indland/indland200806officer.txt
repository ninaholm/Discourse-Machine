Officerer advarer: Afghanistan-styrkens uddannelse er for kort
140 konstabelelever træner intensivt, til de til august skal kæmpe i Afghanistan. De ansvarlige officerer kritiserer og advarer om de forhold, de uddanner soldaterne under: De lærer ikke at bruge de køretøjer og våben, de skal kæmpe med i Helmand. Men det største problem er, at deres træning er for kort


 Manglende rutine i at bruge bestemte våben og køretøjer er konsekvensen af den komprimerede uddannelse, danske soldater skal igennem, før de tager i krig i Afghanistan. Sådan lyder advarslen fra kaptajn Jesper Olsen, der kom hjem fra Helmand-provinsen tidligere på året. Her var han eskadronchef for de første nyuddannede soldater, som forsvaret har sendt til Afghanistan. De menige når ikke at blive fuldt uddannet, inden de tager til Afghanistan, og derfor må de klare hængepartierne i danskernes hovedlejr, Camp Bastion.
"Men man skal ikke bruge tid i missionsområdet på at blive fortrolig med sit udstyr. Det skaber usikkerhedsmomenter," siger kaptajn Jesper Olsen. "Soldaten skal ikke tænke på, om hans lasersigte virker, eller hvad den røde lampe betyder, der pludselig blinker i instrumentbrættet. Han skal have fokus på opgaven, og det får han kun, hvis han føler sig klar." Til august skal kaptajn Jacob Andersen til Helmand-provinsen som chef for et kompagni. Men kompagniet når ikke at blive færdig med uddannelsen inden da. 
Kompagniet skal på afsluttende kontroløvelse om to uger, men de er mere end en måned bagud med oplæringen i et nyt våbensystem, der blev leveret til dem sent.
"Uddannelsen skal være længere - den er god nok, men der er ikke tid nok," mener kompagnichefen.
Fortsættes side 4-5
Det ønske afviser Hærens Kampskole, der har skruet uddannelsen sammen. 
"Følger man planen, som den står i Standard Uddannelses Forløbet, så kan det lade sig gøre. Lige akkurat," siger uddannelseschef Oberstløjtnant A. B. Madsen. Men han ved godt, at det kniber med tiden.
"Der kommer hele tiden større krav til, hvad konstablerne skal kunne, og der kommer nyt materiel. Man må omprioritere og overveje, hvad der så i stedet skal tages ud af uddannelsen. Men det er klart, på et tidspunkt går den ikke længere," erkender han.
I skydelejren ryster kompagnichef Jacob Andersen på hovedet over de ord. 
"Der er ikke noget standard over det forløb, for det bliver hele tiden ændret," siger han. For eksempel har kompagniet lige fået nogle firhjulede motorcykler, de skal finde tid til at indarbejde i uddannelsen.
Forsvarets ledelse vil gerne give de udsendte enheder det nyeste materiel, men medmindre det er en ny slags forbinding med helende kræfter, vil kompagnichef Jacob Andersen hellere være fri for at skulle stresse nyt udstyr ind midt under uddannelsen.
Manglende våben
Den hjemvendte eskadronchef, Jesper Olsen, der i dag underviser på Hærens Officersskole, er endnu hårdere i sin kritik.
"Uddannelsesplanen kan kun lade sig gøre i teorien. I praksis støder den sammen med manglende køretøjer, manglende våben og soldater, der springer fra. Vi skiftede op mod en fjerdedel af eskadronen ud. Det betyder, at man skal uddanne nye folk i det, de andre har været igennem en gang," forklarer kaptajn Jesper Olsen. 
Hans soldater ventede måneder på at få radioer, mortérer, maskingeværer, elektronik mod vejsidebomber og de rigtige køretøjer. De måtte træne med lånte køretøjer af en helt anden type, end dem de skulle bruge, da det gjaldt i Afghanistan. 
En del af problemet for kaptajn Jesper Olsens eskadron var, at meget udstyr først skulle hentes hjem fra Irak, som den danske hær trak 450 soldater hjem fra sidste sommer. Men selv når materiellet ligger på lager i Danmark, kan det være en kamp at få det udleveret, har kompagnichef Jacob Andersen oplevet. 
Fejl i Materieltjenestens it-system har forhindret det kommende Afghanistan-kompagni i at få basale genstande som kampbukser, knæbeskyttere, fragmentationsveste, lys/lasersigte og radioer. 
Hver tredje uge rykkede kompagnichef Jacob Andersen for det tiltrængte udstyr, men alligevel gik der syv måneder, inden kompagniet fik deres radioer.
"Procedurerne er dybt rigide og utidssvarende," siger kaptajn Jacob Andersen frustreret. 
Børnesygdomme
Brigadechef oberst Ulrich Hellebjerg har det overordnede ansvar for uddannelsesenhederne. Han afviser it-problemerne som børnesygdomme, der skulle være ryddet af vejen nu. Men han forstår kaptajnernes frustration over uddannelsen. 
"Jeg er godt klar over, det er hårdt," siger oberst Ulrich Hellebjerg. Derfor arbejder brigaden på at fylde de ledige instruktørstillinger op for at støtte kompagnierne bedre under uddannelsen. Problemet er, at instruktørerne forlader hæren hurtigere, end man kan nå at uddanne nye. En væsentlig grund til frafaldet er netop de rigide procedurer og et stigende arbejdspres, viser forsvarets egne rapporter.
Låst af forsvarsforliget
I Hærens Operative Kommando (HOK) vil man ikke afvise, at uddannelsen på sigt kan blive længere, fortæller oberstløjtnant Bjarne Møller. Men som det er nu, er man låst fast af det eksisterende forsvarsforlig fra 2003, der dikterer værnepligtens og missionsuddannelsens længde.
Hverken kompagnichef Jacob Andersen eller eskadronchef Jesper Olsen vil gå så langt som at sige, at deres folk ikke er dygtige nok. Tværtimod er de meget imponeret over konstabelelevernes ildhu og engagement under de pressede forhold. 
Men selv er de færdige med at uddanne konstabelelever. Man skal kæmpe for mange kampe på mange forskellige niveauer.
"Det gør man kun én gang i livet," siger kompagnichef Jacob Andersen til Information.


