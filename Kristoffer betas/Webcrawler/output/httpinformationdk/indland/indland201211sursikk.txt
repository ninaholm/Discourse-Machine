Sur for en sikkerheds skyld
Uden nogen tilsyneladende har opdaget det, hæver næste års finanslov det såkaldte »skrå skattetryk«, som rammer de højest lønnede. Enhedslisten er både sur og glad over det


 I månedsvis, ja nærmest årevis, har de himlet op om, at de rige burde betale mere. Og når de rige så kommer til at betale mere, er de ikke glade. Men bare sure for en sikkerhedsskyld.
Sådan er det tilsyneladende i Enhedslisten efter det i går kom frem, at det såkaldte »skrå skattetryk« med finansloven for 2013 for første gang i lang, lang tid bliver hævet. »Det skrå skattetryk« har hidtil sikret, at ingen danskere betaler mere end 51,5 procent i skat, men fra næste år skal 460.000 danskere forberede sig på at komme til at betale mere end det. »Det skrå skattetryk« bliver hævet til 51,7 procent for at finansiere fjernelsen af fedt- og sukkerafgifterne.
De rige kommer altså til at betale mere i skat, og det burde jo vække stor begejstring i Enhedslisten, som ellers ikke har smilet meget over, at deres 12 medlemmer skal stemme for finansloven, når den behandles i folketingssalen.
En lille millionærskat
Men partiets finansordfører, Frank Aaen, er i Jyllands-Posten »dybt forundret« over, at han først efter forhandlingernes afslutning af Finansministeriet er blevet gjort opmærksom på det historiske løft af »det skrå skattetryk«.
Efter den første skepsis har lagt sig, finder Frank Aaen dog smilet frem.
»Det er en lille millionærskat, og det er vi selvfølgelig yderst tilfredse med. Direktørfamilien kommer nok ikke til at mangle noget, men det her er principielt vigtigt«, siger han til Jyllands-Posten.
Før Frank Aaen og resten af Enhedslisten lader begejstringen løbe af med sig, maner økonomi- og indenrigsminister Margrethe Vestager (R) dog til besindighed. Enhedslisten skal ikke regne med, at de har fundet en kattelem til at liste en millionærskat ind i det danske skattesystem, forsikrer den radikale leder.
»Hvis det er det, han håber på, så ville jeg ikke sætte mine forhåbninger for højt. Men det glæder mig helt oprigtigt, hvis Frank Aaen har fundet noget at være glad for,« siger Margrethe Vestager til Jyllands-Posten.

