Vismænd: Obligatorisk pensionsopsparing er nødvendig
Tidligere medlemmer af Velfærdskommissionen roser vismændene for at finde kommissionens gamle forslag om obligatorisk pensionsopsparing frem og støve det af. Til gengæld får vismændene ris for at ville fjerne pensionstillæg og ældrecheck
Professor og overvismand Peter Birch Sørensen fremlagde i går de økonomiske vismænds forårsrapport under stor pressebevågenhed.


 Særkapitlet i de økonomiske vismænds nye rapport rummer en god og en dårlig nyhed om det danske pensionssystem.
Den gode nyhed først: Flere og flere danskere spareri dag op til deres pension, og rigtig mange vil i deres tilværelse som pensionister have stort set de samme penge som i tiden før.
Den dårlige nyhed er der-imod, at omkring 20 procent af danskerne slet ikke er kommet med til pensions-festen. Det gælder især ledige, mindre erhvervsdrivende, indvandrere og personer, der ikke er dækket af en overenskomst eller står uden for arbejdsmarkedet.
Denne restgruppe indbetaler enten overhovedet ikke eller kun meget lidt til en pensionsopsparing, og som pensionister har gruppen kun folkepensionen samt pensionstillægget og ældrechecken at leve af. For personer i denne gruppe er et indtægtsniveau omkring 120.000 kroner før skat ikke ualmindeligt.
Velfærdsudfordring
Det får nu de økonomiske vismænd til at anbefale en obligatorisk pensionsopsparing for alle. Mod at man samtidig fjerner de nuværende pensionstillæg.
"Personer på offentlige overførselsindkomster skal indbetale seks procent eller minimum 750 kr. pr. måned til en pensionsordning. Heraf indbetaler staten to tredjedele. For personer, der arbejder på områder uden overenskomst, betaler arbejdsgiveren fire procent af lønnen til pension, mens lønmodtageren selv indbetaler to procent. Selvstændige skal indbetale seks procent," lyder forslaget fra vismændene.
Professor i økonomi og tidligere formand for Velfærdskommissionen Torben M. Andersen bakker grundlæggende op om forslaget, som han mener tager hånd om en af de helt centrale udfordringer i velfærdssamfundet.
"Obligatorisk pensionsopsparing er jo et af Velfærdskommissionens gamle forslag, der desværre dengang druknede i andre debatter. Men for et velfærdssamfund må det være helt centralt, at der ikke er en pensionsmæssig restgruppe, der ikke kan spare op til deres alderdom og derfor forbliver en restgruppe som pensionister," siger Torben M. Andersen.
LO vil bevare tillæg
LO's formand, Harald Børsting, mener også, at idéen om obligatoriske pensions-opsparinger er god, men han er stærkt forbeholden over for at fjerne pensionstillæggene. 
"Vismændene overser fuldstændig betydningen af pensionstillægget for de dårligst stillede folkepensionister," siger Harald Børsting og peger på, at tillægget især er vigtigt for personer med lav løn, kort uddannelse eller minimal tilknytning til arbejdsmarkedet. 
Torben M. Andersen er enig i, at vismændene langtfra er overbevisende, når de anviser ruten for deres nye forslag.
"Man skal jo huske på, at et nyt pensionssystem først får effekt efter rigtig mange år. Hvis man i denne overgangsfase fjerner ydelser som ældrechecken, er der pludselig pensionister, der er endnu dårligere stillet," lyder det fra Torben M. Andersen.
Han efterspørger også en mere klar analyse af, hvad vismændenes forslag betyder for uligheden mellem pensionister. 
For én ting er - som Torben M. Andersen pointerer - at vismændene dokumenterer, at der i Danmark ikke er stor forskel på personers indtægter før og efter pensionen. Men de fortæller jo ikke noget om, hvad forslaget betyder for de økonomiske forskelle mellem pensionisterne, siger han.
Kæfter ikke op
Som et politisk indspil er Torben M. Andersen dog tilfreds med den del af forslaget, der omhandler obligatorisk pensionsopsparing. Han forventer dog, at det politiske flertal vil forbigå forslaget i tavshed - præcis som da Velfærdskommissionen i sin tid præsenterede idéen. 
Samme vurdering af forslagets politiske gang på Jorden har et andet tidligere medlem af Velfærdskommissionen, Stine Bosse, der i dag bl.a. er bestyrelsesformand for brancheforeningen Forsikring & Pension.
"Udfordringen med den nuværende restgruppe er af samme store omfang som den, man stod med, før man indførte arbejdsmarkedspensionen. Men ulykkeligvis er den nuværende restgruppe typisk ikke folk, der kæfter så meget op, hvilket betyder, at de let bliver politisk overset. Men det gør jo ikke samfundsudfordringen mindre," siger Stine Bosse.


