Europarådet kritiserer Danmark for manglende åbenhed om politikere
SF og Enhedslisten opfordrer regeringen til at følge anbefaling fra Europarådet om at stramme antikorruptionsreglerne
De danske politikere kan i dag selv bestemme, om de vil lade registrere, hvad de har af biindtægter, aktier og tillidshverv og 43 hovedsageligt borgerlige politikere har valgt ikke at lade sig registrere. Men Europarådet opfordrer nu Danmark til at gøre det obligatorisk at registrere biindtægter, aktier mm.


 
	Danske politikere går for at være nogle af de mindst korrupte i verden. Men nu kritiserer Europarådets antikorruptionsorgan GRECO (The Group of States against Corruption) Danmark for ikke at sikre, politikerne vedbliver med at være det.

	I en ny evalueringsrapport konkluderer GRECO, at »det nuværende system baseret på tillid kan måske ikke altid levere sikkerhedsforanstaltninger i fremtiden, og risiciene ved interessekonflikter må ikke undervurderes«.

	GRECO anbefaler derfor, at der laves en såkaldt adfærdskodeks for folketingsmedlemmer; at de forpligtes til at oplyse om mulige interessekonflikter i forbindelse med deres arbejde – og den nuværende, frivillige, registrering af hverv og økonomiske interesser ikke blot bliver gjort obligatorisk. Den skal udvides, så man kan se, hvor store beløb der faktisk er tale om. Endelig mener GRECO, at Danmark bør kontrollere og håndhæve, at ovennævnte regler bliver overholdt.

	Selv om Folketingets formand, Mogens Lykketoft, understreger, at præsidiet nu vil drøfte anbefalingerne – og allerede drøfter at lave et adfærdskodeks – så ser han ikke behov for de store ændringer.

	»De overvurderer reglerne i forhold til traditionernes styrke. Det er en organisation, som har med korruptionsbekæmpelse at gøre. Og alle ved, at Danmark er det mindst korrupte land i medlemskredsen. Så der er ikke noget stort og akut behov for regelændringer for at forebygge korruption i Danmark,« siger Mogens Lykketoft.

	Særligt Folketingets såkaldte h vervregister er omstridt. Her kan – med tryk på kan – Folketingets 179 medlemmer (samt ministre som ikke er medlemmer af tinget) registrere, hvad de har af biindtægter, aktier og tillidshverv. Men ikke blot bliver oplysningerne ikke efterkontrolleret, 43 folketingspolitikere af hovedsagelig borgerlig observans har valgt ikke at lade sig registrere, herunder formændene for Venstre, De Konservative og Liberal Alliance–Lars Løkke Rasmussen, Lars Barfoed og Anders Samuelsen. Venstre har da også afvist at gøre hvervregistret obligatorisk med henvisning til, at vælgerne bare kan lade være med at stemme på vedkommende, hvis de føler sig stødt over den manglende registrering.

	Inden Mogens Lykketoft blev formand for Folketinget efter folketingsvalget i 2011 mente han ellers, at det burde være obligatorisk. Men i dag nøjes han kun med at opfordre til, at folketingsmedlemmerne tilmelder sig hvervregistret.

	»Jeg vil hævde, at pressens bevågenhed om politikere i Danmark er sådan, at uanset reglerne for hverv-registret, så har man godt styr på, hvor indflydelseslinjerne går, og hvem der sidder hvor. Det er i virkeligheden noget med, hvilken holdning der gennemsyrer det danske samfund mere end nogle regler om et hvervregister, som er afgørende. Som jeg så ofte siger til folk, der diskuterer politikernes økonomi: Man skal ikke gå ind i dansk politik for at blive rig. Det er meget få blevet. Vældig mange ville både kunne have levet mere fredsommeligt og tjent flere penge ved ikke at være i politik,« siger Folketingets formand.

	GRECO kan imidlertid ikke se, hvad der taler imod at gøre hverv-registret obligatorisk og bemærker, at de 43 som ikke har ladet sig registrere, sandsynligvis netop har tættere bånd til den private sektor end de registrerede.

	SF’s medlem af Folketingets præsidium, Steen Gade, opfordrer også formanden og SR-regeringen til at bruge flertallet til venstre i tinget.

	»SF har fra starten ønsket, at registret skal være obligatorisk,« siger Steen Gade.

	Den samme opfordring kommer fra Enhedslistens retspolitiske ordfører, Pernille Skipper.

	»Jeg kan ikke se, hvorfor nogen skulle være imod gennemsigtighed omkring de interesser, folketingsmedlemmer har. Det handler jo ikke om at sætte begrænsninger. Det handler om at have åbenhed om det. Så vælgerne ved, hvad de støtter, når de stemmer,« siger Pernille Skipper.

	Det er fjerde gang, GRECO evaluerer Danmarks antikorruptionsregler. Udover parlamentarikere har antikorruptionsorganet denne gang også set på dommerne og anklagerne.

	GRECO overvåger lovgivning mod korruption i alle 49 medlemslande. Antikorruptionsorganet har ingen sanktionsmuligheder, men kan komme med henstillinger til landene, hvis lovgivningen er mangelfuld. Senest kritiserede GRECO tidligere på året Danmarks manglende åbenhed om partistøtte.

	Danmark har nu indtil den 30. september 2015 til at følge op på anbefalingerne, hvorefter GRECO vurderer, hvad der sket.

	 

