En grøn revolution til 10 øre
Lige så omfattende omstillingen af Danmark til grøn energi bliver, lige så beskedne bliver omkostningerne. Hvis vi vel at mærke starter nu, fastslår Klimakommissionens  rapport
Prisen vil næsten være den samme, hvad enten vi laver den store omstilling til et grønt energisystem, eller vi intet foretager os, sagde formand for Klimakommissionen Katherine Richardson, da kommissionens rapport i går blev offentliggjort


 Der blev klappet både ved start og slut på Klimakommissionens tilløbsstykke af et pressemøde i går formiddag. Ikke noget helt normalt forløb af et pressemøde, men det var heller ikke nogen helt almindelig kommissionsrapport, formand Katherine Richardson og hendes ni kommissionskolleger præsenterede. Det var en drejebog for en revolution.
»Der er ingen, der har forsøgt at gøre det her for et helt land før,« sagde formanden, da hun gennemgik konklusionerne i rapportmaterialet på omkring 1.000 sider.
Nemlig at dokumentere, hvordan nationen - der i dag får 80 pct. af sit energiforbrug dækket af kul, olie og gas - om 40 år kan have skilt sig helt af med disse fossile brændsler og erstattet dem med vind, biomasse, sol, affald, bølgeenergi, geotermisk energi og varmepumper. Det kan faktisk gøres allerede om 20 år - i 2030 - hvad angår el- og varmesektoren, hvis samfundet vil betale for det, fremgår det af rapporten. I 2040 kan man også have erhvervslivet med - kun transportsektoren med dens biler kan ikke være helt fossilfri før 2050.
Det helt afgørende er ifølge kommissionen at komme i gang med det samme. Starter omstillingen nu, kan den realiseres for, hvad der i 2050 vil svare til 0,5 pct. af BNP - på et tidspunkt, hvor BNP i kraft af den økonomiske vækst vil være godt 100 pct. større end i dag. Svarende til at den forventede fordobling i 2050 af dagens rigdom forsinkes nogle måneder.
For den enkelte forbruger vil f.eks. elprisen i 2050 være på 2,60 kr. pr. kilowatt-time, hvis der satses på vind og anden grøn energi, og 2,50 kr., hvis vi fortsætter med fossil energi.
»Prisen vil næsten være den samme, hvad enten vi laver den store omstilling til et grønt energisystem, eller vi intet foretager os,« sagde Katherine Richardson.
Fordi kul, olie og gas bare bliver dyrere og dyrere, mens prisen på vedvarende energi går ned.
Kommer omstillingen derimod ikke i gang med det samme, kan det enten blive umuligt eller alt for dyrt at nå målet.
Energiopsparing
Gårsdagens reaktioner tyder på massiv velvilje over for det store mål - de grønne organisationer er fulde af ros til Klimakommissionen, energisektorens store aktører er med, industrien deler visionen, ligesom byggeriet gør, og der er udbredt velvilje i Folketinget. Spørgsmålet er, om de massive forandringer af det danske samfund også kan gennemføres i praksis uden at træde enkeltinteresser for nær, når det hele bliver konkret. For der er unægtelig meget, der skal laves om på inden 2050.
For det første skal danskerne bruge mindre energi. Op til 25 procent mindre end i dag, skriver Klimakommissionen.
Det skal ske via gennemgribende energieffektiviseringer, ikke mindst i boligerne, hvor bedre isolering og mere effektive systemer kan reducere energiforbruget til opvarmning med 40-50 procent og halvere elapparaters gennemsnitlige elforbrug.
For at opnå besparelsen anbefaler kommissionen, at danskerne starter en 'energiopsparing' i deres boliger: Hver bolig- eller bygningsejer indbetaler et obligatorisk beløb - måske 250 kr. pr. måned - til en egen konto, der på passende tidspunkt kan bruges til at betale for rådgivning hos en energikonsulent og opstart af bygningens energirenovering.
»Det er din konto, ikke en skat,« præciserede Richardson.
Og den skal bruges som det incitament, der kan hjælpe arbejdet i gang og sikre, at boligejerens varmeregning fremover bliver mindre. Også i industri, landbrug og i køretøjerne kan mere effektive systemer på sigt reducere energiforbruget til det halve.
Mange nye møller
Det energiforbrug, der bliver tilbage, skal sikres af grøn energi. Med vindkraft som det vigtigste. Hvor der i dag er installeret 3.150 megawatt (MW) i vindmøller, skal der i 2050 snurre møller med en samlet kapacitet på 10-18.500 MW. Afhængigt af størrelsen kunne det bestå af omkring 5.000 møller - faktisk lige så mange som i dag, men hver især betydeligt større. Af samme grund anbefaler kommissionen dem placeret til havs.
Vindkraftkapaciteten skal altså op til seksdobles over de næste 40 år. Det betyder ifølge kommissionen, at der f.eks. i perioden 2015-25 hvert år skal indvies en stor vindmøllepark på 200 MW, svarende til den ny Rødsand II-møllepark i havet ved Lolland. Noget af en kraftpræstation for energiselskaberne.
I kommissionens fremtidsscenarie dækkes omkring 30 pct. af energiforbruget af biomasse og affald. Man regner med stigende international konkurrence om biomasse, og derfor rummer rapporten et scenarie med kun hjemlige biomasseressourcer, svarende til knap en fordobling af forbruget i 2050 i forhold til nu. Kan og vil man også importere biomasse, kan man komme meget højere op.
Resten af energibehovet i 2050 - mindre end en fjerdedel - sikres i planen af solvarme, solceller, varmepumper, geotermisk energi og bølgekraft.
Det hele skal bindes sammen af det nye smart grid, et nyt intelligent distributionssystem, som skal sikre, at den grønne energi er der, når forbrugerne vil have den - i sig selv en stor udfordring for energiselskaberne.
»Mange tror, at det svære er de enkelte teknologier. Glem det. Det vigtigste er det system, der får det hele til at spille sammen,« sagde Katherine Richardson.
Varmepumper, fleksibelt elforbrug i produktionsvirksomheder og elbiler skal være med til at sikre, at energisystemet er fleksibelt og altid leveringsdygtigt.
Markedet skal i brug
Bilerne findes stadig i 2050, men de kører på enten el eller biobrændstof. Skal elbilerne få det ønskede gennembrud, kræver det ifølge kommissionen en samlet plan for udbygning af den ny infrastruktur med ladestationer for bilbatterierne, og det kræver, at elbilerne bliver afgiftsfri længere end til 2015. Afgiftsfritagelse indtil der omkring 2020 er 100.000 elbiler på vejene, er rapportens anbefaling.
Grundlæggende er kommissionen mere til virkemidler som afgifter end til bastante regler og påbud.
»Det er vigtigt for os at sige, at det skal være markedsmekanismen, ikke planøkonomi, der skal drive udviklingen frem,« sagde formanden.
I tråd med det foreslår man en ny afgift på fossilt energiforbrug, startende på lavt niveau og gradvist stigende over de kommende årtier, så energiforbrugerne ved, hvor det bærer hen.
»Dette er ikke en brandbeskatning, der blot rammer industrien, det er et signal til alle. Afgiften skal bl.a. hindre, at vi fortsat investerer i en energistruktur baseret på fossile brændsler,« påpegede Richardson.
»Hvis vi skal kunne gøre det her, så skal alle løfte, og vi skal gøre det i flok. Heldigvis behøver vi ikke at overbevise folk, de vil smaddergerne. Vi mangler bare nogle rammer.«
Dem er det nu op til regering og folketing at levere.


