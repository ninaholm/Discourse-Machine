Det betyder noget at føle sig som del af forandringen
I den store skov, der er en lille by, og i den lille by, der er et magisk hus, og herfra udspringer den livsvilje, der har givet Rebild Kommune dens første omstillingskampagne
Sussi Handberg er en af ildsjælene bag Rebild Kommunes klimakampagne.

Det gode ved historien er, at man har hørt den før. Skørping og Rebild Kommune er ikke enestående. I mange danske byer og kommuner er borgere, lokalpolitikere, virksomheder på sporet af den grønne omstilling. Klimakampagner over et par uger er heldigvis ikke længere en nyhed, der giver genlyd.Og så alligevel. I Skørping er det, som om der er en særlig kraft over det. Den lille by midt i den store skov har noget, der på en solrig forårsdag løfter sindet og styrker troen på, at det ikke for sent. At samfundet og tilværelsen faktisk kan indrettes på en måde, der sikrer det gode liv i en modstandsdygtig, langtidsholdbar og bæredygtig økonomi. Og måske er det ikke blot den lille by i den store skov, der emmer af kreativ forandringskraft. Måske kommer det fra det runde hus i den lille by i den store skov. Der hvor Sussi Handberg bor, og hvor projektets ildsjæle har sat ord på visionerne.Fakta først: Rebild Kommune i Himmerland, hvor Skørping ligger, har en stabil befolkning på knap 29.000 indbyggere. Man har to naturmæssige attraktioner af national betydning i Rold Skov og Rebild Bakker, og man har et erhvervsliv præget af små og mellemstore virksomheder inden for især skovbrug og landbrug. Arbejdsløsheden er lav, og man ligger i top blandt de nordjyske kommuner, når det gælder erhvervslivets tilfredshed. I Skørping bor godt 2.500 indbyggere, heraf mange med job på universitetet eller hospitalet i Aalborg.»Skørping er sådan et smørhul. Her er overskud og højt til loftet,« siger Sussi Handberg.KampagnenDen lille by i skoven og Rebild kommune er ikke foran så mange andre, når det gælder den konkrete klimaindsats målt på CO2-udledningen. Man har siden 2010 været såkaldt ’klimakommune’ i den landsdækkende ordning forvaltet af Danmarks Naturfredningsforening (DN) med en aftalt forpligtelse til to pct. CO2 reduktion om året. Men ved seneste opgørelse i 2012 var udledningen 14 pct. højere end i 2009-10, fremgår det af DN’s oversigt. At en radikal i 2013 overtog borgmesterposten fra en venstremand betyder, at aftalen i dag bliver taget mere alvorligt, hedder det sig i kommunen.Og netop nu flytter tingene sig. Man har lige gennemført en intensiv klimakampagne over to uger kaldet Klima 14:14. Skørping Varmeværk har afholdt energidag om solvarme, vindenergi, elbiler m.m. Landmænd – økologiske som konventionelle – har åbnet dørene og fortalt om energibesparelser, biogas og vandrensning. Naturvejlederen og skovrideren har arrangeret klimaskovtur. Virksomhederne Xergi og C.F. Nielsen har vist deres grønne teknologier frem. Rold StorKro har serveret bæredygtig middag med frilandsgris, økologisk lam og biodynamiske vine. Turistbureauet har arrangeret klimakaffebord i sit nye bæredygtige domicil, Rebildporten. Den økologiske andelsforening Himmerlandsbyen har vist rundt og fortalt, hvordan man kan bygge og bo klimavenligt. Skolernes ældste klasser har afholdt klimadag med ‘hands on-oplevelser’. På biblioteket har interesserede borgere diskuteret omstilling i såvel det ydre som det indre …»Det har været en stor succes med rigtig god opbakning. Og jeg kan godt lide, at det har været så konkret og lavpraktisk. Borgerne kan se, hvordan tingene fungerer i virkeligheden. Det kan gøre klima og omstilling til noget, man snakker jordnært om mand og mand imellem i Rebild kommune,« siger borgmester Leon Sebbelin.Skovrider Bent Egede Andersen, der har fulgt borgerne rundt i skoven og forklaret om de komplekse klimasammenhænge, taler om »et gennembrud« for bæredygtighedsarbejdet i kommunen.»Det startede jo ret trægt for over et år siden, men der er nogle græsrødder her, der har gjort et fantastisk arbejde og trampet nogle nye stier. Nu taler folk om, at det bør være en pligt at videreføre det, der er startet,« siger skovrideren.Borgmesteren fortæller, at byrådet har givet 100.000 kr. til kampagnen, og at også han håber, klimakampagnen bliver en årligt tilbagevendende begivenhed.Kvinden i det runde husInitiativet er kommet fra Det Grønne Råd, hvor repræsentanter for kommunens grønne foreninger og myndigheder sidder sammen. Gennem mere end et år har en projektgruppe nedsat af rådet arbejdet med forberedelserne. Sine møder har projektgruppen holdt i det runde hus i skoven. Der hvor Sussi Handberg, medlem af rådet for Danmarks Naturfredningsforening, bor.Det er et magisk hus. Et lerklinet halmhus på et isolerende fundament af muslingeskaller og et gulv af linolie-imprægneret, stampet ler. Den sydvendte halvdel af husets facade er et stort vindue med energiglas, massivt indfald af sollys og udsigt til alt det forårsgrønne. Solvarmen lagres i vægge og gulv om dagen og afgives til rummet om natten. Huset holdes oppe af afbarkede stammer, der alle er fældet på grunden – ædelgran, bøg, ahorn og kirsebær. Taget er en selvbærende spiralkonstruktion af spær, der i fraværet af en central stolpe giver plads til et ovenlysvindue med endnu mere lysindfald.»Den konstruktion blev jeg inspireret til i Nordnorge, hvor jeg i en periode boede hos samerne og så, hvordan dereskåter, den traditionelle samebolig, er bygget,« fortæller Sussi Handberg.For hun har selv tegnet og med mange gode menneskers hjælp, bygget det runde hus.Sussi Handberg er en af ildsjælene bag Skørping og Rebild Kommunes klimakampagne.»Hvis Det Grønne Råd er kampagnens tovholder, så er Sussi dens overtovholder. Hun har trukket et voldsomt læs,« siger borgmester Sebbelin.»Der var stor ros fra hele rådet til Sussi for det kæmpe arbejde, hun har lagt i at få stabletKlima 14:14på benene,« hedder det i seneste mødereferat fra Det Grønne Råd, som ligger på rådets hjemmeside.Sussi Handberg er socionom og kandidat i Offentlig Forvaltning fra Roskilde Universitet. Arbejdede engang ved Forsøgscenteret i Lejre, boede et år hos samerne, havde job som socialrådgiver i fagbevægelsen, rykkede til Aalborg Universitet i 1988, lavede ph.d. om arbejdsliv og forskede i teknologiforandring og arbejdsmiljø, blev udlånt til Kvindeligt Arbejderforbund og projektet Industri og lykke med etablering af en kollektivt drevet, bæredygtig fiskefabrik i Esbjerg. Og blev ramt af lynet.Under et ophold i Norge i efteråret 1995 blev Sussi Handberg pludselig syg. Tre blodpropper i hjernen betød, at hun mistede talens brug, blev lammet i højre side og svævede mellem liv og død. Der sluttede i praksis karrieren som forsker og underviser. Sussi Handberg måtte lære hvert et ord, hvert et bogstav i alfabetet forfra, genoptræne førligheden og hukommelsen. Hun prøvede at vende tilbage til universitetet, men havde ikke kræfterne, måtte opgive og blev førtidspensionist.Nu sidder hun i sit hus, bygget efter sygdommen og fortæller om klimakampagnen. Smil, levende øjne, røde kinder. Omkring hende reoler med alverdens bøger, vægge med tegninger, malerier og tryk. Store grønne planter. Og et broget billedtæppe, vævet af Sussi Handberg selv under genoptræningen, og som fortæller om en rejse gennem USA. I tæppets nederste højre hjørne en lille brun ring, lavet af mel og vand. Ringen symboliserer, at alting hænger sammen og er lavet af en amerikansk indianer helt tilbage i 1972. Dengang var både indianeren og en ung Sussi Handberg i Stockholm som ngo-aktivister i forbindelse med den første af FN’s store, globale miljøkonferencer. Indianeren havde ingen penge at rejse hjem for og solgte derfor de små symbolske ringe til deltagerne. Sussi Handberg har gemt ringen i mere end fire årtier.Dengang skrev medierne for første gang om en mulig klimatrussel.Scientists fear for Arctic sea icelød for eksempel overskriften i en engelsksproget avis op til Stockholm-mødet. Nu, over 40 år senere, er isen på hastigt tilbagetog.»Jeg var ved Diskobugten i Grønland i sommeren 2012, det år, hvor afsmeltningen satte den hidtidige rekord. Det var chokerende. Det væltede med smeltevand. Vi gik på indlandsisen – den var helt blød,« fortæller Sussi.I dag er ringen sluttet. Forskenes advarsler fra dengang er blevet til virkelighed, og Sussi Handberg er tilbage som aktivist for miljøet.Del af forandringen»Der er gået meget tid med at forberede klimakampagnen her i kommunen, men det gør ikke noget. Når man af sygdom er blevet sat ud på et sidespor, så bliver man kun glad over at kunne bruge sine kræfter på noget, der kan flytte tingene. Og glad over, at det har været en fælles proces med gode kræfter, som har skabt bredde,« siger hun.Kampagnens kulmination har været klimadagen på Skørping Varmeværk. Varmeværket har nu i 30 år fyret med biomasse i form af træflis og har altså længe været på forkant i forhold til fossilt fyrede varmeværker. I 2012 supplerede man med 2.000 kvadratmeter solvarmeanlæg, leveret af producenten Arcon Solar, der også er hjemmehørende i Skørping, og nært forestående er en udvidelse med yderligere 5.000 kvadratmeter plus et solcelleanlæg til elproduktion.På klimadagen hos varmeværket, hvor borgmesteren bød velkommen, og 250 borgere deltog, demonstrerede områdets mange grønne virksomheder deres produkter og ekspertise inden for klimavenlig energiproduktion og -planlægning.»Hvis vi med denne kampagne kan så nogle frø, som får folk til at gøre noget konkret, så er det et væsentligt bidrag, også selv om det er små praktiske ting i det daglige,« siger Leon Sebbelin.Han tror på, at den energiske kraft, som kampagnen og dens ildsjæle har stillet til skue i Rebild Kommune, vil smitte.»Og det er vigtigt. I en tid, hvor klimarapporterne kan friste til at miste håbet, betyder det noget for mennesker at kunne føle sig som del af denne forandring.«
