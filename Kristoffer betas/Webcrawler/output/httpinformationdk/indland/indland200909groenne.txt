Den grønne jobrevolution venter på politikerne



 Mens arbejdsløsheden stiger, fortæller nye rapporter i flere lande om de mange, mange nye job, der kan skabes ved at gennemføre den grønne revolution, dvs. omstillingen til vedvarende energi og mere effektiv energiudnyttelse.
På globalt plan viser en rapport, offentliggjort i går af European Renewable Energy Council og Greenpeace, at en konsekvent omstilling til en klimavenlig energisektor i 2030 kan give otte millioner nye arbejdspladser - 6,9 millioner alene i elsektoren og 1,1 millioner job ved energieffektivisering af el-apparater.
»For hvert mistet job i kulindustrien skaber vores energiscenarie tre nye i den vedvarende energiindustri. Vi kan vælge enten grønne job og udvikling eller økologisk og socialt kollaps,« siger Svend Teske, energiekspert hos Greenpeace International.
Allerede i dag er der 450.000 ansatte i den vedvarende energiindustri i Europa, siger rapporten. At tallet måske kan være endnu større, antydes af, at der alene i Tyskland er skabt 278.000 nye grønne job med vedvarende energi de seneste år - med 50.000 af disse arbejdspladser inden for solenergi. Det oplyser det tyske miljøministerium ifølge Nyhedsbladet Dansk Energi.
Herhjemme har 3F og Det Økologiske Råd netop præsenteret en grøn handlingsplan, der anviser vejen til 50.000 nye arbejdspladser i den grønne energi- og transportsektor.
Det forudsætter investeringer de kommende år på 28. mia. kr, men sparer til gengæld det offentlige for syv mia. kr. til kontanthjælp. jsn

