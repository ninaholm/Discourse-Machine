Oppositionen: Regeringen er skyld i Vestas-fyringer
Over 1.200 Vestas-ansatte skal fyres i Danmark. Oppositionen bebrejder regeringen, at den ikke har opstillet tilstrækkeligt med vindmøller


 Vindmølleproducenten Vestas skal fyre 1.275 mennesker i Danmark. Ifølge oppositionen kunne det have været undgået, hvis regeringen havde investeret mere i vedvarende energi.
"Jeg mener, at regeringen desværre har en del af ansvaret, fordi man har undladt at sætte gang i den efterspørgsel, der bør være i Danmark, på nye vindmøller. Udbygningen af vindmøller er stort set gået i stå de seneste syv-otte år, og det kan mærkes på en virksomhed som Vestas," siger Socialdemokraternes formand, Helle Thorning-Schmidt, til Ritzau.
SF's Villy Søvndal kan også se en sammenhæng mellem regeringens energipolitik og fyringerne hos Vestas.
"Det er en forfærdelig situation, som de fyrede og deres familier nu står i. Det er nu, der skal handles fra regeringens side. SF har foreslået, at vi bygger verdens største havvindmøllepark i Østersøen. Det kan skabe job til masser af danske lønmodtagere og samtidig dække to millioner menneskers behov for elektricitet. Klima og nye job hænger sammen, men det kræver politisk vilje og lederskab," siger SF's formand.
'Valgkampretorik'
Men den forklaring afviser regeringen. Statsminister Lars Løkke Rasmussen (V) mener ikke, at regeringen kunne have gjort noget for at undgå fyringerne.
"At skabe et billede af, at vi med danske beslutninger kunne have sikret en efterspørgsel hos Vestas, der kunne have gjort, at Vestas var kommet fri af at skulle foretage en tilpasning, som det er sket i dag - det er at tale forbi danskerne", siger Lars Løkke Rasmussen.
Hos Dansk Folkeparti bliver oppositionens angreb også afvist, og ifølge Kristian Thulesen Dahl er Helle Thorning-Schmidts udtalelser kun udtryk for, at første fase af valgkampen er gået i gang.
"Når jeg hører Helle Thorning-Schmidt, så hører jeg én, som har valgt at køre valgkampretorik på en trist baggrund, hvor folk bliver afskediget - nu med det seneste eksempel med Vestas. Jeg hører nogle platte angreb, som ikke tager situationen tilstrækkeligt alvorligt," siger DF-gruppeformanden og peger på, at langt størsteparten af Vestas' produktion ligger i udlandet, hvilket forklarer, at Vestas nødvendigvis er blevet ramt af den verdens-omspændende økonomiske krise.


