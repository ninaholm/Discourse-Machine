Socialdemokraterne på tilbagetog om kønskvoter
Socialdemokraterne vil ikke længere kræve, at børsnoterede virksomheder i løbet af fire år skal have 40 procent kvinder i bestyrelserne. DI glæder sig, mens SF står fast på krav om bødestraf


 Om fire år skal de danske børsnoterede virksomheder have mindst 40 procent kvinder i deres bestyrelser, ellers bliver de tvangsopløst. Sådan lød det fra Socialdemokraternes formand, Helle Thorning-Schmidt, i 2008 en trussel, der blev gentaget så sent som sidste år af partiets daværende ligestillingsordfører. Siden har partiet erstattet truslen om tvangsopløsning med økonomiske sanktioner, men så sent som i januar i år lancerede S og SF et fælles ligestillingsudspil, hvor de to partier slog fast, at børsnoterede virksomheder skal leve op til kravet om 40 procent kvinder i løbet af de kommende fire år.
Men nu lyder der ganske anderledes toner fra Socialdemokraternes næstformand, Mette Frederiksen:
»Vi har et mål om, at der skal flere kvinder i bestyrelserne i det private erhvervsliv. Det vil vi gerne tilrettelægge sammen med erhvervslivet.«
- Men hvornår skal målet om de 40 procent så være nået?
»Det har vi ikke lagt os fast på.«
- Men vil der så ikke blive lovgivet om det?
»Det er ikke sikkert, at det bliver nødvendigt. Det får vi at se,« siger hun.
Målet er ifølge Mette Frederiksen fortsat 40 procent men midlet hedder altså ikke nødvendigvis lovgivning.
SF uenig med S
Hos SF står man da også fortsat bag aftalen fra januar om at give virksomhederne fire år til at rette ind:
»Der skal ske noget på det her område, og derfor er vi klar med lovgivning,« siger Pernille Vigsø Bagge (SF).
Og hun er ikke i tvivl om, hvad konsekvensen skal være for de virksomheder, der ikke overholder kvoterne: »Vi vil indføre en bødestraf. Størrelsesordenen har vi endnu ikke lagt os fast på,« siger hun.
Men det afviser Mette Frederiksen:
»Vi har ikke lagt os fast på bøder. Det er muligt at nå erhvervslivet uden at lovgive,« siger hun.
Tidligere på året kunne Ugebrevet A4 berette, at alene de 20 største børsnoterede selskaber herhjemme skal udskifte næsten 50 mænd med kvinder, hvis kvoten på 40 procent skal efterleves. Både regeringen og DI har også afvist al snak om kvindekvoter, til trods for at man i mange andre lande enten har gennemført eller er på vej med lignende lovgivning.
Men med de nye socialdemokratiske toner tyder meget på, at toppen af dansk erhvervsliv undgår den lovgivning, som S og SF ellers stod samlet vagt om så sent som for seks måneder siden. For Radikale Venstre er nemlig heller ikke vilde med ideen, til trods for at den tidligere ligestillingsordfører Lone Dybkjær førhen har rost den norske model, der med lov i hånd har ført til, at Norge ligger helt i top over lande med flest kvindelige bestyrelsesmedlemmer.
Den radikale næstformand, Morten Østergaard, medgiver behovet for flere kvindelige bestyrelsesmedlemmer, men:
»Vi er skeptiske over for konkret kvotelovgivning det kan være for voldsomt et redskab,« siger han.
DI: Glædeligt
DI-chef Charlotte Rønhof afviser fortsat, at der overhovedet skal opereres med kvoter, og hun er rigtig godt tilfreds med de nye dialogfokuserede toner fra Socialdemokraterne:
»Det er glædelige toner, at man vil gå frivillighedens vej. Når man sammensætter bestyrelser, er det vigtigt, at det bliver en kompetencediskussion. I og med, at der kommer flere kvinder på ledelsesposterne, bliver rekrutteringsgrundlaget større. På den måde arbejder tiden med os,« siger hun.
Ifølge Charlotte Rønhof risikerer man med en kvotelovgivning at stille krav, uden at de rigtige kandidater er på plads.
»På den måde kan man risikere, at det bliver køn frem for kompetencer, og det er ingen interesseret i,« siger hun.
Kvotelovgivningen er dog fortsat et varmt emne ikke mindst i EU, hvor kommissær Viviane Reding ikke udelukker, at unionen indfører kønskvoter til virksomheders bestyrelser, hvis ikke erhvervslivet selv i 2012 kan vise, at et voksende antal kvinder får plads i dem.

