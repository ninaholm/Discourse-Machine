Wikileaks-udbrydere udfordrer hackere til at teste sikkerhed
Lækhjemmesiden Open Leaks offentliggjorde i går den første testside for sit kommende læksystem med en opfordring til en forsamling af hackere om at angribe og teste systemets sikkerhed


 Flere hundrede hackere sidder bænket i en østtysk hangar på en nedlagt militærlejr i den østtyske flække Finowfurt. De er sammen med et par tusind andre samlet til hackertræffet Chaos Communication Camp og venter på den tidligere Wikileaks-talsperson Daniel Domscheit-Berg. Han skal fortælle nyt om Open Leaks, Domscheit-Bergs bud på en afløser til Wikileaks.
Hangaren er fuld og summende; ingen har hørt meget til Open Leaks, siden Domscheit-Berg annoncerede projektet i januar.
»Vores indleveringssystem har været klar i nogle måneder efterhånden,« fortæller Daniel Domscheit-Berg.
Open Leaks skal udvikle teknologi, der gør det muligt for whistleblowere at lække materiale anonymt til medier og andre relevante organisationer og i modsætning til hos Wikileaks selv bevare magten over, hvem de gerne vil tilbyde materialet. I dag lancerer han en udfordring for publikum: »Vi går nu online i fem dage under denne camp, hvor der sandsynligvis er den højeste koncentration af hacking-talent samlet, og fortæller jer, at I skal forsøge at bryde ind i vores system og vise, at I er bedre end os,« siger Daniel Domscheit-Berg.
Han understreger det fælles ansvar, netop denne forsamling har for at bidrage til udviklingen af teknologier, der kan skabe mere åbne samfund:
»Dette community har en vigtig rolle i, hvordan den tekniske fremtid udvikler sig. Vi er de eneste, der kan få det her ind i samfundets kerne, og hvis vi ikke udvikler de her ting, er der ingen, der gør,« siger han.
Medieskepsis
At Domscheit-Bergs opfordring ikke er ukontroversiel, viser de spørgsmål, som en kø af deltagere stiller efter oplægget. Hackerne vil gerne have alle oplysninger om Open Leaks offentliggjort med det samme, kildekoden skal være åben, og flere er dybt skeptiske over for ideen om at lave partnerskaber med organisationer uden for informationsfrihedsmiljøet, som de mener kan have skjulte og skumle agendaer.
Alligevel griner flere, da den islandske parlamentariker Brigitta Jonsdottir, kendt for sit Wikileaks- og informationsfrihedsarbejde, afbryder en særligt mistænksom spørger med et udråb: »Paranoia vil dræbe os!«
Det er ikke tilfældigt, at Open Leaks vælger denne hangar som stedet, hvor de offentliggør testsitet.
Sommertræffet Chaos Communication Camp er legendarisk. Det afholdes hvert fjerde år af den tyske hackergruppe Chaos Computer Club og har i år tiltrukket flere end 3.000 hackere fra hele verden, såvel som højt profilerede bloggere og undersøgende journalister, som efter Wikileaks er begyndt at kredse om hackermiljøet.
Teltlejren i de naturskønne omgivelser minder ved første øjekast om en gøglet Roskilde Festival stillet op mellem rustne polske militærfly og efterladte DDR-bunkere. Men øl er erstattet med store mængder mate-energidrik, og et væld af internetkabler stikker ud af de små kuppeltelte. Følger man ledningerne er de forbundet til det, der ved første øjekast ligner festivaltoiletter men nu omdannet til 'datatoiletter' med routere og switches, der fungerer som noder i det netværk, der forbinder de mange bærbare computere og servere til internettet.
Journalister og sikkerhed
Daniel Domscheit-Berg og en række andre frivillige brød med Wikileaks i september 2010, kort inden Wikileaks i samarbejde med blandt andet Information lancerede de såkaldte War Logs fra krigen i Irak. Bruddet skete efter store interne uenigheder med Wikileaks-lederen Julian Assange, der ifølge udbryderne var blevet for enerådig og uforsigtig i sin omgang med det følsomme materiale, de var i besiddelse af.
Siden Daniel Domscheit-Berg og en række andre frivillige forlod organisationen, har Wikileaks ikke haft noget indleverings-system, og har derfor ikke via hjemmesiden kunnet modtage nye lækager.
I januar offentliggjorde Open Leaks sit navn og nogle indledende beskrivelser af projektet, men først med offentliggørelsen af testsiden på tyske Die Tagezeitungs hjemmeside rykker det sig nærmere på det konkrete.
Open Leaks arbejder altså på at etablere en infrastruktur for sikre måder at lække materiale på, som længe ikke har været tilstede. Til forskel fra Wikileaks skal Open Leaks ikke selv offentliggøre noget materiale, men bare sikre anonymitet, så kilden på en sikker måde kan lække materiale til de forskellige partnere blandt medier og NGO'er.
I den indledende fase i arbejdet er Open Leaks stødt på flere udfordringer, som de arbejder på at løse i samarbejde med deres mediepartnere, forklarer Daniel Domscheit-Berg. Når en potentiel kilde f.eks. besøger et medies hjemmeside, efterlader besøget spor i browseren, og hjemmesidernes reklamer kører scripts, som måske registrerer personfølsomme oplysninger om den besøgendes veje rundt omkring på siden. Derudover er de fleste journalister generelt helt ignorante i forhold til måder at sikre kildebeskyttelse ved digital kommunikation, mener han:
»Jeg ved ikke, hvor mange af jer, der har arbejdet med journalister på et teknisk niveau. Men jeg kan forsikre jer om, at det er et helvede,« siger han til de forsamlede, der griner højt.
»Det er meget vigtigt, at vi underviser journalister, fordi vi er afhængige af dem,« siger Domscheit-Berg. »De har en rolle i samfundet, hvor det er meningen, at de skal være den uafhængige kontrol med magten. Men de forstår ikke implikationerne ved at bruge moderne teknologi og hvilke implikationer, det har for dem selv og deres kilder,« understreger han.
Den sidste spørger i den lange kø er positiv og næsten rørt: »Hvis I har succes, så kan I skabe transparens i dele af verden, som ikke ellers har det. Og hvis I fejler og alle synes I er tåbelige, så vil det forhåbentlig inspirere andre til at gøre det bedre,« siger han.

