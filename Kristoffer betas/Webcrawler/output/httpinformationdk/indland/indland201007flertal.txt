Flertal vil teste danske soldater inden udsendelse
Et politisk flertal på Christiansborg er nu klar til at screene menige soldater, inden  de sendes i krig. Forsvaret og dets minister bakker op og vil se på en ny model


 Der tegner sig nu en bred politisk opbakning til at screene de menige soldater, der i dag ikke gennemgår en psykologtest, før de sendes i krig.
Hos Forsvaret selv var Hærens Operative Kommando tidligere afvisende over for at indføre  screeninger, men i går eftermiddag konkluderede de alligevel, at de gerne vil være med til at se på mulighederne for en test:
»Hvis en screening kan redde blot én soldat fra at få problemer i missionen eller efter hjemkomsten, så skal vi gøre det. Metoden må vi diskutere med forsvarets psykologer, som er vores eksperter på området,« siger chef for produktionsdivisionen, Bjarne Møller i en pressemeddelelse.
Og når forsvaret anbefaler det, er også forsvarsminister, Gitte Lillelund-Bech (V), åben over for initiativet:
»Jeg er meget enig med forsvaret i, at hvis  screening kan redde blot én soldat fra at få problemer i missionen eller efter hjemkomst, så bør  screening indgå som en del af udvælgelsen og uddannelsen af soldater. Forsvaret diskuterer nu metoden, og så må vi se, hvad konklusionen bliver.«
I Information i går kom det frem, at 198 soldater er blevet sendt hjem fra Afghanistan i utide, og det tal kunne ifølge militærpsykolog Jørgen Peter Madsen nedbringes, hvis også de menige soldater blev testet psykologisk forud for deres udsendelse.
»Den forudgående screening skal være meget bedre, end den er i dag. Både for at undgå hjemsendelser i utide og for at undgå, at mange soldater efterfølgende kommer til at lide af eksempelvis posttraumatisk stresssyndrom,« siger SF's forsvarsordfører Holger K, Nielsen. Også Socialdemokraterne bakker  op:
»Det lyder som en god idé, at vi får screenet de menige soldater også,« siger Carsten Hansen  og betoner at testningen skal ske i samarbejde med ...
Fortsat fra forsiden
Forsvaret og med soldaternes faglige organisationer.
Venstres formand for Udenrigspolitisk Nævn, Eva Kjer Hansen, har  allerede foreslået bedre test af soldaterne, og nu bakker også Socialdemokraterne op.
De Konservative har tidligere støttet en bedre psykologisk test - blot med krav om, at soldaterne har ret til at få anket en afgørelse, som går dem i mod.
Forsvarets fagforeninger tager ligeledes vel imod ideen: Centralforeningen for Stampersonel, der er Forsvarets største fagforening, er stor tilhænger af at finde en form for  screening.
»For vi er ikke interesseret i, at der kommer nogen derned, som ikke kan håndtere det,« siger formand Jesper K. Hansen.
Samme positive holdning har man hos Hærens Konstabel- og Korporalsforening (HKKF), hvor sekretariatschef Alan Damm roser den måde, hvorpå Forsvaret allerede udvælger ansøgere til andre funktioner.
»Hvis man gjorde det samme for konstabler, ville vi være godt tilfredse,« siger han og forklarer, at fagforeningen i øjeblikket også samarbejder med en forsker ved Københavns Universitet, som forsøger at udvikle et screeningsværktøj målrettet konstablerne.
Koster millioner
Jørgen Peter Madsen anslår, at indsatsen vil koste i omegnen af et par millioner kroner, men det afskrækker ikke Holger K. Nielsen.
»Man skal si dem fra, der ikke kan klare det. Både for at undgå de menneskelige omkostninger og for ikke at poste penge i en uddannelse til folk, der ikke kan bruge den. Ud fra en økonomisk kalkule vil det kunne svare sig. Det er dyrt at behandle de soldater, der vender hjem med skader på sjælen,« siger han.
Ifølge Jørgen Peter Madsen ville omkring 20 procent af de udsendte være blevet sorteret fra, hvis psykologerne havde haft dem igennem en screening. Det fik i går Dansk Folkepartis Søren Espersen op i det røde felt:
»Lige meget hvor meget erfaring han har, kan han ikke tillade sig at sige 20 procent. Han har han jo ikke undersøgt dem. Det er ligefrem flabet,« lød det fra udenrigsordføreren.
Screening fungerer godt
Når Jørgen Peter Madsen anslår, at omkring hver femte burde være afvist ved en screening, beror det på tal fra de test af officerer og sergenter, der gennemføres i dag.
»Og der kasserer vi mellem 20 og 30 procent,« >siger militærpsykologen og tilføjer:
»Men der foreligger naturligvis intet statistisk grundlag for de menige, for dem screener vi jo ikke i dag.«
Der hersker fortsat en vis uenighed om, hvordan de psykologiske test skal udformes.
Mens fagforeningerne afviser en form for test, hvor soldaterne risikerer at bliver sorteret fra på tilfældigheder, er de åbne over for den screening, som foregår i forhold til officerer og sergenter. De gennemgår et to-dages kursus, hvor psykologerne blandt andet taler med dem om deres opvækst, deres familiære situation og deres evne til at efterkomme ordrer.
Og den metode fungerer godt, mener Jørgen Peter Madsen, der selv i mange år har arbejdet som udvælgelsespsykolog:
»De screeningsmetoder, vi har i dag, er gode nok. De fungerer udmærket og vil være med til at nedbringe antallet af soldater, der sendes hjem før tid samt bremse for de mange, der efterfølgende bliver psykisk syge af udsendelsen,« siger han.
Til efteråret skal de politiske partier vedtage en ny veteranpolitik, og her ventes også en bedre screening af de udsendte at være med.

