Tidligere embedsmænd: Det er på tide at ændre systemet
Departementschefernes uklare rolle er blevet et demokratisk problem, lyder det nu fra tidligere topembedsmænd, der anbefaler en klarere opdeling. En løsning, der støttes af Folketingets formand, selv om han ikke mener, at departementscheferne er problemet
Iølge professor Tim Knudsen er Peter Loft formentlig for belastet til at kunne blive på posten som departementschef i Skatteministeriet.


 Skatteministeriets departementschef har muligvis ikke gjort andet end at passe sit arbejde i sagen om Thorning-Schmidts skattesag, men den uklare rollefordeling i toppen af ministerierne har efterhånden udviklet sig til et demokratisk problem, lyder det nu fra tidligere topembedsmænd og eksperter.
Både de og Folketingets formand mener, at der kan være brug for at supplere med en form for viceministre eller politiske embedsmænd til at tage sig af den politiske rådgivning af ministrene.
»Departementschefer har gradvist udfyldt en ny rolle, i takt med at der i ministerierne blev behov for langt mere politisk rådgivning. Og i Danmark har vi ikke samme tradition som i andre lande for at tage egne rådgivere med ind i ministerierne. Den rolle har efterhånden udviklet sig så problematisk, at det er helt uholdbart,« siger Jørgen Rosted, tidligere departementschef i Økonomi- og Erhvervsministeriet, der både peger på en umenneskelig arbejdsbelastning og det demokratiske problem i, at de i teorien objektive og ikke-valgte bureaukrater både får enorm magt og ansvar.
Også Christian Nissen, der — ud over at være tidligere generalsekretær i DR — har været topembedsmand i Finansministeriet og forfattet flere bøger om ledelse i den offentlige sektor og netop departementschefernes rolle, mener, at der er behov for en diskussion af den politiserende rolle, som ministeriernes øverste embedsmænd efterhånden har fået.
»Man kan trække det så skarpt op, at departementscheferne nu efterhånden står for den langsigtede politiske udvikling alene. For politikerne selv har travlt nok med den kortsigtede politik og enkeltsager.«
Belastet chef
I den aktuelle sag har skatteministeriets nuværende departementschef, Peter Loft, været i mediernes søgelys, fordi han angiveligt har holdt flere møder med SKAT i København og ifølge Politiken desuden har forsøgt at få indføjet en passus i afgørelsen af Helle Thorning-Schmidts skattesag. Det har blandt andre fået professor ved Institut for Statskundskab ved KU Tim Knudsen til at spå, at Peter Loft sandsynligvis er for belastet til at blive på posten, når han inden længe afleverer den redegørelse, som den ny skatteminister, Thor Möger, har bedt om.
Tim Knudsen mener også, at den aktuelle sag bør være en anledning til at diskutere topembedsmændenes rolle.
»Med den tidligere departementschef Anders Eldrups ord: »Vi embedsmænd må gå langt i det politiske for at blive ved med at være ’upolitiske’.« Det er selvfølgelig et demokratisk problem, når personer uden noget parlamentarisk ansvar har en større politisk indflydelse end nogensinde før. Departementschefer engagerer sig både i politisk-taktiske manøvrer og står for en meget større del af den direkte politikdannelse,« siger Knudsen.
Over- og underministre
Jørgen Rosted mener ikke, at Peter Loft kunne have undgået den aktuelle sag: »En departementschef bliver nødt til at gå ind og sikre, at en så betændt sag forløber fuldstændigt korrekt,« siger han. Men både Jørgen Rosted og Tim Knudsen mener, at en model med flere viceministre under en ’over-minister’ kunne være med til at løse problemet.
»I stedet for at Udenrigsministeriet, som nu, i virkeligheden er brudt op i både et ministerium til eksport, et til EU og et til bistand og Danida, kunne man med fordel, gøre disse ministre til viceministre, der lå direkte under udenrigsministeren. Det kunne sættes langt bedre i system, og her kunne viceministrene så i høj grad aflaste departementscheferne og gøre dem mindre delagtige i direkte politikdannelse.«
Men det kan være særdeles svært at få ændret det danske politiske system så markant, påpeger Tim Knudsen. Især fordi departementscheferne selv vil stritte imod, fordi de i så fald vil træde et skridt ned af rangstigen.
Flere rådgivere
Folketingets formand, Mogens Lykketoft (S), er grundlæggende uenig i, at departementschefernes politiske rolle er problematisk, og han mener heller ikke, at det rent juridisk umiddelbart er muligt at indføre viceministre. Men han vurderer også, at der kan være behov for at supplere med en ny form for politisk embedsmand:
»Det er både vigtigt og gavnligt for ministre, uanset partifarve, at de har topembedsmænd, der kan sætte sig ind i deres politiske dagsordener og rådgive dem om, hvorvidt de kommer til skade ved at gribe en sag an på den ene eller anden måde. Den politiske fornemmelse er en vigtig del af rådgiverindsatsen nu om dage,« siger han.
»Men jeg kan godt se et behov for, at man indfører nogle nye roller. Nogle, der kan aflaste systemet og sikre, at ministrene får en bedre politisk rådgivning og nogle flere ’muskler’, og det er jo også noget af det, vi ser med den nye regering, der har oprustet med flere politiske rådgivere til centrale ministre,« siger Lykketoft.
Også Christian Nissen mener, at den nye regerings opprioritering kan have en gavnlig effekt: »I Danmark har vi ikke tradition for at gennemføre store reformer af det politiske system, men de flere politiske rådgivere er et skridt i retning af, at departementscheferne igen mister en lille smule af den enorme politiske magt, de har i dag.«

