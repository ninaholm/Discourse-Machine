Overvismand: Flere ledige gavner dansk økonomi
Udsigten til, at mindst 100.000 danskere bliver arbejdsløse som konsekvens af finanskrisen, vil bringe arbejdsmarkedet i bedre balance, lyder det fra overvismand Peter Birch Sørensen
Den økonomiske afmatning er så småt sat ind. På Lindøværftet blev 2.150 timelønsansatte sendt hjem på ubestemt tid i september.


 Selv om overvismand og økonomiprofessor Peter Birch Sørensen understreger, at han nødig vil fremstå som "en begejstret tilhænger af ledighed", lægger han ikke skjul på, at der er mange fordele med flere arbejdsløse. Så bliver det nemlig lettere at holde inflation og lønninger i ro. 
Arbejderbevægelsens Erhvervsråd regner med, at ledigheden stiger fra de nuværende 46.000 til 100.000 i løbet af de kommende to år i kølvandet på finanskrisen. Overvismanden finder prognosen realistisk, og peger på, at en stigning i ledigheden fra det nuværende lave niveau nærmest har været uundgåelig.
"Det vil skabe en situation på arbejdsmarkedet med en slags balance - et langtidsholdbart ledighedsniveau - så vi kan holde inflationen nede på niveau med landene i eurozonen. Finanskrisen betyder, at vi hurtigere end forventet når tilbage på et ledighedsniveau, hvor der hverken er for meget eller for lidt tryk på arbejdsmarkedet," siger han.
Peter Birch Sørensen understreger, at der selvfølgelig er mange negative konsekvenser for den enkelte ved at miste jobbet.
"Men i diskussionen om ledighed skal vi huske på, at vi kommer fra et historisk lavt niveau. Hvis vi forsøgte at fastholde ledigheden på det nuværende lave niveau, ville vi blive nødt til at bremse endnu kraftigere op på et senere tidspunkt for at hindre inflationen i at løbe løbsk."
Byggesektor må skrumpe
Især byggeriet er ramt af den begyndende lavk0njunktur. Det har fået både 3F, Dansk Byggeri og Socialdemokraterne til at kræve det kommunale anlægsloft droppet, så det bliver lettere at renovere vuggestuer, bygge nye skoler etc.
Men Peter Birch Sørensen kan godt leve med en mindre aktivitet i byggesektoren.
"Bygge- og anlægssektoren har haft det højeste aktivitetsniveau i 20 år og store lønstigninger. Hvis man forsøgte at fastholde så højt et aktivitetsniveau, ville det føre til en permanent overophedning. Der er desværre ingen vej uden om, at den sektor må skrumpe lidt."
Overvismanden peger på, at der stadig er en del områder i den private sektor, der mangler hænder.
"Men manglen på arbejdskraft er aftagende, og tilsyneladende er det især højtuddannet arbejdskraft, der er mangel på."
Når det kommer til den offentlige sektor, er konsekvensen af finanskrisen langt mindre udtalte end i den private. Ifølge Peter Birch Sørensen får krisen nemlig slet ikke ledigheden i den offentlige sektor til at stige.
"Antallet af offentligt ansatte bestemmes jo af politikerne og ikke af markedet. Det vil finanskrisen ikke ændre på," siger han og tilføjer, at en økonomisk krise faktisk let fører til en stigende offentlig beskæftigelse.
"Ofte reagerer politikerne på en lavkonjunktur ved at pumpe flere penge ud til offentligt forbrug, og det har den modsatte effekt."
Kort og lang sigt
At debatten nu er kommet til at handle om stigende arbejdsløshed, kan godt forvirre. I de senere år har den politiske dagsorden nemlig været præget af den modsatte tendens: mangel på arbejdskraft. 
Politikerne har i den forbindelse lanceret planer for at nedbringe sygefravær, skære i dagpengene, øge arbejdstiden og importere arbejdskraft. 
Emnet var også et centralt element i statsminister Anders Fogh Rasmussens åbningstale ved Folketingets åbning så sent som i sidste uge:
"Enten må vi acceptere et tab af velstand og velfærd som følge af mangel på arbejdskraft. Eller også må vi skaffe mere arbejdskraft," sagde Fogh.
Men ifølge Peter Birch Sørensen er det vigtigt at have styr på tidshorisonterne, når man debatterer dette emne. 
"På langt sigt falder arbejdsstyrken, fordi vi bliver flere ældre og færre unge. Det ændrer sig ikke på grund af konjunkturerne," siger han.
Peter Birch Sørensen mener da heller ikke, at man behøver at lempe finanspolitikken på grund af finanskrisen, og han peger på, at der allerede ligger en vis lempelse i det finanslovsforslag, som regeringen har lagt frem. 
"Jeg ser ikke et behov for, at man lemper yderligere i 2009. Skulle det så vise sig, at situationen bliver meget ugunstig i løbet af næste år, så kan man vælge at indbygge en underfinansiering i den skattereform, der skal forhandles til næste år, og som træder i kraft fra 2010. Det vil i så fald være en gentagelse af Nyrup-regeringens kickstart af økonomien tilbage i 1993-94."


