Rul & hop
Oppositionens arbejdsdeling: De radikale vil rulle de VKO-forslag tilbage, som S-SF hopper med på


 Hvad er arbejdsdelingen i den opposition, der lover vælgerne, at den er klar til at overtage regeringsmagten? Det har stået noget uklart, men nu er et mønster ved at tegne sig.
Mønsteret er, at  Radikale Venstre sværger, at de vil rulle VKO-flertallets værste udskejelser tilbage. Men næppe er dette løfte kommet over de radikales læber, før Socialdemokraterne og SF erklærer, at de med begejstring vil stemme for de selvsamme udskejelser.
Prøvekørslen på dette forløb fandt sted i forrige uge, da Radikale Venstre svor sig sammen med VKO om at klippe i efterlønnen. De radikale bedyrede ved samme lejlighed, at de nok skulle sørge for, at hvad VK bestak Dansk Folkeparti med som tak for løftebruddet, blev væltet af et nyt flertal. Derpå fulgte VK-bestikkelsen til Pia Kjærsgaard: En vistnok EU-stridig befæstelse af rigets grænser med toldere og paskontrollører. Mestendels til pynt og symbol. Noget for en ny regering at profilere sig på at fjerne. Men niks. S og SF erklærede deres kærlighed til det oppyntede grænseværn. Nul nyt flertal.
Overflødig tryghed
I denne uge kørte spillet igen. VK købte Pia Kjærs-gaard med en 'tryghedspakke', som VK-ministre tidligere har fundet overflødig  ganske som fagfolk har vurderet det. Men vupti blev det en national nødvendighed med fordobling af straffen for hjemmerøveri og overfaldsvoldtægt  plus ekstra politistyrker til at indfange forhåbentligt udenlandske gerningsfolk.
De radikales retsordfører, Lone Dybkjær, ålede justitsminister Lars Barfoed (K) for eftergivenheden. Dybkjær sagde til Ritzau:
»Dansk Folkeparti skal åbenbart blot løfte et øjenbryn, og så retter Lars Bar-foed og de konservative ind. Alle disse stramninger er en fjer i hatten til Pia Kjærs-gaard, og jeg må sige, at jeg er dybt forundret over, at ministeren lader sig presse til at gå med til det.«
Altså en oplagt tilbagerulningssag. Næeh, ingenlunde. Socialdemokraternes retsordfører, Karen Hækkerup, erklærede: »S stemmer for regeringens tryghedspakke.«
Så er det, at forvirrede vælgere må spørge sig selv: Hvem er det egentlig, der retter ind, når Pia Kjærs-gaard løfter et øjenbryn? Hvem er det, der sætter fjer på fjer i Pia Kjærsgaards hat?
Hvis magtforholdene skifter efter et folketingsvalg, må  Radikale Venstre sætte deres lid til at få flertal med Venstre og Konservative til at ophæve så åbenlyst tåbelige vedtagelser.

