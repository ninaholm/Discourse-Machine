FAOS: Ideen kom fra universitetet
Det var folk på Københavns Universitet og ikke arbejdsmarkedets parter, der fik idéen til at få Jesper Due og Jørgen Steen Madsen ansat som professorer, siger centerleder Søren Kaj Andersen


 Det var ikke de forskellige eksterne parter, der i første omgang havde fået idéen om at gøre Jesper Due og Jørgen Steen Madsen til professorer ved Københavns Universitet. Det fortæller Centerleder på Forskningscenter for Arbejdsmarkeds- og Organisationsstudier (FAOS), Søren Kaj Andersen: 
"Det her er blevet til gennem en snak internt på universitetet om, hvad man kunne gøre ved Jesper Due og Jørgen Steen Madsens stillinger på universitetet. Der blev vi gjort opmærksomme på, at der var en mulighed for at få et tidsbegrænset professorat, og det var så herefter, at man spurgte organisationerne, om de ville fremsætte en sådan anmodning, og det ville de godt. Og så kom der en professorbedømmelse." Han mener desuden, at man er kommet frem til løsningen for at undgå, at Jesper Due og Jørgen Steen Madsen skulle havne i en såkaldt karrierefælde - at de på grund af deres tidsbegrænsede bevillinger ikke har samme karrieremuligheder som almindeligt fastansatte:
"Vi lægger vægt på, at man har mulighed for at udvikle sin karriere, selvom man sidder på eksterne bevillinger. Ellers kan man risikere at blive hængende som projektansat i mange år. Så initiativet er ikke udgået fra de her organisationer. Det var en dialog her på universitetet om, hvordan man kan sikre, at de her mennesker ikke havner i en karrierefælde."
- Vil det sige, at det var Jesper Due og Jørgen Steen Madsen, der selv tog initiativ til det?
"Nej, det var en dialog her på universitetet."
- Men den dialog må vel være startet et sted?
"Ja, jeg kan ikke lige huske, hvordan det var, men jeg tror faktisk, at det kom et andet sted fra. Måske fakultetet, det kan jeg ikke huske."
- Men DA får vel også noget ud af det?
"Ja, de får en sikring for, at det er åben og fri forskning på et højt niveau, der foregår på FAOS." 
-Er det ikke mærkeligt, at man kan stille krav om, at bestemte personer skal have bestemte stillinger, når man kommer med en ekstern bevilling? 
"Det er ikke et krav. Det er en anmodning om, at de skal professorbedømmes, og den bedømmelse kan jo så falde ud til begge sider."
- Men kunne man ikke slå stillingen op og lade alle egnede søge den?
"Jo, men sagen er jo, at det er de to herrers arbejde gennem 20 år, der gør, at den her bevilling overhovedet udløses. Hvis du spørger i organisationerne, om det var vigtigt, at det var de to, der stod bag den her ansøgning, så vil de nok sige, at det var det."
- Tror du folk er klar over, at den her slags kan lade sig gøre?
"Ja. Ellers er det velkommen til den nye verden. Vi er jo en lille lus i det her. På hele det sundhedsvidenskabelige område er der jo masser af ekstern finansiering. Hvis folk bliver overraskede over det her, så ligger der en stor formidlingsopgave om, hvordan universiteterne er i dag, foran os."


