Kulturminister kender TV 2's gigantplan
Antallet af personer, der erkender, at TV 2 havde store planer om ekspansion, da økonomien var på vej ned i efteråret 2007, stiger. Nu er TV 2's ejer også en af dem


 Rigsrevisionen får nu opbakning fra kulturminister Carina Christensen (K) i forbindelse med revisionens kulegravning af TV 2's skrantende økonomi og hundedyre fejlinvestering i TV 2 Radio. 
Det fremgår af beretningen som omtalt i Information i lørdags, at TV 2's top ved direktør og bestyrelsesformand i september 2007 på flere møder præsenterede en strategiplan over for daværende kulturminister Brian Mikkelsen (K) og ministeriets direktion. Med nye forretningstiltag og projekter var dens mål på sigt en "fordobling af omsætningen", fremgår det. 
Omsætningen er i dag på to milliarder kroner, og med en fordobling ville TV 2 som mediehus blive pænt større end DR med sine tre milliarder kroner.
'Ingen store investeringer'
Den tidligere konstituerede adm. direktør Anders Kronborg, der fik posten, da hans kompagnon Per Mikael Jensen med ét skulle videre i sin karriere, har imidlertid en helt anden udlægning af teksten:
"Jeg var konstitueret adm. direktør fra august til november 2007 - så hvis ledelsen skulle have præsenteret noget i efteråret 2007, kan det kun have været mig. Der blev hverken præsenteret en ny strategi eller nye store investeringer i efteråret 2007. Eneste overvejelse var muligheden for at deltage i det kommende udbud af det digitale jordnet - som omsætningsmæssigt var i en betydelig mindre skala," skrev Anders Kronborg i en mail i sidste uge.
'Forslag til strategiplan'
Men Kulturministeriet vil det anderledes. Nok ønsker ministeriet ikke at give akt-indsigt i selve planen, da dens informationer og ideer med videre kan have "væsentlig økonomisk betydning for den person eller virksomhed, oplysningen angår" - altså TV 2. Men i brevet med afslaget beskrives den som "forslag til opdateret strategiplan, som ministeriet blev præsenteret for i september 2007 ...".
Chefkonsulent Pernille Rahbek henviser i sit brev til det punkt i Rigsrevisionens beretninger, hvor tiltaget bliver beskrevet.
Forhenværende bestyrelsesformand Niels Boserup, der var en del af den bestyrelse, som meget kontant blev bedt om at forlade TV 2 i december 2007, siger, at der naturligvis var en strategiplan, men han ønsker ikke specifikt at fortælle om dens indhold og hvilke nye tiltag, der var på tegnebrættet. 
Han oplyser videre, at han ikke har noget materiale fra dengang, da man ikke må tage noget sådant med i henhold til aktieselskabslovens regler.


