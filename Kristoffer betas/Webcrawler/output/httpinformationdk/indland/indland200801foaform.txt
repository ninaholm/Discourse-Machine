FOA-formand: Socialdemokrater mangler kød og blod
Der mangler følelser i den socialdemokratiske velfærdspolitik, lyder kritikken fra FOA-formand Dennis Kristensen, mens 3F-boss advarer Socialdemokraterne mod at søge mod midten
FOA-formand Dennis Kristensen mener, Socialdemokraterne svigtede i debatten om de offentlige lønninger under valgkampen.


 "Strategien var at skræmme færrest mulige vælgere ved at sige mindst muligt, som kunne være kontroversielt."
Sådan lyder kritikken af den socialdemokratiske strategi fra en håndfuld københavnske partimedlemmer med overborgmester Ritt Bjerregaard i spidsen. 
Og at partiet har været for konsensussøgende, bakkes op af FOA-fomand Dennis Kristensen. Han efterlyser kød og blod på det socialdemokratiske hovednummer: Velfærdspolitikken.
"Hvis man vil diskutere velfærd, må det pilles ned på jorden. Der manglede kød og blod på noget, der passede til danskernes hverdag," siger han om den valgkamp, der førte til det historisk store S-nederlag.
Dennis Kristensen under-streger, at han ytrer sig som tilskuer og ikke ønsker at belære S-ledelsen. Men FOA-formanden advarer mod, at man i kampen om velfærd, der også handler om følelser, kommer til at fremstå som "følelsesløse teknokrater, der taler om følelser".
"Pia Kjærsgaard kan tale med indignation og troværdighed, så man som tilskuer føler, at det her mener hun dybt inde," siger Dennis Kristensen.
Fra hjertet
FOA-formanden mener, at Socialdemokraterne i deres kommunikation er blevet bremset af hensynet til at vise sig økonomisk ansvarlige.
"Hvis man skal overbevise danskere, skal man også kunne vise, at 'det kommer fra det inderste af mit hjerte'," siger han.
Ritt Bjerregaard har blandt andet kritiseret S-toppen for at føre slogan-politik med mantraet "Velfærd frem for skattelettelser" - en kritik, der deles af formand for 3F, Poul Erik Skov Christensen.
"Jeg er meget enig med Ritt Bjerregaard i, at det er nødvendigt at få en diskussion. Tidspunktet er rigtigt; Valget er kommet lidt på afstand, og der er god tid til næste valg," siger han.
Poul Erik Skov Christensen er bekymret for, at de socialdemokratiske konsensus-meldinger, blandt andet tilslutningen til skattestoppet, får vælgerne til at flygte.
"Det har hele tiden været min opfattelse, at man skal passe på ikke at lægge sig tæt op ad en borgerlig regering for at tækkes midten i dansk politik. Hvis man lægger sig tæt op ad Venstre på skatte-politikken, vil vælgerne spørge: Tror vi på, at Socialdemokraterne mener det? Eller skulle vi hellere stemme på dem, der hele tiden har talt for den politik. Det har været og er et problem, som man bør diskutere," siger han og tilføjer:
"Det politiske budskab bliver væk i mængden af konsensus-signaler."
Dennis Kristensen beklager, at man i valgkampen ikke inddrog de offentligt ansatte og brugernes oplevelser. Og så svigtede partiet debatten om de offentlige lønninger:
"Set udefra var der her en afgrundsdyb forskel mellem regering og oppositionen. Man havde muligheden for at markere en forskel, og jeg forstår ikke, at man ikke gjorde brug af den," siger Dennis Kristensen.
Amputeret politik
FOA-formanden påpeger en uheldig tendens til, at de politiske partier forsøger at undgå debat om emner, som kunne være ubehagelige - og det har fjernet oppositionens kant til regeringen:
"De sidste seks års politiske debat er blevet en underlig amputeret størrelse, hvor man ved, at der er forskelle, men aktørerne vælger at lægge det dødt, som ikke er egnet til debat," siger han og henviser til skattestoppet.
Imens Socialdemokraterne har skullet vise sig regeringsduelig og ansvarlige, har både SF og de radikale ifølge Dennis Kristensen haft større frirum til at markere sig. Og ifølge Poul Erik Skov Christensen er velfærds-dagsordenen rigtig for Socialdemokraterne, som ifølge målinger har fundet vælgernes tillid på netop dette emne.
"Men det er et spørgsmål om, hvordan man angriber den," siger 3F-formanden og tilføjer:
"Jeg forventer nu at se en stærk socialdemokratisk opposition - der er rigeligt at tage fat på."
Gruppeformand Carsten Hansen (S) peger på, at partiet i disse dage i er færd med en meget omfattende evaluering af valgkampen og han peger på, at FOA-formanden har haft et tæt og godt samarbejde med S-formand Helle Thorning-Schmidt.
"Vi har lavet en omfattende samfundsanalyse af, hvordan vi kommer videre med velfærdssamfundet. Måske har vi ikke brugt de konkrete eksempler nok, og jeg går gerne ind i en diskussion om, hvordan vi videreudvikler politikken og breder den ud også gerne sammen med eksterne folk," siger gruppeformanden og tilføjer:
"Men debatten skal helst ikke kun foregå i dagspressen."


