SFI: Kun hver tredje fejludbetaling er socialt bedrageri
Langtfra alle fejludbetalinger af sociale ydelser skyldes bedrageri, fastslår en ny rapport,  som SFI har lavet for Pensionsstyrelsen. Lige så mange af de uretmæssige udbetalinger  sker på grund af myndighedsfejl og misforståelse af reglerne
Kun hver tredje af fejludbetalingerne af offentlige ydelser skyldes socialt bedrageri. En stor del af de uberettigede udbetalinger beror på fejl hos myndighederne, viser en undersøgelse, SFI har foretaget.

»Det er dybt anstødeligt,« sagde beskæftigelsesminister Mette Frederiksen (S) om de opsigtsvækkende tal, der for nylig viste, at sociale bedragere årligt koster samfundet milliarder af kroner. Straks lovede ministeren hårdere sanktioner og flere beføjelser til at overvåge borgere på overførselsindkomster for at komme problemet til livs.Det er imidlertid langtfra alle fejludbetalinger af sociale ydelser, der sker på grund af socialt bedrageri, fastslår Det Nationale Forskningscenter for Velfærd (SFI) i en rapport bestilt og finansieret af Pensionsstyrelsen.»Når der foregår overudbetaling, har myndighederne i rigtig mange tilfælde selv en andel i det, og det er et faktum, som slet ikke belyses i debatten. Bare fordi man som borger får en ydelse, man ikke er berettiget til, er det altså ikke ensbetydende med, at man er bedrager. Det reelle billede er langt mere nuanceret,« siger arbejdsmarkedsforsker ved SFI og forfatter til rapporten, Mikkel Bo Madsen.Der er aldrig lavet grundige, empiriske undersøgelser, der kortlægger fejludbetalinger i Danmark, men erfaringer fra udlandet viser, at det reelt kun er en tredjedel af de uretmæssige udbetalinger af sociale ydelser, der er udtryk for decideret socialt bedrageri. De resterende to tredjedele af overudbetalingerne sker ifølge SFI på grund af lige dele fejl fra myndighedernes side og reelle misforståelser af reglerne fra borgernes side.Rapportens konklusioner er blandt andet lavet på baggrund af erfaringer fra England, og selv om man ikke nødvendigvis kan oversætte resultaterne direkte til danske forhold, er det meget usandsynligt, at det skulle se markant anderledes ud i Danmark, vurderer instituttet.»Det er klart, at man ikke kan lave en direkte oversættelse fra England til Danmark. Men vi taler trods alt om et land, som vi på mange måder kan sammenligne os med, og som rent faktisk har undersøgt det her meget nøje og med grundige empiriske metoder. Jeg mener, at det er meget sandsynligt, at den overordnede tendens er den samme i Danmark,« siger Mikkel Bo Madsen.Kan sammenlignesEngland er ifølge SFI det vesteuropæiske land, der har det bedste overblik over omfanget af socialt bedrageri, fordi myndighederne hvert år laver en omfattende stikprøveundersøgelse, hvor man gennemtrawler en lang række tilfældigt udvalgte sager — både med henblik på at finde sociale bedragere, men også for at finde ’uskyldige’ fejl, også fra myndighedernes side.I Danmark ser man udelukkende på borgernes fejl, og derfor er der ingen danske tal for, hvor stor en del af fejludbetalingerne, der skyldes myndighedernes ageren.Også velfærdsforsker og professor på Center for Velfærdsstatsforskning ved Syddansk Universitet Jon Kvist vurderer, at man kan overføre de engelske resultater til danske forhold. For nok er der nogle grundlæggende forskelle på de to velfærdsmodeller, men når det kommer til de målrettede velfærdsydelser som kontanthjælp, boligstøtte og enlig-ydelser, som oftest er dér, hvor der sker fejludbetalinger, minder de danske og engelske forhold meget om hinanden, vurderer han.»Når det kommer til de målrettede ydelser, som de svageste grupper i samfundet modtager, minder det danske system en del om det engelske. Du kan være mere eller mindre berettiget til at modtage ydelser, alt efter hvordan dit liv ser ud, og derfor bliver det også sværere at gennemskue reglerne. Det åbner for misfortolkninger og fejl — både fra borgerens, men så sandelig også fra myndighedernes side,« siger Jon Kvist.Velfærdsforsker og afdelingsdirektør i Dansk Statistik Niels Ploug er ikke afvisende over for, at de engelske erfaringer også kan gælde i Danmark, men påpeger, at der ikke findes dansk forskning på området. Han hæfter sig ved, at der er nogle grundlæggende forskelle på Danmarks og Englands velfærdsmodeller, og at man derfor skal være påpasselig med uden videre at overføre de engelske erfaringer til danske forhold.»Vi ved ikke meget om omfanget af socialt bedrageri, eller hvad fejludbetalingerne skyldes, og derfor er det svært at konkludere noget brugbart. Der er behov for, at man laver reelle undersøgelser på området i Danmark, hvis man vil målrette indsatsen,« siger Niels Ploug.Andre løsningerOgså Mikkel Bo Madsen mener, at det er væsentligt at kortlægge og sætte fokus på andelen af myndighedsfejl, borgerfejl og bedrageri, når det kommer til fejludbetalinger. Ikke alene for at nuancere den »aggressive« debat om sociale bedragere, men også for at gøre løsningerne på problemet med overudbetalinger målrettede, så de rent faktisk virker efter hensigten.»Selvfølgelig skal socialt bedrageri bekæmpes, men hvis overudbetalinger består af lige dele myndighedsfejl, borgerfejl og bedrageri, så kan det jo være helt forskellige metoder for at komme det ene, det andet og det tredje til livs. Og hvis hovedparten af det i virkeligheden kan udryddes ved at gøre reglerne enkle og nemme at forstå, så får vi ikke meget ud af at jagte borgerne som bedragere,« siger Mikkel Bo Madsen.
