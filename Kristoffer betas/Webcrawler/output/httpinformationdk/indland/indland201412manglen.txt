Manglende registrering af lægefejl undrer på Christiansborg
Et flertal i Folketinget undrer sig over, at læger og sygeplejersker i danske fængsler ikke er forpligtet til at rapportere fejl i behandlingen af indsatte. Regeringspartier opfordrer til en ændring


 Flemming Møller Mortensen, sundhedsordfører, S
»I hele vores sundhedssystem prøver man at lave forbedringer, og vi ofrer rigtig mange ressourcer på at fortælle sundhedsprofessionelle, at man bedst forbedrer kvaliteten ved at lære af de fejl, man vedkender sig. Det bør også omfatte fængselsvæsenet.«
Jeppe Mikkelsen, retsordfører, Radikale Venstre
»Uanset om vores sundhedsvæsen yder service til mig eller en indsat, bør vi registrere, når der sker hændelser, der er uheldige. Det kommer egentlig bag på mig, at der ikke føres statistik i fængsler. Det bør der. Det er oplagt.«
Pernille Skipper, retsordfører, Enhedslisten
»Det er meget bekymrende og absolut ikke optimalt. Det burde være en statistik, der var helt naturlig at føre. Der er behov for at holde øje med, hvordan behandlingen foregår.«
Tom Behnke, retsordfører, K
»Hvis der er en mindre andel i sundhedsvæsnet, hvor det ikke kan lade sig gøre at registrere utilsigtede hændelser, fordi det er teknisk vanskeligt eller måske umuligt, så fred være med det. Jeg finder det ikke problematisk. Der er rigtig mange andre steder i samfundet, der laver indberetninger, og dem lærer de også af i fængslerne.«
Peter Skaarup, retsordfører, DF
»Det eneste, der taler imod at lave registrering i Kriminalforsorgen, er, at det koster penge. Jeg er dog usikker på, om der overhovedet er et behov for flere registreringsopgaver. Det er jo også noget, der belaster de ansatte, når der kommer yderligere bureaukrati. Det er altid en afvejning.«
Karsten Lauritzen, retsordfører, Venstre
»Det lyder umiddelbart mærkeligt, at man ikke registrerer utilsigtede hændelser i Kriminalforsorgen. Jeg har svært ved at se nogen grund til, at de ikke skulle være omfattet. Hvis man gør det i resten af sundhedssektoren, så bør man også gøre det i lægeklinikkerne i fængslerne.«
Simon Emil Ammitzbøll, retsordfører, LA
»Det er bekymrende for det videre behandlingsforløb, at man ikke registrerer utilsigtede hændelser inde i fængslerne. Det overrasker mig.«
Karina Lorentzen, retsordfører, SF
»Det er ikke rimeligt. Selvfølgelig skal der ikke være forskel på fængselssystemet og resten af verden. Det her betyder, at vi ikke får nogle konkrete redskaber til at sætte meget præcist ind, og eftersom fængslerne ikke er en del af det offentlige sundhedssystem, er der ting, der stille og roligt aldrig bliver opdaget. Det er et problem.«

