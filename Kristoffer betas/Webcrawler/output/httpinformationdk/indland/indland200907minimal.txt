Minimal stigning i ansøgninger til uddannelser
Trods glade pressemeddelelser fra uddannelsesinstitution-erne, er det samlede ansøgertal ikke større end i 2007. Når mange har fremgang, skyldes det primært, at 2008 var et skandaleår


 Syddansk Universitet har i år det næststørste ansøgertal nogensinde, hedder det i en pressemeddelelse fra universitetet. En stigning på hele 22 procent i forhold til 2008, har SDU præsteret. Flere af de øvrige universiteter og landets professionshøjskoler bombarderer også redaktionerne med positive historier om fremgang på helt op til 50 procent på enkelte fag. Men de høje tal dækker først og fremmest over, at 2008 var et skandaleår for uddannelsesverdenen, hvor mange institutioner oplevede enorme fald i antallet af ansøgere, hvilket selvsagt gør det nemmere at have stor stigning det efterfølgende år. Det medgiver studiechef på Syddansk Universitet, Per Andersen:
»Vores hidtil bedste år er 2007. 2009 er så vores næstbedste år. Så man kan godt sige, at den store stigning i år primært viser, at vi er tilbage på sporet efter et dårligt år i 2008,« siger Per Andersen og tilføjer:
»Men det er under alle omstændigheder positivt, at 2008 viste sig kun at være en engangsforestilling.«
Ifølge Den Koordinerede Tilmelding tyder de foreløbige tal på, at man end ikke når op på 2007-niveau samlet set. Så trods fremgang enkelte steder, er der sandsynligvis samlet set færre ansøgere til de videregående uddannelser i 2009, end der var i 2007 - selvom der er en klar og forventet fremgang siden 2008
Fremgang
I 2008 var problemet især de nye skærpede adgangskrav, som gjorde, at mange ikke havde de rigtige fag på de rigtige niveauer - og derfor ikke kunne komme ind på den ønskede universitetsuddannelse. Det ser nu ud til, at mange af de studerende, der ikke kunne komme ind sidste år, i mellemtiden har taget supplerende kurser, som matcher de nye optagelseskrav.
For professionshøjskolerne var 2008 også et elendigt år, men her har kurven været for nedadgående i adskillige år, så nedgangen skyldes ikke teknikaliteter som det er tilfældet for universiteterne. Derfor er der større grund til optimisme på landet professionshøjskoler: Antallet af unge, der vil være folkeskolelærere, er steget med 18 procent. 21 procent flere vil være pædagoger, og 30 procent flere vil være sygeplejersker.
Det glæder formanden for Professionshøjskolernes Rektorkollegium, Laust Joen Jakobsen:
»Bøtten er vendt i år efter flere års nedgang. Jeg har en fornemmelse af, at det igen er blevet populært at have job, hvor man føler, at man kan gøre en forskel. Og hvor man har med mennesker at gøre,« siger han om tendensen, men understreger, at der heller ikke er grund til at juble alt for højt for professionshøjskolerne:
»Det her kompenserer ikke for meget mere end det fald, vi har haft de sidste ét til to år. Så det her er kun begyndelsen, og vi skal holde fast i udviklingen i adskillige år,  hvis ikke vi skal komme til at mangle lærere og sygeplejersker i fremtiden,« siger Laust Joen Jakobsen.
ville@infromation.dk

