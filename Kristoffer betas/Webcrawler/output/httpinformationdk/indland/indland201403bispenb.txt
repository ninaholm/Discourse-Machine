’Bispen over Bling’ er afsat
Pave Frans fyrer tysk biskop, der formøblede 240 mio. kr. på istandsættelse af sin residens


 
	Hang til luksus har gennem tiderne hærget den katolske kirke. Den nuværende pave, Frans, øvede sidste år vatikansk selvkritik ved at sige:

	»Kirkens ledere har ofte været narcissister, tilfredsstillet og sygeligt tilskyndet af deres hoffolk.«

	Martin Luther kunne næppe have sagt det mere ramsaltet.

	Frans søger at foregå med et eksempel ved at afstå fra at bebo pavens opulente residens og i stedet holde til i en mere spartansk gæstebolig. Men ikke alle spidser i den katolske kirke er på Frans’ offervillige linje. Det har udløst et opgør, hvor Frans nu er endt med at afsætte bispen af Limburg, et tysk biskopat i Rhinlandet.

	Biskoppen bærer det meget germanske navn: Frantz-Peter Tebartz-van Elst.

	I de tyske medier har Tebartz-van Elst også været omtalt som ’bispen af Bling’. Det skyldes Tebartz-van Elsts overdådige livsstil.

	Rummeligt klædeskab

	Eks-bispen af Limburg og Bling har formået at formøble hele 240 millioner kroner på en istandsættelse af sin embedsbolig. I udskejelserne er indgået et særligt højtstående badekar til 112.000 kroner og et überrummeligt klædeskab til 2,6 millioner.

	En allerede færdiggjort tagkonstruktion måtte fjernes igen, da et gigantisk kors skulle nedsænkes gennem hullet.

	Den limburgske menighed, der i forvejen var ophidset over biskoppens overforbrug, blev drevet til raseri, da Frantz-Peter Tebartz-van Elst søgte at skjule byggeriets reelle omkostninger. Selv kardinal Giovanni Lajolo, som pave Frans i september sidste år sendte til Limburg for at bringe det skjulte frem lyset, blev søgt holdt hen af Tebartz-van Elst. Det fremgår af den rapport, Lajolo nu har afleveret til paven. Vatikanets embedsmænd opfordrer den verdslige anklagemyndighed til at studere rapportens afsløringer.

	På første klasse

	Det er ikke første gang, Tebartz-van Elst har bragt sig i uføre. Over for journalister fra magasinet Der Spiegel havde Tebartz-van Elst indrømmet, at han på en rejse for at besøge Indiens fattige havde fløjet på business class – mens han i virkeligheden havde fløjet på første klasse. Bagefter nægtede han i retsdokumenter at have sagt, at han fløj på business. Men Spiegel-journalisterne havde ham på bånd. Tebartz-van Elst blev idømt 150.000 kr. i bøde for falsk forklaring. Tidligere havde Tebartz-van Elst gjort sig bemærket ved at udstøde dekanen af Wetzlar for at have velsignet et homoseksuelt par.

	Vatikanet har nu oplyst, at Tebartz-van Elst vil blive overført til andre arbejdsopgaver i kirken. Det er imidlertid ikke oplyst, hvilke han anses for egnet til at bestride.

