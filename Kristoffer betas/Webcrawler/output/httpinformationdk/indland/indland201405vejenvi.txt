Vejen til viden



 
	Suverænitetsafgivelse. Det er grunden til, at vi skal stemme den 25. maj, når vi skal afgøre, om Danmark skal tilslutte sig det såkaldte enhedspatent – et emne, der tilsyneladende er så teknisk og uvedkommende, at 47 procent af danskerne ifølge en aktuel undersøgelse er i tvivl om, hvad de skal stemme. Det var også kun til regeringens store fortrydelse, at spørgsmålet om suverænitetsafgivelse ikke kunne stemmes hjem i Folketinget med fem sjettedeles flertal. For som erhvervsminister Henrik Sass Larsen (S) skrev i en kronik: Der er kun fordele ved patentreformen. Ifølge enhedspatentets tilhængere er der ingen tvivl: Det er mindre bureaukratisk, det er mere effektivt, og det vil skabe mere vækst, når danske virksomheder kan søge patenter et sted i stedet for i 25 lande.

	Som bekendt er vejen til helvedet brolagt med effektiviseringsgevinster og produktivitetsforøgelse, og det er således værd at stoppe op og overveje, om spørgsmålet er sværere end som så.

	Der er to væsentlige spørgsmål på spil:

– Innovation: Et patent er en tidsbegrænset og eksklusiv ret til at udnytte en opfindelse kommercielt. Når samfundet har en interesse i at give en opfinder et så stort privilegium, er det udtryk for en vis egeninteresse. Prisen for at opnå et patent er netop, at man offentliggør sin opfindelse og deler den med andre. Den, der opnår et patent, er den eneste, der i perioden kan tjene penge på opfindelsen, men alle kan blive klogere af den.

	Man vil lede længe efter en begrundelse for patentsystemet i den danske lovgivning, men af den amerikanske forfatning fremgår det, at ideen med patentet er at fremme videnskaben – » to promote the progress of science and useful arts«. I et nyt studie konkluderer nobelprismodtageren i økonomi Joseph Stiglitz, at patentsystemet har den stik modsatte effekt: Det hæmmer samfundets innovation, fordi den fælles videnspulje bliver mindre. Flere og flere virksomheder optager patenter, som de ikke har nogen intention om at bruge, men udelukkende søger for at forhindre andre i at tage den viden i brug. Det handler grundlæggende set om, hvordan vi i en markedsøkonomi værdisætter viden, og hvordan vi skaber incitamenter til at generere og dele viden. Det er ikke givet, at der bliver mere viden, fordi det bliver nemmere at optage patenter. Tværtimod.

Læs om baggrunden: På tur i en skov af patenter

– Tunnelsyn: Den nye patentdomstol er en helt ny opfindelse i Europa. Det er den første domstol, der kan afsige domme direkte over for virksomheder og borgere, og det er en såkaldt specialiseret domstol, der ikke laver andet end at afgøre sager om patenter. Dommerne og alle ansatte ved Patentdomstolen står altså op om morgenen og tænker på patenter, lige indtil de går i seng igen. Den indretning kan der være gode argumenter for – dels at området er så komplekst, som det er, dels at der foregår en lignende specialisering blandt advokaterne. Men faren er, at domstolen udvikler en slags tunnelsyn og mister blikket for samfundets bedste og de fælles retsprincipper. Patenter kan blive en pointe i sig selv. Derfor er det afgørende, at domme fra specialiserede domstole kan ankes ud af systemet – eksempelvis kan domme afsagt i Sø- og Handelsretten ankes til Landsretten og Højesteret. Domme fra Patentdomstolen kan hverken ankes til den danske Højesteret eller til EU-Domstolen i Luxembourg. Der er gode argumenter for udviklingen af specialiserede domstole, og som sådan kan man sagtens forestille sig, at Patentdomstolen ikke er den sidste specialiserede domstol, vi får i Europa. Så meget desto vigtigere er det, at den indrettes rigtigt og med den fornødne sikkerhedsventil til virkeligheden uden for tunnelen.

Læs om baggrunden: Juraeksperter: Patentdomstol kan få enerådende magt

Ja-fløjen hævder, at de små og mellemstore virksomheder vil vinde ved et ja, fordi det bliver billigere og mindre bureaukratisk at søge om patenter. Nej-fløjen hævder, at de selv samme virksomheder blive sårbare over for sagsanlæg, når antallet af patenter i Danmark mangedobles. Begge dele kan såmænd være rigtigt, men det afgørende er, at vi ikke kun skal stemme om mængden af papirarbejde, en virksomhed skal igennem for at opnå et patent.

	Vi skal stemme om, hvordan viden skabes, deles og handles i det 21. århundrede. Det er åbenlyst rigtigt, at et patentkontor er smartere og mindre bureaukratisk end 25, men også nej-siden har valide og legitime argumenter, som ikke blot handler om endnu en anledning til at lufte modstanden mod EU.

	Det er den gode nyhed til de 47 procent, der tvivler. Det handler om meget mere end bureaukrati.

