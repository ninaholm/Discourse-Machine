Menneskerettighedskommissær kritiserer Danmark
Efter justitsminister Morten Bødskov har afvist at gennemgå 75 sager, hvor Danmark kan have brudt Menneskerettighedskonventionen ved at nægte børn ophold, opfordrer Europarådets menneskerettighedskommissær regeringen til at ændre sin beslutning. Radikale Venstre erklærer sig enig med kommissæren og vil nu tage sagen op med ministeren


 Europarådets menneskerettighedskommissær, Thomas Hammarberg, retter nu en klar kritik mod regeringen, efter justitsminister Morten Bødskov (S) har afvist at gennemgå sager, hvor børn kan være blevet nægtet ophold i Danmark i strid med Den Europæiske Menneskerettighedskonvention.
»Hvis myndighederne har grund til at tro, at de kan have truffet afgørelser på et forkert grundlag, bør myndighederne sørge for at finde sagerne og rette op på fejlene,« siger Thomas Hammarberg til Information.
Spørgsmålet om, hvorvidt der er sket brud på Menneskerettighedskonventionen i sager om opholdstilladelse til børn, er opstået, efter Danmark i sommer blev dømt ved Den Europæiske Menneskerettighedsdomstol i den såkaldte Osman-sag.
I den konkrete sag var den somaliske pige Sahro Osman blevet nægtet at komme tilbage til sin familie i Danmark, efter hun ufrivilligt var blevet sendt på genopdragelsesrejse til Kenya, og ifølge domstolen i Strasbourg var det i strid med hendes konventionsbeskyttede ret til familieliv. Siden har Udlændingeservice identificeret 75 sager, hvor børn under lignende omstændigheder er blevet nægtet at komme tilbage til Danmark, men selv om disse sager i lyset af Menneskerettighedsdomstolens afgørelse i Osman-sagen kan være blevet afgjort på forkert grundlag, vil Morten Bødskov altså ikke iværksætte en gennemgang af sagerne.
'Så godt, som man kan'
Thomas Hammarberg finder det indlysende, at »man bør se de sager igennem«. Ligesom Hammarbergs kommissariat hører også Den Europæiske Menneskerettighedsdomstol under Europarådet, og Thomas Hammarberg understreger, at den internationale domstol er en helt central institution på menneskerettighedsområdet:
»Domstolen i Strasbourg har slået fast, at det var en uretmæssig beslutning at give afslag (i Osman-sagen, red.), og hvis man vil tage domstolens afgørelse alvorligt, bør man også sikre sig, at man ikke har lavet fejl i lignende sager.«
Morten Bødskov har over for Folketinget forklaret, at de 75 sager, som det umiddelbart er lykkedes Udlændingeservice at identificere, »ikke nødvendigvis udgør alle de sager, hvor dommen kan have relevans«. Efterfølgende har SF’s retsordfører, Anne Baastrup, i Information udtalt, at det vil være forskelsbehandling at gennemgå de 75 sager, fordi der altså kan »være mange flere sager, hvor der muligvis kan være fejl«.
Men dén holder ikke, mener Thomas Hammarberg:
»At der kan findes yderligere sager, som er blevet afgjort på forkert grundlag, er ikke noget argument for ikke at gennemgå de sager, man kender til,« siger han.
»Det er ofte sådan, når det kommer til menneskerettigheder, at man ikke kan rette alle fejl, men det betyder jo ikke, at man skal undlade at rette de fejl, man kan finde. Man må gøre det så godt, som man kan.«
Splid i regeringen
Som tidligere beskrevet i Information, var regeringspartierne før valget enige om, at det med SF’eren Karina Lorentzens ord var »forkasteligt«, når daværende integrationsminister Søren Pind (V) som følge af dommen mod Danmark alene ville ændre praksis fremover og ikke ville gennemgå de 75 sager identificeret af Udlændingeservice.
Men efter valget har Socialdemokraterne og SF altså ændret holdning til sagen. Det har vakt kraftig kritik fra Enhedslisten, og nu får udmeldingen fra Thomas Hammarberg også regeringspartiet Radikale Venstre til at gå imod Morten Bødskov.
»Vi vil overholde menneskerettighederne, og det indebærer også, at vi rydder op efter VKO,« siger udlændingeordfører Zenia Stampe.
»Jeg har forstået, at det kan blive svært at identificere alle sager, men jeg er enig med kommissæren i, at vi må gøre det så godt, vi kan, og gennemgå de 75 sager. Det her handler om børn, som har fået en meget hård straf, fordi deres forældre har truffet et forkert valg. Jeg vil derfor tage det op med ministeren.«
Justitsminister Morten Bødskov skriver i en mail til Information, at »Danmark tager Den Europæiske Menneskerettighedsdomstol meget alvorligt«. Og mens ministeren altså ikke vil iværksætte en gennemgang af sagerne, vil han nu tage initiativ til en forstærket informationsindsats om betydningen af Osman-sagen.
»Kommer der på baggrund af den forstærkede informationsindsats henvendelse til Udlændingeservice om sager, der ligner Osman-sagen, har Udlændingeservice oplyst, at man konkret i hver enkel sag vil vurdere, om der er grundlag for at genoptage sagen,« skriver Morten Bødskov til Information.

