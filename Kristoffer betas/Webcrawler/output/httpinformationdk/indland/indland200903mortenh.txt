Morten Helveg: Vi har ikke meldt os ind i den røde blok
De radikale skal fortsat kæmpe mod blokpolitikken, siger Morten Helveg Petersen, som afviser, at der er noget nyt i den radikale strategi. Dermed undsiger han Margrethe Vestager, som med åbningen til SF mener, at partiet 'er et andet sted end i efteråret'
Morten Helveg går i rette med sin partileder, Margrethe Vestager. -Vi skal holde fast i, at den nuværende blokpolitik skal erstattes af et samarbejdende folkestyre-, siger Helveg.


 Gårsdagens helt store politiske nyhed - at radikale nu endegyldigt har meldt sig ind i den røde blok - får nu et alvorligt skud for boven. Partiets finansordfører, Morten Helveg Petersen, afviser i modsætning til sin partileder, at der er sket ændringer i den radikale kurs: Radikale er fortsat et midterparti, der kan og vil samarbejde til begge sider.
"Vi skulle gerne stå for det brede samarbejde også hen over midten. Det byder mig imod, at vi nu skulle være i en rød blok - det er vi altså ikke," siger Helveg og tilføjer:
"For mit vedkommende har jeg hele tiden lagt vægt på, at det er indholdet, der er det afgørende. Vi kan samarbejde med hvem som helst, bare indholdet er i orden. Det sagde vi før sidste valg, det gentog vi i efteråret, og det er det samme budskab i dag," siger han.
Med meldingen om, at der intet nyt er i den radikale kurs, går Morten Helveg Petersen direkte imod sin partileder. For ifølge Margrethe Vestager har partiet rykket sig i forhold til sidste efterår. Dengang åbnede hun også for et tættere samarbejde med SF, men måtte trække i land efter intern kritik fra blandt andre Morten Helveg Petersen.
Forpligtet som leder
Over for Politiken lod Margrethe Vestager i går forstå, at man i gruppen nu har fået diskuteret strategien igennem, og at hun har trukket en streg i sandet:
"Jeg er som leder forpligtet til, at vi læser det politiske landskab, og sige, at vi er et andet sted, end vi var i efteråret," lød det fra den radikale leder, som roser SF for blandt andet at vise sig økonomisk ansvarlige i forbindelse med udspil til vækstpakker og bankpakke to.
Den radikale åbning har vakt jubel hos både Socialdemokrater og SF, hvor partiformand Villy Søvndal erklærede, at de radikale nu "for alvor" melder sig ind i oppositionen. 
Men sådan ser Morten Helveg Petersen ikke på det:
"Vi skal holde fast i, at den nuværende blokpolitik skal erstattes af et samarbejdende folkestyre. Det er kolossal vigtigt og heller ikke nyt. Det nye er, at vi i nogens udlægning bliver meldt ind i en rød blok, men sådan ser jeg det ikke," siger han.
Ifølge Morten Helveg Petersen er udgangspunktet fortsat en SR-regering, som kan samarbejde med alle, hvis indholdet er på plads.
Forlovelsen med SF er altså set fra hans stol ikke så stærk, som det blev fremhævet torsdagen igennem, og som fik Socialdemokraternes leder, Helle Thorning-Schmidt, til over for Politiken at rose de radikale for at have truffet en "god og klog beslutning".
Morten Helveg understreger, at han håber på, at der fremover bliver plads til at diskutere politik og substans. 
- Så der er ikke noget nyt i forhold til bogstavlegen?
"Radikale har altid kunnet samarbejde med alle, hvis grundlaget er i orden. Det gælder SF, og det gælder andre partier. Det, vi sagde i efteråret, var, at SR var udgangspunktet, og derudover er vi åbne for, hvad der måtte være, hvis indholdet er, som det skal være. Det er også det, der gælder her," siger han og pointerer, at ikke mindst den økonomiske ansvarlighed er afgørende - ikke mindst i forhold til at sikre den fornødne arbejdskraft i fremtiden:
"Derfor peger vi på efterløn og dagpengeperiode. Det er en del af vores politik og det, vi lægger frem," siger han og peger dermed på to områder, som SF er lodret i mod.
- Hvordan vurderer du risikoen for, at I nu bare bliver meldt ind i rød stue?
"Jamen, det er jo det, jeg prøver at nuancere. Mit udgangspunkt er indholdet, og det er trist, hvis det bliver reduceret til blå mod rød og sort mod hvid. Der er mere i politik end det."
RU siger ja - og nej
Ifølge Margrethe Vestager har en samlet folketingsgruppe sagt god for strategien - hvad enten den så er ny eller ej. Men røster i baglandet er kritiske over for tanken om en regering med SF. Holbæks R-borgmester Jørn Sørensen vil først se, om SF er økonomisk ansvarligt og "ikke bruger bruttonationalproduktet to gange". Han understreger, at en ny regering skal fjerne de fire EU-forbehold om euroen, forsvar, retlige anliggender og EU-borgerskab, hvis R skal kunne være med.
"Man behøver ikke nødvendigvis være i regering, man kan også være parlamentarisk grundlag for en regering," siger Jørn Sørensen.
Landsformand for Radikal Ungdom er også kritisk.
"Det bliver meget svært at samarbejde med SF, med mindre partiet vender rundt på en tallerken på rigtig mange områder," siger Emil Dyred. 
Radikale er siden sidste valg gentagne gange blevet beskyldt for at ændre kurs - her kan partiets ungdomsorganisation tilsyneladende fint følge med. For fem måneder siden opfordrede den tidligere landsformand til et tættere samarbejde med S og SF.
"Både SF og S gerne vil have os med. Den håndsrækning synes jeg, at vi skal gribe, og så håbe, at vi kan få noget igennem," lød det fra Andreas Frost Steenberg.


