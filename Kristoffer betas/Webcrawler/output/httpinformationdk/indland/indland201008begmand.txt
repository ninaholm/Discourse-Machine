Begmand til tuneser i Højesteret
Det er ikke lovgivning med tilbagevirkende kraft, når tuneseren Chafras sag mod Integrationsministeriet skal behandles efter regler, der først blev vedtaget senere, har Højesteret afgjort. Vejen er nu åben for bevisførelse på baggrund af hemmeligt materiale og hemmelige retsmøder i dansk retspleje


 I en enstemmig kendelse har fem højesteretsdommere med retspræsidenten i spidsen afgjort, at tuneseren Slim Chafras sag mod Integrationsministeriet skal foregå efter de regler, som Folketinget vedtog med den såkaldte tuneserlov sidste år.
Som Information tidligere har beskrevet, anlagde Chafra sag mod integrationsministeren i januar 2009, fordi han administrativt var blevet udvist af Danmark, fordi han ifølge PET havde haft forbindelse til attentatplaner mod karikaturtegneren Kurt Westergaard.
Men Folketinget valgte efterfølgende med direkte henvisning til Chafras sag at ændre de processuelle regler, som Folketinget besluttede i 2009. De nye regler betyder, at hemmeligt materiale fra PET kan fremlægges på retsmøder, selv om hverken den tiltalte eller hans advokat Tyge Trier er til stede. Til gengæld har Chafra fået beskikket en særlig advokat, som får kendskab til det hemmelige materiale.
Den særlige advokat må dog ikke kommunikere med Chafra eller Trier.
»Den ordning, der er gennemført ved disse regler, må som sådan anses for at være forenelig med Den Europæiske Menneskerettighedskonvention,« vurderer højesteretsdommerne, der heller ikke mener, at Folketingets ændring af reglerne har været lovgivning med tilbagevirkende kraft.
Med kendelsen følger Højesteret den afgørelse, som Østre Landsret nåede til i oktober 2009, og vejen er dermed banet for, at Chafras sag kommer for landsretten til oktober.
Hans sag bliver blandt de allerførste i Danmark, hvor det fra Storbritannien kopierede system med hemmelige retsmøder og særlige advokater introduceres i Danmark.
Vink med dommerkappe
Direktør for Center for Menneskerettigheder, Jonas Christoffersen, er godt tilfreds med Højesterets kendelse: »Den er i fuld overensstemmelse med menneskerettighederne, så alt er i orden efter min vurdering,« som han siger til Information.
Han bemærker dog, at Højesteret i kendelsen henviser til en dom fra Den Europæiske Menneskerettighedsdomstol i en britisk sag fra februar 2009. Her gik dommen på, at en frihedsberøvet »gennem det åbne materiale skal modtage tilstrækkelige oplysninger om beskyldningerne mod ham til, at han på en effektiv måde kan give instruktioner til den særlige advokat.«
Højesteretsdommerne understreger, at »tilsvarende må gælde i sager om dom-stolsprøvelse af en udvisning«, selv om dommerne ikke på forhånd kan vurdere, om denne forudsætning om mulighed for en effektiv instruktion vil blive overholdt, når Chafras sag kommer for retten.
»Dommen fra menneskerettighedsdomstolen understreger, at det ikke må blive for uklart, hvad en person er mistænkt for, for så er ordningen med en særlig advokat ikke tilstrækkelig,« forklarer Jonas Christoffersen og tilføjer, at det i høj grad bliver op til den særlige advokat at være på vagt.
Også chefjurist Jacob Mchangama fra Cepos hæfter sig ved henvisningen til dommen fra menneskerettighedsdomstolen:
»Jeg læser det sådan, at Højesteret finder de nye regler berettigede, men at det åbne materiale skal indeholde tilstrækkelig informationer til, at den almindelige advokat og den mistænkte kan give effektiv instruktion til den særlige advokat,« siger Mchangama.
Chafras almindelige advokat Tyge Trier finder det »ærgerligt«, at Højesteret valgte at følge Østre Landsret:
»Som jeg tidligere har sagt, føler jeg stadig ikke, at det materiale i den åbne del af sagen, som er det eneste, jeg kender til, giver mulighed for en effektiv instruktion af den særlige advokat,« siger han.

