SF's pludselige omklamring af Dannebrog
SF går benhårdt efter at få vundet nogle arbejdervælgere i ’svingsegmentet’ tilbage fra DF
Villy Søvndal ved en demonstration i Århus i 2006. Nu er SF tilsyneladende mere interesseret i Dannebrog end i de røde faner.


 Gør jer frit af selvbedraget og et liv, der længst er dødt - slet det grimme kors af flaget, gør det rødt!
Sådan skrev den kommunistiske digter Otto Gelsted i 1936.
I 2010 gør de venstre- orienterede i Danmark det omvendte af, hvad Otto Gelsted (1888-1968) opfordrede til. I vore dage må det røde revolutionsbanner nu vige for korsfanen. Partierne til venstre er - bortset fra Enhedslisten - ikke glade for, at alt for mange røde faner vajer på partiernes landsmøder og kongresser. Og den røde farve skal, når den dukker op i kampagnematerialer, helst holdes i afdæmpede nuancer, som ikke jager vælgere væk. Farven justerer man velsagtens efter, hvad moden dikterer og/eller efter fokusgruppernes svar.
Ikke nok med at de røde faner er gemt bort og holdes langt uden for kameravinklen, fordi de tilsyneladende ikke længere er til 'pænt brug'. Nu forsøger venstrefløjen ligefrem at gøre krav på det nationale symbol, den rød-hvide korsfane, som man hævder, at Dansk Folkeparti i de senere år har forsøgt at få taget monopol på. I hvert fald siger Socialistisk Folkeparti, at partiet nu vil »erobre Dannebrog tilbage«.
Det ser man af SF's seneste kampagne rettet mod danske lønarbejdere, som er trætte af konkurrencen fra østarbejdere. Her lader SF europarlamentsmedlemmet Emilie Turunen gå til kamp for »dansk løn til danske arbejdspladser« iført en dannebrogsfarvet byggehjelm.
Man kan anskue Socialistisk Folkeparti som et reformeret kommunistparti i en demokratisk og moderne udgave, men hvor en eller anden form for åben internationalisme dog stadig gik forud for lukket nationalisme. Hvis det er rigtigt, så må man nok betragte SF's seneste forvandling til et 'nationalt' parti som endnu et opgør med partiets fortid som et internationalistisk parti, hvor endemålet i princippet var en verdensomspændende - omend fredelig - revolution, hvor der blev slået »bro fra kyst til kyst« mellem de forenede proletarer i alle lande.
Svingsegmentet
Al det tankegods er nu også droppet til fordel for en klar strategi, hvor SF går benhårdt efter at få vundet nogle arbejdervælgere i 'svingsegmentet' tilbage fra DF. Og betyder det, at SF i deres nyeste kampagne bl.a. på internettet må omfavne Dannebrog, tale om »dansk løn« for »dansk arbejde« og iføre sig nationale symboler for at vise vælgerne, at de på arbejdsmarkedsområdet kan overgå DF i globaliseringsangst, ja, så gør man hjertens gerne det. Det næste kunne være at lade Emilie Turunen sidde på skødet af Holger Danske iført roligan-kostume inklusive klaphat.
Som bekendt har Villy 'venstrefløjen er kynisk' Søvndal slået fast en gang for alle, at målet, dvs. regeringsmagten, helliger midlerne, dvs. at komme til at ligne DF mest muligt. Både i udlændingepolitikken, men altså også i omgangen med de engang af venstrefløjen så forkætrede nationale symboler. Men nu kan de bruges som ny fancy indpakning af SF's politiske kamp mod de virksomheder, som ansætter de østeuropæere, der underbyder deres danske kolleger på danske arbejdspladser.
SF's vælgere vil næppe undre sig over endnu et brud med partiets tidligere profil, som besværger af de nationale symboler. Og de få historisk bevidste vælgere, der på denne baggrund måtte vende sig bort fra SF i afsky, betyder heller intet i den store sammenhæng. Det værste, der kan ske, er, at de stemmer på Enhedslisten. Og de stemmer tæller som bekendt med på den rigtige  - røde - side af vælgerregnskabet.
Dermed ligner SF - på endnu et område - Socialdemokraterne, som fra tid til anden op gennem historien også har spillet 'det nationale kort' i deres agitation, f.eks. med tidligere tiders politiske programerklæringer. Det skete f.eks. med Danmark for Folket fra 1934.  I øvrigt nogenlunde samtidigt med, at Gelsted skrev sit berømte/berygtede digt.
Således må gamle Otto - og ikke mindst hans vers - nu finde sig i, at være blevet smidt på historiens mødding af den venstrefløj, hvis politiske idéer i sin tid ellers inspirerede ham til at skrive dem.

