Udlændingestyrelsen indklages for ombudsmand
19 syriske flygtninge klager over fejl og langsommelighed


 Sager, der burde tage 3-5 måneder, tager 6-12 måneder. En styrelse, som udleverer forkerte eller mangelfulde skemaer og ikke tager hensyn til flygtninge med børn, der er kommet slemt til skade under krigen i Syrien og er uden mulighed for lægebehandling.
Det er bare et par af de forhold, som Asrin Mesbah på vegne af 19 syriske flygtninge indklager Udlændingestyrelsen for til Folketingets Ombudsmand. I klagen udtrykker hun sin bekymring for »vildledende oplysninger omkring familiesammenføringsreglerne«, »manglende god forvaltningsskik« og »ukorrekt anvendelse af logivningen«.
»Den langsommelige sagsbehandling betyder, at flygtningenes børn, ægtefæller eller andre familiemedlemmer risikerer at blive ofre for den fortsatte borgerkrig i Syrien,« skriver Asrin Mesbah, som sammen med en gruppe af andre jurastuderende i regi af Venligboerne forsøger at hjælpe flygtningene. Folketingets Ombudsmand bekræfter at have modtaget klagen fra de 19 syriske flygtninge.
Udlændingestyrelsen oplyser, at styrelsen er afskåret fra at kommentere sagen, når den er indbragt for Ombudsmanden.
Information har i en stribe artikler tidligere beskrevet nogle af sagerne. Udlændingestyrelsen har erkendt, at fristerne er sprunget i 850 sager, men har afvist, at der skulle være tale om dårlig forvaltning. Styrelsen tilskriver problemerne den ekstraordinære tilgang af flygtninge, der søger familiesammenføring.

