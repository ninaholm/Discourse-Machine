Regeringen sylter tiltag i fattigdomsår
2010 er udnævnt til europæisk fattigdomsår, og regeringens hovedmål med året var at skabe fokus på fattigdom med blandt andet en hjemmeside og to pjecer. Her godt syv måneder inde i året, er pjecerne stadig ikke udgivet. 'En indikator på det pinligt halvhjertede engagement,' lyder kritikken
Ifølge Socialrådgiver-foreningen, Kirkens Korshær og andre er den debat, der er blevet skabt omkring danske fattiges levevilkår i år mere ngo'ernes fortjeneste, end det er regeringens.


 To konferencer, to pjecer og en hjemmeside. Det var en del af, hvad den danske regering havde forestillet sig ville øge fokus på Danmarks fattigste borgere i det europæiske fattigdomsår 2010.
Men indtil videre er der ikke kommet nogen pjecer, fattigdomsårets opstartskonference blev først skudt i gang tre måneder inde i 2010, og ifølge blandt andre Dansk Socialrådgiverforening, Kirkens Korshær og Socialpolitisk Forening har regeringens engagement i sagen været halvhjertet og selve arbejdet fodslæbende langsommeligt.
I marts måned fastslog socialministeren formålet med fattigdomsåret til Kristeligt Dagblad:
»Det virkelig vigtige med fattigdomsåret er at sætte fokus på fattigdom. Alle, som stifter bekendtskab med aktiviteterne, skal blive bekendt med, at vi har fattigdom i Danmark, og at det giver os problemer, som vi skal løse,« sagde Benedikte Kiær (K).
'Intet er sket'
Men ifølge formand for Kirkens Korshær har fattigdomsåret ikke affødt nogen videre opmærksomhed på fattigdom i Danmark:
»Der er ikke sket noget epokegørende ideologisk eller praktisk omkring fattigdommen i Danmark i år 2010. Rent diskussionsmæssigt i den brede, folkelige dimension har det ikke optaget ret mange,« siger Bjarne Lenau Henriksen, der er korshærschef i Kirkens Korshær og mener, at regeringen simpelthen mangler viljen.
»Der er intet engagement i sagen, hverken i Socialministeriet eller i Beskæftigelsesministeriet. Hvis det virkelig var politisk prioriteret, så havde de nok fået udgivet de pjecer her næsten syv måneder inde i året,« siger han og understreger, at målet med to pjecer i sig selv har været uambitiøst.
Bettina Post, der er formand for Dansk Socialrådgiverforening, sidder i regeringens følgegruppe, der er etableret for at følge fattigdomsåret og bidrage med faglige input til projektledelsen.
»Status på fattigdomsåret her i juli er, at der er delt nogle penge ud og holdt en åbningskonference, men ellers er der ikke sket noget,« siger Bettina Post.
Ngo'ernes fortjeneste
Ifølge Bettina Post og socialminister Benedikte Kiær (K) har projektledelsen i fattigdomsåret endnu ikke fastlagt nogen dato for den kommende konference i fattigdomsåret - slutkonferencen. Det er til trods for, at følgegruppen allerede i februar opfordrede dem til at sikre plads i ministerkalenderne hos beskæftigelses- og socialministeren. Det bevidner ifølge Bettina Post endnu engang regeringens manglende engagement i kampen mod fattigdom:
»Der er ikke en kæft i den danske befolkning, der aner, at fattigdomsåret foregår. Og der foregår stort set heller ikke noget. Der er lavet en hjemmeside, hvor man kan klikke sig ind, og det er stort set det. Ministeriets projektgruppe opfordrer vedholdende ngo'erne til at sende deres selvinitierede aktiviteter ind på hjemmesiden. På hjemmesiden kan man derfor konstatere, at ngo'erne alene laver aktiviteterne. Der foregår simpelthen ikke noget i ministerielt regi,« siger Bettina Post.
Ifølge Socialrådgiverforeningen, Kirkens Korshær og Socialpolitisk Forening er den debat, der er blevet skabt omkring danske fattiges levevilkår i år mere ngo'ernes fortjeneste, end det er regeringens.
Knud Vilby, der er formand i Socialpolitisk Forening påpeger, at den største debat foregår på deres hjemmeside Stopfattigdom.nu, som ngo'erne alene har taget initiativ til:
»Det er lykkedes i en vis udstrækning at skabe opmærksomhed på fattigdom, men det skyldes mere organisationerne, end det skyldes regeringens arbejde. Men der skal mere til. Vi kan jo ikke løfte regeringens opgave,« siger Knud Vilby.
Minister afviser kritik
Den kritik genkender Socialminister Benedikte Kiær ikke: »Jeg synes, det er fint, at de også er med til at skabe fokus. Det var jo også, det der var meningen med det her år. Vi skulle alle sammen sætte ekstra fokus på fattigdom,« siger hun.
- Hvilke initiativer er udelukkende regeringens egne og ikke ngo'ernes?
»Altså vi har lavet et aktivitetsprogram, og støttet en lang række arrangementer, og så har vi deltaget i åbningskonferencen og nedsat en følgegruppe. Og så skal vi udgive pjecerne. Så jeg synes faktisk, der sker en lang række ting,« siger Benedikte Kiær (K).
Hvornår regeringens eget initiativ, pjecerne, er færdige kan Benedikte Kiær dog ikke med sikkerhed sige. Muligvis om et par måneder, lyder buddet.
- Der er fem måneder tilbage af 2010, hvis pjecerne først ligger klar til de sidste to måneder af året, er det så ikke lidt sent at starte debatten?
»Der er lagt et program, der gælder hele året. Det har været relevant, at vi har fået noget godt indhold i pjecerne, så de virkelig bliver gode og debatskabende,« siger Socialminister Benedikte Kiær.

