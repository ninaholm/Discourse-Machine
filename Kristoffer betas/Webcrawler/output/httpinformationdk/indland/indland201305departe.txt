Departementschef: Rønn traf selv beslutningerne i statsløsesag
Tidligere topchef i Integrationsministeriet, Claes Nilas, peger på Birthe Rønn Hornbech som den ansvarlige for den ulovlige sagsbehandling
 Tidligere departementschef i Integrationsministeriet Claes Nilas blev i går afhørt i Statsløsekommissionen i Søborg 
 


 Forhenværende integrationsminister Birthe Rønn Hornbech bliver nu yderligere belastet i statsløsesagen. Under gårsdagens afhøring i Statsløsekommis-sionen forklarede forhenværende departementschef i Integrationsministeriet Claes Nilas således, at ministeren selv traf de afgørende beslutninger i sagen i strid med indstillingerne fra sine embedsmænd.
Det er første gang, at et vidne, der har deltaget i de centrale møder i sagen, over for kommissionen peger på ministeren som den direkte årsag til, at Integrationsministeriets ulovlige praksis over for statsløse fik lov at fortsætte i næsten halvandet år, efter at embedsmændene havde indstillet til ministeren, at ministeriet burde rette ind efter konventionen.
I august 2008 fik Birthe Rønn Hornbech besked om, at Integrationsministeriets Indfødsretskontor i en årrække var kommet til at se bort fra en FN-konvention, der skal sikre statsborgerskab til statsløse unge, hvis de er født og opvokset i Danmark.
Kontoret indstillede, at ministeriet straks rettede ind efter konventionen, og det støttede både den ansvarlige afdelingschef og departementschefen selv. Men ifølge Claes Nilas besluttede Birthe Rønn Hornbech i stedet ved et møde i september 2008, at Indfødsretskontoret skulle undersøge de øvrige nordiske landes håndhævelse af konventionen, før hun ville give grønt lys for en praksisændring.
Det skete, selv om de øvrige nordiske landes praksis reelt ikke havde nogen juridisk betydning for den danske efterlevelse af konventionen. Men som Claes Nilas sagde: »Denne her undersøgelse bliver nu sat i gang, og det er det, der er beslutningen.«
’Jeg må selv afklare det her’
Efter at have undersøgt de nordiske landes praksis indstillede embedsmændene igen i januar 2009, at ministeriet skulle rette ind efter konventionen. Men igen stillede Birthe Rønn Hornbech sig i vejen. Ved et møde den 29. januar besluttede hun ifølge Claes Nilas selv at tage sagen op ved et nordisk ministermøde den følgende sommer.
»Det, der sker på mødet, er, at ministeren siger: ’Jeg må selv afklare det her’,« huskede departementschefen. Og ved et møde i begyndelsen af februar 2009 besluttede hun ifølge Claes Nilas desuden, at de statsløses ansøgninger indtil da skulle behandles som alle andre ansøgninger – og dermed uden hensyn til FN-konventionen.
Den ulovlige sagsbehandling fortsatte ikke alene frem til det nordiske ministermøde i sommeren 2009. På grund af sygdom kunne Birthe Rønn Hornbech ikke deltage i mødet, og først i januar 2010 besluttede hun at rette ind efter konventionen.
Birthe Rønn Hornbech skal afhøres i morgen.

