Uligheden vokser fortsat i Danmark
Siden år 2000 er indkomstforskellen mellem rig og fattig vokset yderligere. Det er der flere årsager til, lyder det fra Danmarks Statistik, ikke mindst at der er blevet flere studerende på SU


 Ifølge tal fra Danmarks Statistik over indkomstforskelle i det danske samfund er uligheden øget de seneste 15 år.
Således er grænsen for at tilhøre de ti procent med lavest indkomst kun steget med ti procent siden 2000 til i 2014 at være 125.100 kroner.
Til sammenligning er grænsen for, hvor meget indkomst man skal tjene for at tilhøre de ti procent med højeste indkomst, steget med 28 procent i samme periode til 390.700 kroner i 2014. Samlet betyder det, at uligheden målt som gini-koefficienten er vokset fra 27,9 point i 2013 til 28,3 point 2014.
Mads Lundby Hansen, cheføkonom i den liberale tænketank CEPOS, peger på, at den stigende ulighed mellem samfundets top og bund blandt andet skyldes, at den disponible indkomst stiger for dem med højest indkomst, mens den er tæt på uændret for de ti procent med lavest indkomst.
Han mener dog, at det er vigtigt at holde sig for øje, at Danmark fortsat er et af de mest lige OECD-lande målt på gini-koefficienten. Men at tendensen med stigende ulighed sandsynligvis vil forstærkes over de kommende år.
»I årene fremover kan man forvente en fortsat svag stigning i uligheden. Blandt andet er der en tendens til at topledere og specialister har højere lønstigning end lavtlønnede. Desuden vil Thornings reformer trække uligheden op. Tilsvarende må man forvente, at Løkkes reformer af skat med videre vil trække uligheden op. Dog ikke mere end, at vi fortsat vil være et land med relativt små indkomstforskelle,« siger cheføkonom Mads Lundby Hansen, der peger på, at tallene fra Danmarks Statistik viser, at flere studerende er en af årsagerne.
»De studerendes andel af de ti procent fattigste er vokset fra 25 til 34 procent. Det bør ikke være et problem at der er flere, der vælger at tage en uddannelse. Man skal også tænke på, at studerende har en af de højeste SU-satser i verden,« siger cheføkonom Mads Lundby Hansen, CEPOS
Boligejere bliver rigere
Jarl Christian Quitzau, specialkonsulent ved Danmarks Statistik, bekræfter, at en af de primære årsager til den stigende forskel i indkomster blandt de ti procent rigeste og de ti procent fattigste er, at antallet af unge på SU er steget siden 2000. Det er dog ikke den eneste årsag. Boligmarkedet er en anden afgørende faktor.
»Udviklingen på boligmarkedet med en lang periode med meget lave renteudgifter betyder, at dem med ejerbolig har haft en fordel,« forklarer Jarl Christian Quitzau, der endda peger på, at alle boligejernes gevinster ikke er regnet med.
Således indgår værdistigningen af ejerboliger ikke som en del af indkomststatistikken. Det skyldes, at der ikke betales skat af værdistigningen, hvorfor den ikke optræder som en indtægt.
»En anden forklaring på den øgede forskel er, at vi kan registrere en større spredning i indkomster mellem akademikere og de lavtlønnede,« siger Jarl Christian Quitzau.
Ifølge Danmarks Statistik ser det dog ikke ud til, at det større skel skyldes udvikling i lønninger, men snarere, at der arbejdes færre timer i gruppen af lavtlønnede.
»Det kan både skyldes, at flere er gået på deltid. Men det kan også være udtryk for, at flere er blevet arbejdsløse,« siger Jarl Christian Quitzau, der peger på endnu en årsag til den voksende forskel:
»Og så har der været meget fokus på, at det skal kunne betale sig at arbejde. Skatten er blevet sat ned på arbejde, mens enkelte af de sociale ydelser er blevet beskåret.«
»Endeligt er der det stigende antal indvandrere, som også har en betydning statistisk, når man ser på udviklingen i forskellen mellem dem med de højeste indtægter og dem med de laveste,« siger Jarl Christian Quitzau.
Længerevarende tendens
Hos Arbejdsmarkedets Erhvervsråd, AE, peger analysechef Jonas Juul på, at den voksende ulighed er en tendens, man har set siden midt-1990’erne.
»Man kan se, at overklassen har en større indkomststigning end andre samfundsgrupper. Det er en tendens, vi har set siden midt-90’erne. Et symptom på, at forskellen mellem bund og top vokser.«
Han mener ligeledes, at antallet af unge på SU er en del af forklaringen på forskellen mellem den absolutte top og bund, men den forklarer intet om, hvorfor de ti procent rigestes indkomster også vokser markant i forhold til mellemindkomstgruppen.
»Ser vi på bunden, kan flere studerende på SU forklare noget af forskellen, men ser vi på gruppen med mellemindkomster, må det være andre årsager til, at de sakker bagud i forhold til de rigeste.«
Jonas Juul peger blandt andet på boligmarkedet, forskel i stigning i lønindkomster og skatteændringer med lettelser i topskatten, som de mest sandsynlige forklaringer.

