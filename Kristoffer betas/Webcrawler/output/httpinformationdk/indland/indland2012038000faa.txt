8.000 får lige så meget som ’Carina’
Kontanthjælpsmodtageren Carinas indtægt på 16.000 kroner om måneden fik fattigdomsdiskussionen til at eksplodere. Nye tal afslører, at der er 8.000 kontanthjælps- og dagpengemodtagere, der – som hende – modtager så meget eller endnu mere
Fattigdomsdebatten tog fart før jul, da Liberal Alliances arbejdsmarkedsordfører, Joachim B. Olsen, bekendtgjorde, at han brækkede sig, når SF’s socialordfører, Özlem Cekic, foreslog, at de såkaldte satspuljemidler blev brugt til at støtte fattige danskere gennem en julehjælpspulje.


 Hun blev eksemplet på, at der ikke findes fattige i Danmark og på, at de offentlige ydelser er for høje. Debatten om hende affødte sågar den såkaldte Carina-effekt. Den københavnske kontanthjælpsmodtager Carina, som modtager 16.000 kroner om måneden efter skat, når alle de offentlige ydelser medregnes.
Nu viser en opgørelse fra beskæftigelsesminister Mette Frederiksen (S) imidlertid, at i alt 8.000 personer på kontanthjælp eller dagpenge årligt får 16.000 kroner – eller mere – i offentlige ydelser hver måned. Og at der er 2000, som netop får det beløb.
»Jeg ved ikke, om jeg vil sige, at det er mange eller få,« siger Mette Frederiksen og fortsætter:
»Diskussionen går også på, hvilke grupper mennesker vi har at gøre med. Det primære er, at den langt overvejende del er enlige med børn. Når vi når op i den størrelse ydelser, så er der altså tale om mennesker med ansvar for andre,« siger Mette Frederiksen.
Enlige med børn får nemlig typisk højere boligstøtte end både ægtepar og enlige uden børn. Og enlige med børn får i modsætning til gifte med børn også børnetilskud.
I Carinas tilfælde betyder det, at hendes 9.800 kroner om måneden i kontanthjælp suppleres af 3.019 kroner i boligsikring og yderligere 2.908 kroner i børnepenge. Eller i alt 15.728 kroner om måneden.
Afsporet debat
Tallene får John Andersen, professor ved Roskilde Universitet, til at advare om, at fattigdomsdebatten er blevet afsporet af debatten om Carina.
»Det surrealistiske var, at da debatten kørte, fremstod det som om, det var en større gruppe mennesker, som fik så meget. I stedet er det efter min mening en overraskende meget lille gruppe. Og det er oftest enlige forsørgere,« siger John Andersen.
Fattigdomsdebatten tog fart før jul, da Liberal Alliances arbejdsmarkedsordfører, Joachim B. Olsen, bekendtgjorde, at han brækkede sig, når SF’s socialordfører, Özlem Cekic, foreslog, at de såkaldte satspuljemidler blev brugt til at støtte fattige danskere gennem en julehjælpspulje.
Men det skyldtes blot, at Joachim B. Olsen aldrig havde mødt en fattig dansker, mente Özlem Cekic.
SF’s socialordfører fandt derfor den efterhånden så berømte Carina – som dog viste sig ikke at være så fattig endda efter de fleste danskeres målestok.
Pressen svømmede over med eksempler på fuldtidsarbejdende danskere med et mindre rådighedsbeløb end Carina, og sluttelig erklærede selv statsminister Helle Thorning-Schmidt (S), at den københavnske kontanthjælpsmodtager ikke var fattig.
Efterfølgende har en undersøgelse i LO’s Ugebrevet A4 afsløret, at der blandt personer uden kendskab til en kontanthjælpsmodtager er markant flere, der mener, at ydelsen er for høj.
Politologer mener, at det skyldes den såkaldte ’Carina-effekt’, fordi de kun kender hendes eksempel.
Tallene fra beskæftigelsesministeren ændrer dog ikke ved Joachim B. Olsens holdning.
»Det afgørende er ikke, om det er 2000 eller 10.000 eller 15.000. Det blev jo også sagt, at Carina var et absurd eksempel. Men så er der altså stadig 2.000 af dem, hvilket gør det vildt absurd. Problemet er, at det for alt for mange mennesker ikke kan betale sig at arbejde,« siger Liberal Alliances arbejdsmarkedsordfører og henviser til, at 74.000 danskere får mindre end 1.000 kroner om måneden ud af at gå på arbejde.
»Det er det, som er problemet,« siger Joachim B. Olsen.

