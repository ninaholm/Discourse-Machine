Samtale burde fremme forståelsen
I et klassisk forhandlingsforløb giver og tager man, men sådan har det ikke været mellem Danmarks Lærerforening og Kommunernes Landsforening under de strandede overenskomstforhandlinger, som nu holder skolerne lukket på 8. dag
Foto: Martin Sylvest/Scanpix


 Lærerne har flyttet sig langt,« lyder overskriften på en ny annoncekampagne, som Danmarks Lærerforening lancerede i går. Og så fortæller annoncen om de forskellige forhandlingsforslag, som formand Anders Bondo Christensen har præsenteret for Kommunernes Landsforenings chefforhandler, Michael Ziegler, konservativ borgmester i Høje-Taastrup og formand for Løn- og Personaleudvalget i kommunernes interesseorganisation.
Og det skorter ikke på tilbud fra lærerne, kan man forstå. Her har forhandlingsvilligheden tilsyneladende været stor. Det er i hvert fald sådan, foreningen og Anders Bondo Christensen har ønsket, det skulle se ud i offentligheden.
Lærerforeningen har foreslået 25 timers undervisning pr. uge pr. lærer, så længe der var tale om sammenhængende forløb. De har foreslået to minutters forberedelsestid pr. elev i klassen pr. lektion.
Men det hele er blevet afvist af Kommunernes Landsforening. Lærernes forslag imødekommer nemlig ikke arbejdsgivernes krav om, at der ikke må være noget øvre loft over lærernes undervisnings- eller forberedelsestid. Striden går dog ikke alene på retten til at fastlægge arbejdstiden. Lærerforeningen og KL er fundamentalt uenige om, hvordan man overhovedet opgør, hvor meget tid lærere tilbringer i klasselokalerne med at undervise eleverne. Ifølge KL bruger lærerne kun i gennemsnit tre timer og 16 minutter om dagen på undervisning eller cirka 16 timer om ugen. Det svarer til godt 40 procent af lærerne samlede arbejdstid, når ferier og helligdage er trukket fra, viser en undersøgelse foretaget af Kommunernes Landsforening. Da det blev præsenteret i januar sidste år, som en del af en langvarig opvarmning til overenskomstforhandlingerne et år senere, vurderede Anders Bondo Christensen undersøgelsens resultat som værende helt hen i vejret.
Mens Kommunernes Landsforening ikke har været villig til at lempe på sit ultimative krav – fjernelsen af arbejdstidsaftalen for lærerne – har Danmarks Lærerforening tilsyneladende kun lavet forslag, der på den ene eller anden måde fortsat sikrer en form for arbejdstidsaftale.
Ifølge Henning Jørgensen, professor og arbejdsmarkedsforsker ved Aalborg Universitet, har vi ved lærernes overenskomstforhandlinger været vidne til et »ekstremt styret forløb«, hvor den danske model, som grundlæggende handler om, at arbejdsmarkedets parter forhandler sig frem til en overenskomst, har været sat ud af kraft: Kommunernes Landsforening og Finansministeriet har ikke villet flytte sig fra sit krav, mens lærerne tilsyneladende er kommet med forskellige forslag.
»Det er de nødt til, hvis de vil vise en forhandlingsvilje og leve op til normerne i den danske model. Men det handler bestemt også om at vinde befolkningens gunst og få opbakning til sin sag. At nogle af forslagene så har været nogle fortvivlende forsøg på at lave et udspil, som slet ikke har imødekommet arbejdsgiverkravet, er noget andet,« siger Henning Jørgensen.
Det virkede i hvert fald som en fortvivlet Anders Bondo Christensen, som – da forhandlingerne lige før deadline brød sammen første gang – pludselig kastede »den finske model« på forhandlingsbordet.
I Finland er det lærernes undervisningsforpligtelse, der er udgangspunktet for arbejdstidsaftalen. En finsk lærer har normalt en forpligtelse til at undervise 24 timer om ugen. Lærere på de ældste klassetrin har dog færre timer. Derudover er der afsat tre timer om ugen til samarbejde med kolleger og forældre. Resten af arbejdstiden disponerer læreren selv over til eksempelvis forberedelse. Men også i dette forslag fra Danmark Lærerforening findes der et element, som regulerer lærernes arbejdstid centralt i stedet for fra den enkelte skoleleders kontor. Samtale har altså ikke fremmet forståelsen hos nogen af parterne.
Kasketforvirring
Når det er blevet et ultimativt krav for Kommunernes Landsforening, at arbejdstidsaftalen bliver fjernet ved denne overenskomstforhandling, hænger det ifølge Henning Jørgensen sammen med regeringens udspil til en reform af folkeskolen.
»Det giver en helt unik forhandlingssituation, når regeringen på forhånd har lagt en politisk plan frem, der forudsætter, at der findes to milliarder kroner på arbejdstidsområdet. Det er aldrig set før. Det giver et forløb, hvor kasketforvirringen på arbejdsgiversiden er stor. Er finansminister Bjarne Corydon (S) arbejdsgiver, eller er han lovgiver? Det problematiserer hele forhandlingsforløbet, fordi arbejdsgiversiden har villet have en konflikt for at score milliardbeløbet til reformen,« siger Henning Jørgensen, alt imens lærerne demonstrerer på pladser og stræder landet rundt, og klasselokalerne står tomme.
 

