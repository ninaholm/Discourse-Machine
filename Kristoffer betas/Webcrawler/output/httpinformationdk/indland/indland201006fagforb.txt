Fagforbund: S og SF udnytter deres praktikanter
Mens erhvervslivet og organisationer betaler løn til deres kommunikationspraktikanter, spiser S og SF deres af med en frokostordning. Dobbeltmoralsk og en hån mod de studerende, mener Dansk Journalistforbund


 De taler flittigt de studerendes sag, men det halter voldsomt med den kontante belønning til de unge mennesker, der arbejder for de to gamle arbejderpartier.
Magasin K, Dansk Journalistforbunds kommunikationsmagasin skriver i dag, at
Socialdemokraterne og SF tilsammen søgte omkring 10 kommunikationspraktikanter til at udføre opgaver med planlægning af og produktion af kommunikationsprodukter. Men ingen af praktikanterne tilbydes løn, og kun SF byder deres praktikanter på frokostordning i Snapstinget. På den måde får de to store oppositionspartier masser af gratis arbejdskraft hvert år. Det lille parti Liberal Alliance betaler i modsætning til de store 'røde' partier for deres praktikanter. Her får kommunikationspraktikanterne 7.000 kr. om måneden, skriver Magasin K. Også flere ministerier benytter sig af gratis arbejdskraft i deres kommunikationsafdelinger. Det gælder f.eks. Undervisningsministeriet, Integrationsministeriet, Socialministeriet samt Region Sjælland.
»Det er mig en gåde, hvordan gamle arbejderpartier kan prædike mere arbejde, ligeløn osv., når man så selv udnytter, at kommunikationsstuderende har brug for noget på deres CV, og ikke lønner dem. Det er noget dobbeltmoralsk, og jeg vil opfordre partier og ministerier til at betale en rimelig løn til de studerende, der knokler og indgår på lige fod med andre i kommunikationsafdelingerne,« siger Fred Jacobsen, næstformand i Dansk Journalistforbund til magasinet, hvori han også betoner, at journalistforbundet gerne hjælper til med at lave fornuftige aftaler.
SF-forklaring
Hos SF afviser landssekretær, Turid Leirvoll, at de studerende udfører det samme arbejde som de lønnede medarbejdere: »Der er ikke tale om, at de optager ledige stillinger. Det er særlige uddannelsesstillinger, som de får merit for på deres uddannelser. Så de studerende indgår ikke på lige fod med øvrige medarbejdere.«
- Men hvorfor får de ikke løn?
»Vi har brugt alle vores lønmidler, og vi ligger ikke inde med en store reserve, som vi kan tage af,« siger Turid Leirvoll. Sekretariatschef hos Socialdemokraterne Lone Fruerskov Andersen, afviser også kritikken.
»Det er ikke en stilling, vi slår op, og vi anser det ikke som et arbejde i traditionel forstand, men et uddannelsestilbud. Samtidig er det et krav for os, at forløbet har et indhold, der er godkendt og giver merit på universitetet,« siger hun til Magasin K. Men den forklaring har Fred Jacobsen ikke meget tilovers for:
»Tager du kommunikationsuddannelsen på RUC, den største herhjemme, så giver et ophold hos f.eks. Socialdemokraterne ikke merit. Et ophold her vil forlænge studietiden, og så mener jeg, at man bør honorere arbejdet, og på den måde tage ansvar og vise, at man påskønner indsatsen og honorerer den merværdi, praktikanten skaber,« siger han.

