Friis: Jeg er ikke klimaekspert
Den nye klima- og energiminister Lykke Friis (V) er nærmest lykkelig for udfordringen, selv om klimapolitik ikke er hendes spidskompetence


 Danmarks nye klimaminister- og energiminister Lykke Friis (V) er ikke helt på hjemmebane, når hun overtager Connie Hedegaards stol i Folketinget. 
Lykke Friis er kendt som EU-ekspert og medgiver, at klima ikke er hendes spidskompetence.
 - "Det er klart, jeg er ikke klimaekspert fra den ene dag til den anden, men det er et emne, jeg virkelig brænder for, og som jeg er stolt af at få lov til at løfte i den kommende tid", siger Lykke Friis. 
 Hun indtager da også ministerposten med nogen ærefrygt, for der er "store sko" at fylde ud efter hendes forgænger. 
- "Klima- og energipolitik er fremtidens udenrigs- og sikkerhedspolitik. De seneste mange konferencer, jeg har været med til, har klimapolitik været det allerstørste emne. På Københavns Universitet har vi haft en kæmpe satsning omkring klima, så jeg har haft fornøjelsen af at møde nogle af de fremmeste klimaeksperter de seneste par år", siger Lykke Friis. 
 Både den glødende interesse for EU og forskningens verden vil følge Friis i hendes nye job.
I første omgang vil hendes politiske ambitioner gå i retning af at få omsat klimakommissionens ord til konkret handling. 
- "Det bliver også noget med at finde ud af, hvad Danmark skal leve af i fremtiden - og det bliver jo i høj grad det grønne. Jeg vil fokusere på forskning og uddannelse. Hvis ikke Danmark bliver en iq-magnet, så får vi svært ved at klare os i fremtiden. Jeg kommer nok også til at kigge en anelse mod det europæiske - det kommer vi nok ikke udenom", siger hun.
