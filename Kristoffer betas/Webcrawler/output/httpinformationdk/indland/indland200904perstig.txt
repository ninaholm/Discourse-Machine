Per Stig: Afghanistan skal trække voldtægtslov tilbage
Udenrigsminister Per Stig Møller (K) kræver, at Afghanistan bremser den lov, der markant forringer kvinders vilkår: "Vi kan ikke have danske soldater til at forsvare sharia-lovgivning," fastslår ministeren


 Et klart brud på aftalen med det internationale samfund og helt uacceptabelt. Udenrigsminister Per Stig Møller er klar i sit krav til Afghanistan: Den lov, der legaliserer voldtægt og forbyder kvinder at forlade hjemmet uden tilladelse fra deres mand, skal tages af bordet.
"Det er et kæmpe tilbageskridt. De kan stadig nå at annullere den lov, og det forventer vi, at de gør," siger udenrigsministeren, der har rettet henvendelse til den afghanske udenrigsminister Dr. Rangin Dadfar Spanta i sagen.
Per Stig Møller peger på, at Afghanistan til gengæld for støtte i form af mandskab og penge har givet det internationale samfund et løfte om at lave en moderne politik i forhold til kvindernes status. 
"Hvis de svigter det løfte, har de ikke gjort sig fortjent til støtten," siger han. 
Ministeren erkender, at præsident Karzai er presset indefra af religiøse og fundamentalistiske kræfter: "Men det skal han ikke give efter for. Vi er der ikke for at talebanisere Afghanistan, og vi kan ikke have danske soldater til at forsvare sharia-lovgivning," siger Per Stig Møller, som forventer en snarlig reaktion fra Afghanistan:
"Hvis ikke jeg hører noget i rimelig god tid, ringer jeg selv op," fastslår han.
Lykketoft: Vanvid
Ifølge Socialdemokraternes udenrigsordfører, Mogens Lykketoft, skal koalitionen stå sammen om at lægge maksimalt pres på den af-ghanske præsident:
"Vi skal sammen med alle andre, som ofrer mandskab og penge i Afghanistan, reagere kraftigt mod den slags vanvid," siger han og henviser udover det nye forslag til journalisten Perwiz Kambakhsh, der er blevet dømt til døden for blasfemi og for kritik af Koranen.
Ifølge en aftale med EU står Afghanistan til at modtage 450 mio. kr. som blandt andet skal bruges i forbindelse med det kommende parlamentsvalg i august. Og imens udenrigsministeren altså ikke vil udelukke at standse hjælpen til Afghanistan, i fald regeringen fortsætter implementeringen af loven, afviser Lykketoft økonomiske sanktioner.
"Nej, vi er i Afghanistan for at undgå, at nogle, der om muligt er endnu værre og en trussel mod vores sikkerhed, tager over. Vi må kunne lægge pres på i retning af at sikre en bedre opførsel, men samtidig må vi erkende, at der er kræfter, som har dybt middelalderlige og fundamentalistiske opfattelser," siger Mogens Lykketoft.
Hverken S eller DF mener, at loven giver anledning til, at Danmark skal trække sine soldater ud af Afghanistan.

