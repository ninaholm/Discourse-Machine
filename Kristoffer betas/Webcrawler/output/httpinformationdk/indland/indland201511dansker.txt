Danskerne er ikke så grønne alligevel
Samtidig med at Danmark rykker ned på listen over den grønne energis frontløbere, udleder vi en masse CO2, som de officielle statistikker ikke taler om
 I dag gavner handelsflådens indtjening rundt om i verden det danske BNP, hvorimod dens CO2-udledninger forsvinder i den blå luft og ikke tælles med nogen steder. En opgørelse af de danske skibes udledninger finder for 2013, at de i sig selv øger udslippet fra den danske økonomi med 32 mio. ton.


 Det er ikke blot Klimarådet, der med sin nye rapport påviser, at Danmark ikke er langt foran alle andre, når det handler om grøn omstilling. Hele tre andre undersøgelser stiller nu spørgsmål ved, hvor godt Danmark og danskerne gør det, når det handler om at nedbringe CO2-udledningen, bremse klimaændringerne og gøre energiforsyningen grøn.
Det ansete World Energy Council (WEC) har netop udsendt sin årlige rangordning af verdens lande, efter hvor bæredygtig deres energiforsyning er: »Danmark halter efter verdens duks i bæredygtig energi,« lyder konklusionen i en pressemeddelelse fra WEC Danmark.
Hvor Danmark i 2013 var nummer to på verdensranglisten, er vi nu to år i træk faldet og er i 2015 nummer seks. Både Sverige og Norge præsterer i dag bedre end Danmark. Placeringen afspejler en kombination af energiforsyningssikkerhed, energipriser og bæredygtighed – på bæredygtighedsparameteren er Danmark nu nede på en 12. plads.
»World Energy Councils vurderinger er relative, så det er ikke nødvendigvis, fordi Danmark bliver dårligere, men der sker markante udviklinger rundt om i verden, og mange lande er på vej til at overhale Danmark indenom,« siger Hans Hvidtfeldt Larsen, formand for WEC Danmark.
Handelsflåden spøger
Samtidig med WEC-rapporten har Danmarks Statistik (DS) udsendt en ny analyse af de danske udledninger af drivhusgasser i perioden 1990-2013. DS’ udgangspunkt er, at resultaterne er stærkt afhængige af, hvad man vælger at regne med. Holder man sig til de formelle regler, som FN’s Klimapanel definerer, så har Danmark præsteret at reducere sine CO2-udledninger med 21 pct. i perioden.
Der er imidlertid to ting, som ikke regnes med. For det første definerer FN udledninger fra biomasse som CO2-neutrale, fordi man antager, at afbrænding af biomasse ledsages af ny biomassevækst, der binder lige så meget CO2, som frigøres ved afbrændingen. I virkeligheden kan CO2-bindingen tage meget længere tid end udledningen ved afbrænding i f.eks. et kraftværk – for træer og træpiller op til 200 år. Af den grund anbefaler f.eks. Det Europæiske Miljøagentur mere realistiske kriterier for indregning af biomassens CO2-effekt i klimaregnskaberne.
Det har Danmarks Statistik nu givet sit bud på og finder, at den ’officielle’ danske udledning af drivhusgasser på 53,7 mio. ton i 2013 bør suppleres med 15,3 mio. ton CO2 fra biomasse brugt som brændsel.
Dertil har DS medtaget et andet element, som er usynligt i Danmarks officielle klimaregnskab: De udledninger af CO2, den store danske handelsflåde står for. I dag gavner handelsflådens indtjening rundt om i verden det danske BNP, hvorimod dens CO2-udledninger forsvinder i den blå luft og ikke tælles med nogen steder. DS har opgjort de danske skibes udledninger og finder for 2013, at de i sig selv øger udslippet fra den danske økonomi med 32 mio. ton.
Fordobling af udledning
Den samlede pointe i analysen er klar: »For Danmarks vedkommende er udslip af drivhusgasser i 2013 næsten dobbelt så stort, hvis man regner biomasse og udslip fra international transport med.«
I nøgne tal vokser udledningerne fra de officielle 53,7 mio. ton til 104,9 mio. ton. Vælger man denne måde at gøre tingene op, er der ifølge DS »ikke længere tale om et fald i udslippet af drivhusgasser, men tværtimod en stigning på over 23 pct. fra 1990 til 2013«.
En tredje faktor har betydning for, hvor meget danskerne reelt belaster det globale drivhus: CO2-udledningerne knyttet til fremstilling af de varer, vi forbruger og engang producerede herhjemme, men som i dag i stigende grad importeres fra fjerne lande som f.eks. Kina. Danskernes forbrug er stadig årsag til CO2-udledningen ved produktionen, men rent regnskabsteknisk er denne udledning forsvundet ud af Danmarks klimaregnskab og overgået til f.eks. Kinas. Om dette siger Danmarks Statistik, at »de emissioner i udlandet, der er knyttet til importen, er langt højere, end hvis de samme produkter havde været produceret i Danmark«.
Professor Anders Sørensen, Økonomisk Institut på Copenhagen Business School, har sammen med kollegerne Morten S. Pedersen og Clinton Levitt i tidsskriftet Ecological Economics analyseret spørgsmålet om denne såkaldt forbrugsbaserede opgørelse af CO2-udledningerne, som foruden de hjemlige udledninger medtager udledninger ved produktion af ting, der importeres og forbruges i Danmark. For perioden 1996 til 2009 har de sammenlignet en sådan forbrugsbaseret opgørelse med den officielle produktionsbaserede opgørelse, der alene medregner udledninger fra aktiviteter på dansk territorium.
»De forbrugsbaserede CO2-udledninger var mærkbart større end de produktionsbaserede, som tegn på at Danmark importerede flere udledninger, end man eksporterede,« skriver forskerne og nævner som eksempel værdier på henholdsvis 73 mio. ton CO2 og 55 mio. ton for 2007.
Medregner man CO2-belastningen ved de i udlandet producerede danske forbrugsgoder, bliver den danske udledning altså 18 mio. ton CO2 større, end de officielle statistikker fortæller.
Tilsammen tegner Klimarådets rapport, WEC-rapporten, DS-analysen og CBS-forskernes studie et andet og mere tvetydigt billede af Danmark og danskerne som den grønne omstillings frontløbere.

