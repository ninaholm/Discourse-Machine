’Mere venlighed end jeg forventede’
En ny café på Vesterbro så dagens grålige lys i lørdags. Cafeen er en del af venligboerinitiativet, der har mødt massiv støtte landet over, og som skal gøre op med den politiske retorik over for flygtninge og vise de nye, at de også er velkomne
I Enghaveparken på Vesterbro i København har frivillige danskere og flygtninge åbnet Café Venligbo. Her er der mulighed for at købe kaffe og kage og skabe nye netværk.


 Lige indenfor hovedindgangen til Enghaveparken står to containere. Til Venstre en med oplysninger til borgerne om byfornyelsen, til højre en fornyelse både i sortimentet af cafeer på Vesterbro, men også i noget mindre konkret som tilgangen til de flygtninge, der kommer til landet. For Café Venligbo er en del af Venligboerne; en landsdækkende gruppe af velvillige danskere, der hjælper flygtninge med at finde sig til rette i landet. Og hvor de indtil nu primært har brugt Facebook til at arrangere udflugter, planlægge sprogcafeer, fællesmiddage og fester, får Venligboerne i København altså nu en fysisk manifestation.
I løbet af de seneste uger har en snedker, en tømrer og en maler, alle fra Syrien, hjulpet til med at få cafeen stablet på benene. Det samme har en tyrkisk marketingsmand, en filippinsk au pair og en masse danske venligboere. Morgenfruerne, der lyser op i regnvejret i et utal af orange nuancer på bordene, kommer fra en venligboers have. Og det væld af farverige paraplyer, som stikker op i folkemængden, har en anden venligboer medbragt.
Der har været brug for alt, hvad den kunne trække af hjælp for at få cafeen op at stå, for ligesom med det meste andet i venligboerregi var den en spontan idé, der opstod, da venligboeren Tina Kraft så et opslag om, at byfornyelsen havde en container til rådighed, som man kunne søge om at drive som en midlertidig café.
Og selv hvis de ikke skulle få langet så meget som en enkelt kop kaffe over disken, ville Café Venligbo stadig være en succes, mener hun:
»Bare det, at vi har gået og arbejdet sammen her, har vist mig, hvor enkelt det er at mødes. Vi er jo bare nogle mennesker, og selv om vi ikke altid kan forstå, hvad hinanden siger, så finder vi ud af det alligevel,« siger hun.
»Der er allerede begyndt at danne sig et netværk mellem os. Og det er vigtigt, for når man er flygtning og kommer til et land, kender man jo ikke nogen. På den måde har den allerede mere end opfyldt det, den skulle.«
Sikkerhedsnet
Venligboerne startede i Hjørring, hvor en gruppe mennesker ville tage godt imod de nytilkomne flygtninge. Og udover at have spredt sig landet over, er der netop startet nye initiativer op i Ungarn og Tyskland.
Læs også: ’Systemet går op i at holde fast i den professionelle distance’
Venligboerne kom til København i februar, da et par af de oprindelige medlemmer fra Hjørring tog initiativ til et møde på et galleri i Bredgade. Her mødte flere nysgerrige op, og blandt dem var forfatter Anne Lise Marstrand-Jørgensen. Hun mener også, at noget af det vigtigste er, at de nye, der kommer hertil, får et netværk, de kan trække på:
»Det gælder alt det, hvor man selv ville ringe til sin fætter eller sin gode ven. Så det handler om at væve et godt, socialt sikkerhedsnet ud under de her mennesker.«
I København og omegn har Venligboerne mødt massiv støtte og mere end 8.838 er i skrivende stund medlem af facebooksiden. København modtager egentlig ikke selv flygtninge, men gruppen har skabt kontakt til de 150 flygtninge, som Frederiksberg har taget imod i løbet af det seneste år og har desuden spredt sig til blandt andet Hvidovre, Ballerup og Holte.
Anne Lise Marstrand-Jørgensen tror dels, støtten handler om, at det er fleksibelt og frivilligt, men hun tror også, der er en anden dimension:
»Jeg tror, det dækker et behov hos mange, der gerne vil tilkendegive, at de ikke er en del af den negative galej i forhold til flygtningene.«
De gode øjeblikke
En af dem, der har mærket det, er Maher Hosin. Han står midt i mængden af paraplyer og snak og klapper sin selfiestang ud for at tage et billede.
»Jeg tager et billede af alle gode øjeblikke i mit liv, så jeg kan huske dem,« siger han.
Han er flygtet fra Damaskus i Syrien og har været i Danmark i otte måneder, og mødet med danskerne overraskede ham:
»Før jeg kom til Danmark, hørte jeg dårlige ting, men da jeg kom hertil, blev jeg overrasket. Alle har været søde,« siger han.
Lidt derfra står Nada Alkis og Yassin Alnashawati under en paraply, de kommer også fra Damaskus og har været her i henholdsvis halvanden og ti måneder.
»Den her café kan gøre op med fordomme og bygge broer mellem os. For det gælder om at gøre sit sind større og ikke kun tænke, som man plejer,« siger Nada Alkis.
»Jeg tænker mindre på min familie nu, fordi jeg har mange aktiviteter, og fordi jeg har mennesker at snakke med. For hvis man bliver derhjemme, vil man hele tiden tænketænketænke og især på de dårlige ting.«
Yassin Alnashawati fortsætter:
»I vores land er situationen dårlig, men hvis man kun tænker på det, bliver man sindssyg. Man skal ud og kommunikere med nogle andre for at glemme det.«
– Hvad er det mest overraskende ved Danmark?
Nada Alkis tænker sig om et øjeblik, så kigger hun op med et intenst blik omkranset af grøn kohl:
»Jeg ved godt, at der findes mange gode mennesker, men det her er mere, end jeg forventede. Det er mere end venlighed. Det er den fineste grad af medmenneskelighed, jeg har oplevet.«

