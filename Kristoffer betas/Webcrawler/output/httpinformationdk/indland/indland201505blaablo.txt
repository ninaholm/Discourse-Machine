Blå blok er splittet om grøn omstilling
DF og LA vil arbejde aktivt for at nedtrappe den grønne omstilling. Danmark er alligevel ubetydelig i det store billede, mener DF, mens LA er skeptisk over for påstanden om menneskeskabte klimaforandringer. V og K vil videreføre omstillingen
 Liberal Alliance vil gerne have fjernet regeringens nuværende mål om at udfase al kul i dansk energiforsyning senest i 2030. Ifølge partiets klimaordfører, Villum Christensen, giver det nemlig ikke mening at spå om, hvilke løsninger eller teknologier der er bedst så langt ud i fremtiden.


 Ligesom partierne i blå blok er fundamentalt uenige i det meget omtalte spørgsmål om vækst, nulvækst eller minusvækst i den offentlige sektor, er de også splittede på klimaområdet. Hvor Konservative og Venstre ønsker at videreføre den grønne omstilling, erklærer Dansk Folkeparti (DF) og Liberal Alliance (LA), at der bør skrues markant ned for klimaambitionerne, hvis blå blok kommer til magten.
Læs også: Et valg mellem grøn og sort blok
Hos DF mener man således, at den danske klimaindsats er ubetydelig i global sammenhæng, mens Liberal Alliance stiller spørgsmål ved selve grundpræmissen for den grønne omstilling.
»Der er ikke videnskabeligt belæg for at påstå, at klimaændringerne i overvejende grad skyldes menneskelig aktivitet,« siger LA’s klima-ordfører Villum Christensen.
Han giver ikke meget for FN’s Klimapanel, IPCC, der gentagne gange har slået fast, at udledningen af drivhusgas fører til global opvarmning: »Jeg mener, at IPCC er et politisk projekt, som har vist sig konstant at overdrive konsekvenserne af den stigende CO2-udledning, og jeg synes ikke, det er klædeligt at påberåbe videnskabelighed, når der er tale om et lukket system uden transparens og uden at lukke kritikere indenfor.«
Villum Christensen mener derfor, at det klogeste er at sikre vækst og rigdom, så der er råd til at håndtere eventuelle tilpasninger til klimaet.
»Der vil under alle omstændigheder blive tale om marginale ændringer, som menneskeheden altid har kunnet håndtere. Og husk, der er rigtig mange fordele forbundet med en varmere verden, eksempelvis i forhold til produktion af fødevarer og generel overlevelse,« siger Villum Christensen, der peger på, at flere i verden i dag dør af kulde end af varme.
Ud med faste mål
Derfor vil Liberal Alliance gerne have fjernet alle klimapolitiske målsætninger – eksempelvis regeringens nuværende mål om at udfase al kul i dansk energiforsyning senest i 2030. Ifølge Villum Christensen giver det nemlig ikke mening at spå om, hvilke løsninger eller teknologier der er bedst så langt ud i fremtiden: »Det nærmer sig jo ren absurditet set i forhold til, hvor hurtigt teknologierne ændrer sig.«
Heller ikke i DF synes de om de klimapolitiske målsætninger. Slet ikke, hvis den grønne omstilling viser sig at være en dårlig forretning. Danmarks energiforsyning skal derfor trækkes i en »mere realistisk retning, hvor fossile brændsler også indgår i den langsigtede planlægning,« siger klimaordfører Mikkel Dencker.
– Så der skal ændres i de nuværende målsætninger? Altså eksempelvis regeringens mål om at udfase al kul i 2030?
»Ja, det mener jeg. Der er ingen grund til at udfase kul, hvis det er billigt.«
– En grund kunne være den globale opvarmning?
»Det er heller ikke ligegyldigt – men vi skal også have en realistisk holdning til den globale opvarmning. Og vores udledninger er minimale i forhold til det samlede globale udslip. Så det er ligegyldigt, hvad vi gør, hvis eksempelvis Kina intet gør. Derfor er det en global klimaaftale, der skal til, hvis det skal nytte noget,« siger Mikkel Dencker.
DF: Vindmøller er yt
Hos DF har man længe set sig sur på vindmøller, der ifølge partiet får alt for meget offentlig støtte. DF’s erhvervsordfører, Hans Kristian Skibby, ynder således at sige, at Danmark i princippet kun behøver én vindmølle, nemlig til demonstration i salgsøjemed.
– Mener I virkelig det?
»Det er nok lidt groft skåret ud. Men det er rigtigt, at vi ikke ser noget behov for at satse på vindmøller. De er både ustabile og dyre,« siger klimaordfører Mikkel Dencker.
– Energistyrelsen har regnet på det med prisen, og i dag er vindmøller på land den billigste måde at producere el på.
»Ja, men vindmøller er dyre i den forstand, at det kræver dobbelt kapacitet i energiforsyningen på grund af ustabilitet,« mener Mikkel Den-cker, der ikke tror, at det kan lykkes, at skabe et energisystem baseret på vedvarende energi alene.
– Vil i lade den grønne omstilling fortsætte som hidtil, eller vil I bruge jeres politiske indflydelse til at lave om på noget?
»Vi vil fremadrettet arbejde for at nedtrappe tilskud til vedvarende energi – eksempelvis til vind og biogas. Men vi vil stå fast på det, der allerede er besluttet politisk. Så det er fremadrettet, at vi vil ændre på eksempelvis tilskudsordninger til grøn energi.«
K: Vi er den grønne stemme
Konservative støtter som det eneste parti i blå blok den nuværende regerings klimapolitiske mål om at nedbringe CO2-udslippet med 40 procent i 2020. Partiets klimaordfører, Mike Legarth, vil ikke tage konkret stilling til Liberal Alliances tvivl om, hvorvidt klimaforandringerne hovedsageligt er menneskeskabte.
»Man skal lytte til det, der bliver sagt fra begge sider i debatten, men det er ikke vores politik. Vi holder fast i, at vi skal investere i at bevare naturen og passe på klimaet. Vi skal efterlade kloden til de kommende generationer i enten samme eller bedre stand,« siger Mike Legarth, der selv kalder de konservative for »den grønne stemme i blå blok«.
– LA mener altså ikke, at man kan stole på FN’s klimapanel, og DF er ikke glade for den grønne omstilling. Hvordan skal I kunne lave klimapolitik i blå blok, hvis det er holdningerne?
»Vi er i valgkamp, og vi i Konservative fortæller om vores mærkesager – og her er den grønne omstilling en del af det. Når stemmerne så er talt op, må vi se, hvor langt vores indflydelse rækker i forhold til de andre partier.«
Venstres energiordfører Lars Christian Lilleholt (V) er ikke bekymret over uenigheden mellem partierne i blå blok:
»Jeg er sikker på, at vi sagtens kan håndtere uenigheder mellem partierne. DF har vist sig at være meget konstruktive, når vi først sidder ved forhandlingsbordet. Så det er jeg sikker på, at de også vil være fremover«
– Så når partiet siger, at de vil trække den grønne omstilling i en helt anden retning, så mener de ikke, hvad de selv siger?
»Det siger jeg ikke. Men jeg siger, at når vi først sidder ved forhandlingsbordet, så er jeg sikker på, at vi sagtens kan forhandle med dem. Det har ikke været noget problem indtil nu. De var med i energiaftalen fra 2012, og det er jeg sikker på, at de også vil være fremover.«

