Venstre advarer Grønland mod solosejlads
Danske politikere advarer selvstyreformand Aleqa Hammond mod at være for ivrig til at distancere sig fra Danmark. Grønland burde være meget interesseret i at samarbejde om, at Kina ikke får for stor indflydelse i landet, mener Venstres Claus Hjort Frederiksen


 
	Der er i høj grad også danske interesser på spil, hvis Grønland bliver genstand for store kinesiske investeringer og flere tusinde gæstearbejdere i en kommende stormine. Det mener Venstre, Konservative og Dansk Folkeparti.

	I et interview i gårsdagens Information understregede selvstyreformand Aleqa Hammond ellers, at Danmark skal blande sig uden om Grønlands råstofambitioner.

	Men når det kommer til storskalaloven, der skal gøre det mere attraktivt at investere i store miner, er der en række spørgsmål, der først skal afklares med Danmark, mener Venstres Grønlandsordfører Claus Hjort Frederiksen.

	»Hvis Grønland bliver dybt afhængige af kineserne og de økonomiske aktiviteter, kineserne måtte udøve på Grønland, så følger der også indflydelse med. Og hvad vil kineserne så kræve, når de har fået fodfæste deroppe? Grønland burde være meget interesseret i at samarbejde om de her ting, så det ligger fuldstændigt klart, hvem der har ansvar og for hvad,« siger Claus Hjort Frederiksen, der direkte advarer Grønland mod at gå enegang:

	»For at give sig ud på en chancesejlads er meget hasarderet.«

	Dansk Folkepartis grønlandsordfører Søren Espersen mener, at den seneste tids meldinger fra selvstyret om at klare sig selv er uhørt bombastiske og af en art, man ikke tidligere har oplevet i forholdet mellem Danmark og Grønland.

	Han frygter, at det også vil gå ud over samarbejdet om storskalaloven.

	»Aleqa Hammond har slet ikke den pragmatisme som Kuupik Kleist (den tidligere Selvstyreformand, red.). Hun er ude i et meget voldsomt ideologisk korstog i forbindelse med en drøm om selvstændighed, som gør, at man ikke kan føre ordentlige forhandlinger med hende. Det er mit indtryk, og det er virkeligt problematisk, hvis det er rigtigt,« siger Søren Espersen, der også nævner sikkerhedspolitik og Kina som det måske vigtigste spørgsmål at diskutere.

	Ikke en krone mere

	Kinesiske eller andre udenlandske arbejdere kan ikke komme til Grønland, før Folketinget laver en særlov til dem.

	I sit høringssvar til den nye storskalalov vurderer Justitsministeriet, at arbejdernes vilkår afviger fra de almindelige vilkår for opholds- og arbejdstilladelser. Og da Grønland ikke har hjemtaget udlændingeområdet, betyder det, at der skal en dansk lov til, før den grønlandske storskalalov kan virke i praksis.

	Naturligvis skal de danske politikere lytte meget til grønlændernes ønsker, men der bliver ikke tale om bare at give grønt lys uden at forholde sig konkret til indholdet af loven, siger formand for Konservative, Lars Barfoed.

	»Der skal vi også interessere os for de overordnede geopolitiske aspekter, der kan ligge i det,« siger han.

	Lars Barfoed har endnu ikke set det konkrete lovforslag, men i lighed med Venstre og Dansk Folkeparti er han også optaget af, hvad der måtte ligge af potentielle ekstraudgifter for den danske stat til redningsoperationer, sundhedsvæsen og politi og retsvæsen.

	»Der skal vi i hvert fald være helt klare på, at det ikke vil medføre følgeomkostninger for den danske stat,« siger Lars Barfoed, der desuden foreslår en ’solnedgangsklausul’ i loven for at sikre sig mod uforudsete problemer.

	Grønlandsk anliggende

	Socialdemokraterne vil ikke spænde ben for, at Grønland kan få udenlandsk arbejdskraft ind i en periode, siger grønlandsordfører Flemming Møller Sørensen. Så længe loven overholder den internationale arbejdsorganisations, ILO’s, konventioner, som det tidligere har været debatteret, vil han ikke blande sig i øvrige kritisable forhold.

	»Det er grønlandske anliggender,« siger han.

	Men de danske politikere er nødt til at spørge ind til substansen og forlange klare svar fra den grønlandske regering, mener Enhedslistens grønlandsordfører Finn Sørensen.

	»Det bliver vi jo tvunget til, så længe udlændingepolitikken afgøres i Rigsfællesskabet. Vi skal vide, hvilket grundlag vi svarer ja eller nej på. Det politiske ansvar kan vi ikke bare tørre af på Grønland,« siger han.

