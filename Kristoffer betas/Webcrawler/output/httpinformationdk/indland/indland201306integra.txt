Integrationsborgmester: Indsats mod diskrimination i nattelivet syltes
En ny restaurationsplan for københavnske beværtninger indeholder ikke konkrete initiativer mod diskrimination i nattelivet, lyder kritikken fra Københavns beskæftigelse- og integrationsborgmester Anna Mee Allerslev. Hun har bedt Annette Vilhelmsen (SF) regulere restaurationsloven, men det afviser ministeren
Ti procent af københavnerne har ifølge en undersøgelse foretaget af Københavns Kommune og Danmarks Statistik følt sig udsat for diskrimination inden for det seneste år. Borgere med minoritetsbaggrund oplever det i særlig høj grad. Her ligger andelen på 25 procent. En tredjedel af tilfældene forekommer i nattelivet.
 Arkiv


 
	Det bør være muligt at fratage beværtninger deres bevillinger, hvis de dømmes for diskrimination. Det mener borgmester for beskæftigelse og integration i Københavns Kommune Anna Mee Allerslev (R). Ifølge hende kan den løsning medvirke til at komme problemet med diskrimination i nattelivet til livs. Anna Mee Allerslev har derfor forsøgt at få en sådan mulighed indført i den restaurationsplan, som i øjeblikket bliver behandlet af Københavns Kommune.

	Og hun har desuden anmodet erhvervs- og økonomiminister Annette Vilhelmsen (SF) om at inkludere diskrimination som et punkt i restaurationsloven og åbne mulighed for, at det kan føre til fratagelse af bevillinger.

	Begge dele har vist indtil videre vist sig frugtesløse.

	Af den nye københavnske restaurationsplan fremgår det alene, at bevillingsnævnet vil »se med alvor« på problemet, men planen indeholder ikke nogen konkrete tiltag til at bekæmpe diskrimination.

	»Det er rigtig ærgerligt, for vi ved, at diskrimination i hverdagen og især i nattelivet betyder meget for de unges identitet og er en af de største barrierer for at kunne lave fuld integration,« siger Anna Mee Allerslev.

	Udbredt problem

	Problemet med diskrimination i det københavnske natteliv er omfattende. Ti procent af københavnerne har ifølge en undersøgelse foretaget af Københavns Kommune og Danmarks Statistik følt sig udsat for diskrimination inden for det seneste år. Borgere med minoritetsbaggrund oplever det i særlig høj grad. Her ligger andelen på 25 pct. En tredjedel af tilfældene forekommer i nattelivet. Mandana Zarrehparvar er chefkonsulent på ligebehandlingsområdet på Institut for Menneskerettigheder. Instituttet har i samarbejde med Københavns Kommune kørt kampagnen ’Stemplet’, hvor man har opfordret unge til at fortælle om den diskrimination, de oplever i nattelivet.

	Over en tre måneder lang periode har man gennem projektet modtaget 59 beretninger fra mennesker, som har følt sig udsat for diskrimination i nattelivet.

	Mandana Zarrehparvar konstaterer, at den hidtidige indsats for at komme af med diskrimination ikke har haft den ønskede virkning.

	»Vi har nu kæmpet med dette område i 15-20 år, hvor vi kan se, at diskriminationen bliver ved med at finde sted. Der skal andre midler til. De bøder, som tidligere er blevet givet til restaurationer i nattelivet i forbindelse med domme for diskrimination, har været så små, at de ikke har haft nogen reel betydning,« siger Mandana Zarrehparvar. Hun mener derfor, at et effektiv middel kunne være at se på bevillingsområdet.

	»Restauratørerne er jo afhængige af, at man kan sælge alkohol, så det ville være et godt sted at begynde. Det kunne f.eks. være sådan, at restauratører, som får mere end to domme, får frataget deres alkoholbevilling. Det er en måde at sige meget direkte, at restauratørerne ikke må diskriminere,« siger hun.

	En opgørelse fra Københavns Kommune viser, at kun tre procent af de borgere, der har oplevet diskrimination, har anmeldt det til politiet.

	Det er ifølge integrationsborgmester Anna Mee Allerslev, fordi de diskriminerede ikke ser det få konsekvenser, når de anmelder sagerne.

	»Vi ved, at det at ramme beværtningerne på pengepungen har en forebyggende effekt. Det er ikke nok at give små bøder, hvis man vil bekæmpe diskrimination. Vi må simpelthen bruge de redskaber, som alle eksperter peger på. Og det er altså at fratage restaurationer deres bevillinger,« siger Anna Mee Allerslev.

	Modvilje mod forslaget

	I marts i år skrev borgmesteren et brev til erhvervs- og økonomiminister Annette Vilhelmsen (SF), i hvilket hun efterspurgte et politisk initiativ fra ministeren for at få ændret den nationale lovgivning på området.

	I sit svar understreger Annette Vilhelmsen, at det er vigtigt, at der sættes ind over for diskrimination i nattelivet, men at hun ikke mener, der er behov for at regulere restaurationsloven.

	»Jeg kan forstå, at restauratører allerede i dag kan få frakendt retten til at drive restaurationsvirksom-hed, hvis de får en dom for et strafbart forhold, herunder for overtrædelse af lov om racediskrimination,« skriver Annette Vilhelmsen i sit svar.

	Centerleder for Dokumentations- og rådgivningscentret om racediskrimination Niels Erik Hansen har imidlertid aldrig oplevet, at et diskotek er blevet lukket på grund af en dom for diskrimination.

	»Én ting er, hvordan reglerne formelt er, og en anden er, hvordan det er at få dem udmøntet i praksis. I de her sager om diskrimination ved adgang til diskoteker er det uhyre sjældent, at det lykkes at få dømt en virksomhed. Faktisk kan det tælles på én hånd, og konsekvenserne er højst en bøde,« siger Niels Erik Hansen. Svaret fra Annette Vilhelmsen ærgrer Anna Mee Allerslev.

	»Det her er noget, som kan komme til at betyde rigtig meget for mange unge københavnere, som i dag oplever diskrimination i nattelivet og i deres hverdag. De fortæller mig, at de ikke føler sig som en del af det fællesskab og den ungdomskultur, som de brændende ønsker at blive inkluderet i. Diskrimination er samfundsnedbrydende, og vi kommer ikke videre, hvis der ikke bliver sat politiske initiativer i gang,« siger borgmesteren.

	Annette Vilhelmsen skriver i en mail til Information, at »diskrimination er helt uacceptabel«, og at hun opfordrer til, at folk anmelder diskrimination.

	»Kun gennem anmeldelser kan vi få et ordentligt overblik over problemets omfang, hvilket er nødvendigt, hvis vi skal gribe mere effektivt ind over for virksomheder, der medvirker til, at gæster i nattelivet diskrimineres,« skriver ministeren og tilføjer: »Jeg vil drøfte spørgsmålet med justitsministeren.«

	 

