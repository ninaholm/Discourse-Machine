Lars Løkkes regering i krise
De Konservative har udtalt mistillid til miljø- og fødevareminister Eva Kjer Hansen (V) og kaster dermed Løkkes regering ud i en dyb krise
 De Konservative er ude i en særdeles farlig manøvre, som ultimativt kan lægge det nødlidende borgerlige parti i graven, hvis ikke det lykkes at forklare deres borgerlige vælgere, hvorfor oppositionen skulle have en klar politisk sejr, når partiet samtidig har tænkt sig at stemme landbrugspakken igennem


 »Vi står bag regeringen. Men vi står ikke bag ministeren.« Dagen efter De Konservative fyldte 100 år, valgte miniputpartiet at udtrykke mistillid til en minister i Lars Løkke Rasmussens Venstre-regering.
Partileder Søren Pape Poulsen (K) indkaldte her til aften klokken 20.00 til pressemøde i Fællessalen på Christiansborg. Partiet har mistet tilliden til miljø- og fødevareminister Eva Kjer Hansen (V). Forud var gået et tre timer langt samråd, hvor oppositionen samt De Konservatives miljøordfører, Rasmus Jarlov, forsøgte at få Eva Kjer Hansen til at erkende, at den nye natur- og landbrugspakke giver øgede kvælstofudledninger ikke alene de første fire år, men også samlet i perioden 2016-21.
Tre gange spurgte Jarlov, tre gange undlod ministeren at give ham den indrømmelse.
Læs også: Portræt: Eva Kjer Hansen forregnede sig i gyllesagen
»Nu giver jeg ministeren en sidste chance,« sagde Jarlov, da han spurgte for tredje gang mod samrådets slutning, men uden at få den ønskede tilkendegivelse fra Eva Kjer Hansen.
»Jeg er skuffet over, at ministeren ikke vil erkende, at der er lagt nogle tal frem, som ikke er retvisende. Ministeren har ikke gjort det nemmere for sig selv,« sagde den konservative ordfører ifølge Ritzau efter samrådet.
»Hun har gravet sig dybere og dybere ned i et hul,« sagde miljøordfører Simon Kollerup (S).
»Vi har været en samlet opposition, som har brugt mange kræfter på at få sandheden frem. Offentligheden har fået et forkert indtryk af landbrugspakken, og så kan vi ikke holde hånden under ministeren,« siger tidligere miljøminister Ida Auken (R) til TV2 News.
Læs også: Rød blok: Helt rigtigt at fyre Eva Kjer Hansen
Det er nærmest ved et uheld – det er det indtryk, det tumultariske forløb bag landbrugspakken efterlader – at det gamle borgerlige parti De Konservative, som længe har ledt efter en klar politisk profil, pludselig har tildelt sig selv en hovedrolle i dansk politik. Det åbne spørgsmål er, om partiet dermed også har fået en grøn borgerlig profil. De Konservative vil nemlig stadig stemme for den omdiskuterede landbrugspakke, siger Søren Pape Poulsen, som kalder forløbet »bedrøveligt«:
»Vi har indgået en aftale om en landbrugspakke, den pakke står vi ved, det har vi gjort gennem hele forløbet.«
Intet forsvar for minister
Dramaet på Christiansborg begyndte allerede før samrådet, som ellers var dramatisk nok i sig selv. I Folketingets Miljøudvalg blev der gennemført en høring, som temmeligt usædvanligt også involverede en håndsoprækning. Adspurgt under høringen af socialdemokraten Simon Kollerup, om nogle af de syv indkaldte eksperter kunne forsvare Eva Kjer Hansens udtalelse om, at landbrugspakken giver et ’grønt plus’ i 2016, 2017 eller 2018, svarede ingen af de syv bekræftende.
Læs også: Man gør et ministerium fortræd
»Det er sikkert, at landbrugspakken bringer Danmark længere væk fra målet og betyder, at vi med sikkerhed ikke kommer til at opfylde Vandrammedirektivets mål for god økologisk tilstand i 2027,« sagde professor Stiig Markager, Institut for Bioscience på Aarhus Universitet.
»Der er en tidsforsinkelse på 20-30 år, fra man reducerer næringsstoftilførsler, til man opnår effekten ude i havmiljøet,« forklarede han.
»Det vil efter vores vurdering blive komplet umuligt at nå målet i 2027,« supplerede professor Kaj Sand Jensen, Biologisk Institut på Københavns Universitet.
»Vi bevæger os længere væk fra god økologisk tilstand,« konstaterede ligeledes seniorforsker Karen Timmermann, Institut for Bioscience, Aarhus Universitet
Manglende ordentlighed
Det er simpelt hen manglen på ordentlighed, som fik De Konservative til at miste tilliden til ministeren, forklarede Søren Pape Poulsen på aftenens pressemøde:
»Ministeren har givet offentligheden indtryk af , at miljøregnskabet er bedre, end det reelt er. Ministeren har ikke givet retvisende billede af konsekvenserne af landbrugspakken. Ministeren har ikke levet op til sit ansvar.«
Eva Kjer Hansen (V) regnes ellers som et af Løkkes sikre og erfarne kort. Det er tredje gang, at landmandsdatteren fra Sønderjylland er minister. Hun var på en bunden opgave, da Løkke-regeringen bebudede en sammenlægning af miljø- og fødevareministeriet, der som noget af det første gik i gang med arbejdet med den store natur- og landbrugspakke. Landbruget – som er Venstres gamle kernevælgere – vånder sig både under en hård gældsætning og de laveste priser på svin og mælk i mange år. Derfor satser landbruget hårdt på lempeligere regulering.
Man må tro, at Eva Kjer Hansen vidste, hvad hun gjorde, da hun nægtede at beklage over for De Konservative på samrådet. Eva Kjer Hansen fik tilbage i 2009 en alvorlig næse af Folketingets Europaudvalg, fordi hun forsømte at fortælle udvalget, hvordan regeringen ville undgå skader på natur og miljø efter EU’s ophævelse af tvungen braklægning.
Læs også: Embedsmænd flygter fra Eva Kjer Hansens ministerium
På den måde er det faktisk mere end en dårlig vittighed, at gyllen blev hendes skæbne. Gyllen, stoltheden samt måske en vis gambling også.
De Konservative er ude i en særdeles farlig manøvre, som ultimativt kan lægge det nødlidende borgerlige parti i graven, hvis ikke det lykkes at forklare deres borgerlige vælgere, hvorfor oppositionen skulle have en klar politisk sejr, når partiet samtidig har tænkt sig at stemme landbrugspakken igennem.
Pape risikerer også, at den dramatiske udgang på samrådet atter åbner debatten om den konservative leders manglende erfaring fra Christiansborg, for var det virkelig den eneste udgang i en sag, hvor de blå partier faktisk alle tilslutter sig landbrugspakken?
»Det vil være en kæmpe bet for Lars Løkkes regering, at han tvinges til at skifte sin minister ud,« vurderer Børsens politiske kommentator, Helle Ib, i TV2 News.
Lars Løkke Rasmussen indkaldte de blå partier til et krisemøde på Christiansborg efter redaktionens deadline, hvilket – ligeledes temmelig usædvanligt – skete på Twitter.
»Har indkaldt lederne af de blå partier til møde i aften kl. 21. Så må vi se om regeringen fortsat har flertal til at være regering…«
Læs også: Pape efter Løkke-møde: Naturligt at Eva Kjer går af

