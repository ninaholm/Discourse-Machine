Kvinder i æreskonflikt føler sig svigtet af krisecentre
Alt for mange kvinder går under jorden eller tilbage til deres voldelige mænd og familier, fordi de ikke får den ønskede hjælp af kvindekrisecentre. Det siger fagfolk med flere års erfaring i at hjælpe kvinder i æreskonflikter. Kvindekrisecentrene afviser kritikken
Information fortalte mandag om 33-årige Farider, der søgte ly på et krisecenter. Men mødet med systemet var ikke til megen gavn.


 Vi er blevet gode til at hjælpe, når skaden er sket, men nu skal vi begynde at forebygge også.« Sådan sagde socialminister Manu Sareen (R) i november til BT om regeringens indsats mod æresrelaterede konflikter. Men ministeren tager fejl.
Vi udsætter ofre for æresvold for et markant svigt. Sådan lyder kritikken fra blandt andre integrationsvejleder i Københavns Kommune og folketingskandidat for SF, Halime Oguz.
»Selvfølgelig er forebyggelse vigtig, men hjælpen til kvinder, der allerede sidder i de her problemer, er slet ikke i orden. Manu Sareen ved tilsyneladende ikke, hvad vi er oppe imod,« siger hun til Information.
Sammen med to andre fagpersoner, der har flere års erfaring i at hjælpe ofre for social kontrol, tvangsægteskaber, vold og trusler begået af familie og partner, fortæller Halime Oguz om kvinder i alvorlige æresrelaterede konflikter, som føler sig svigtet af kvindekrisecentre.
Resultatet: Alt for mange går tilbage til deres voldelige mænd og familier, hvis ikke de vælger at gå under jorden. Kvinder i æreskonflikt er først og fremmest hårdt ramt af pladsmangel på krisecentrene, lyder det.
»Når vi skal finde sikre opholdssteder til de her kvinder, går vi ofte forgæves, fordi krisecentrene er overbelagte,« siger Khaterah Parwani, juridisk rådgiver for Exitcirklen, der hjælper kvinder som er udsat for religiøs social kontrol, fysisk og psykisk vold. Exitcirklen har ikke statistik på, hvor ofte det sker, men syv ud af otte kvinder, Khaterah Parwani personligt har forsøgt at hjælpe til en plads på et krisecenter på Sjælland inden for det seneste år, er blevet afvist på grund af pladsmangel.
Overbelægningen, som Landsorganisation af Kvindekrisecentre (LOKK) bekræfter over for Information, rammer kvinder i æreskonflikter særligt hårdt – det siger Hakima Lakhrissi, leder af det såkaldte Vestegnen Indvandrer Kvindecentret, der har rådgivet flere hundrede minoritetskvinder om blandt andet æresrelaterede konflikter.
»De her kvinder er i højere grad end etnisk danske kvinder afhængige af samfundets hjælp. De flygter oftest fra flere gerningsmænd i familien og har intet netværk at støtte sig til, hverken socialt eller økonomisk.«
Hakima Lakhrissi peger desuden på, at kvinder i alvorlige æreskonflikter ofte har et sikkerhedsbehov, som kvindekrisecentre, der eksempelvis tillader besøg, ikke kan opfylde.
»Kvinderne er ekstremt bange for at blive opsporet af deres storfamilier på kvindekrisecentre, der hverken har hemmelig adresse eller de fornødne sikkerhedsforanstaltninger,« siger hun.
Personalet mangler indsigt
Det eneste krisecenter i Danmark med speciale i æresrelaterede konflikter – RED Safehouse – har hemmelig adresse og forhøjet sikkerhed, men også overbelægning på dets 23 pladser, der desuden kun bliver tilbudt til unge. Sidste år afviste centeret 46 personer på grund af pladsmangel, og derfor åbner et nyt center med ni pladser senere i år. Men det er ikke nok til at dække behovet, mener integrationsvejleder Halime Oguz. Og på de almindelige kvindekrisecentre møder kvinderne alt for ofte personale, som tænker for »dansk« og ikke forstår dem, siger hun.
»Det er min klare opfattelse, at mange kvindekrisecentre stadig mangler indsigt i æresrelaterede konflikter. De forstår ikke, hvordan det er at leve et dobbeltliv mellem det moderne og det middelalderlige, og de giver ikke kvinderne redskaberne til at komme videre med deres liv,« siger Halime Oguz, der har en fortid som tolk, mentor og underviser i Vollsmose, hvor hun også privat er blevet kontaktet af kvinder, der ønskede hjælp til at flygte fra mand og familie.
»I flere tilfælde følte de ikke, at de blev taget seriøst og fik den omsorg af krisecenterpersonalet, som de havde brug for.«
Manglende viden om æreskonflikter på kvindekrisecentre kan sågar føre til, at kvinder bliver afvist på et forkert grundlag, fortæller Exitcirklens Khaterah Parwani.
»Jeg søgte plads til en kvinde, der var blevet udsat for vold af sin egen søster. Men da det hverken var hendes far eller mand, der begik volden, mente det pågældende center fejlagtigt, at hun ikke var tilstrækkeligt truet,« siger hun.
»Når et krisecenter ikke kan afkode en æreskonflikt, er det nyttesløst for de her kvinder«.
Størstedelen af de kvinder, Exitcirklen hjælper, forlader krisecentrene igen efter kort tid, fortæller Khaterah Parwani. Hun vurderer, at så mange som ni ud af 10 ender med at tage tilbage til mand og familie.
Derudover har hun »kendskab til omkring 17 kvinder, der er gået under jorden, efter forgæves at have bedt systemet om hjælp«.
‘Kan ikke tvinge folk’
Men over for Information fastholder Manu Sareen sin udtalelse til BT i efteråret.
»Jeg synes, det går rigtig godt med at hjælpe de her kvinder,« siger han.
Socialministeren peger på, at både den nuværende og den foregående regering har sat »millioner af kroner« af til kurser, konsulentarbejde og undervisning i æresrelaterede konflikter til ansatte på blandt andet skoler, gymnasier, i socialforvaltninger og ikke mindst på krisecentre.
»Der er formentlig ikke sket så voldsom en opkvalificering på så specifikt et område inden for de seneste 10 til 15 år, som på området for æresrelaterede konflikter. Men jeg kan ikke tvinge et tilbud ned i halsen på folk. Når det kommer til krisecenterpersonalet, ligger ansvaret hos den enkelte forstander,« siger Manu Sareen. Birgit Søderberg, formand for Landsorganisationen af Kvindekrisecentre, stiller sig uforstående over kritikken fra Khaterah Parwani, Hakima Lakhrissi og Halime Oguz.
Hun understreger, at LOKK har været med til at facilitere de mange tilbud om kurser, konferencer og uddannelse, som den nuværende og forrige regering har sat penge af til, ligesom de enkelte krisecentre har mulighed for at hente hjælp og vejledning om æresrelaterede konflikter gennem LOKK’s eksperter og hjemmeside.
»Derudover har vi uddannet særlige rådgivere, som det enkelte krisecenter kan trække på efter behov. Så at påstå, at vi generelt er uden indsigt på området, synes jeg ganske enkelt ikke er rigtigt,« siger Birgit Søderberg og tilføjer:
»Jeg vil dog gerne tilkendegive, at man kan komme ud for, at der er medarbejdere, der enten er uerfarne eller arbejder på frivillig basis og derfor ikke har samme faglige indsigt, som de fastansatte. Hvis en kvinder har følt sig dårligt behandlet på et kvindekrisecenter, er hun i sin gode ret til at klage«.

