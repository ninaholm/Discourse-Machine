DI om frihandel: ’Der er vindere og tabere’
Men lagkagen vil vokse, hvis det lykkes EU og USA at fjerne told og sænke handelsbarrierer med en transatlantisk frihandelsaftale, siger Dansk Industri
Ifølge Dansk Industri indebærer tekniske handelshindringer for en lang række produkter på fødevareområdet de største omkostninger og barrierer for transatlantisk eksport i begge retninger.


 
	Hvad fortæller modelberegningerne om effekterne af en transatlantisk frihandelsaftale mellem EU og USA egentlig? Er de officielt angivne gevinster i euro, dollar, kroner og arbejdspladser store eller små? Er modellerne til at stole på?

	Dansk Industri (DI), der er varm fortaler for en frihandelsaftale, fremlagde i sidste måned en redegørelse med en stribe tal for de danske gevinster, hvis den såkaldte TTIP-aftale kan forhandles på plads. 0,5 pct. mere dansk BNP-vækst, 4.000 kr. mere pr. familie, for 27 mia. kr. mere dansk eksport til USA, op mod 15.000 nye danske arbejdspladser.

	Meget eller lidt? Troværdigt?

	Information har talt med afsætningspolitisk chef hos DI, Peter Thagesen, hovedforfatter til redegørelsen fra oktober.

– Danmark kan ifølge jeres notat forvente en BNP-gevinst på en halv procent, når en mulig frihandelsaftale efter 10 år kan være fuldt indfaset. Det er i gennemsnit 0,05 pct. ekstra vækst pr. år i indfasningsperioden. Det er under usikkerheden på de løbende angivelser af BNP-vækstraten. Er det ikke meget lidt?

	»Det svarer til, at den danske eksport stiger med knap 30 mia. kr., og at der skabes 14-15.000 jobs. Er det meget eller lidt? Jeg synes, det er meget,« siger Peter Thagesen.

	»Hvis du regner resultatet ud som BNP-stigning, kan du godt få det til at se ud af lidt. Men en halv pct. om året, når en aftale er indfaset, er da et stort resultat i forhold til, at vi i øjeblikket nærmest har nulvækst. Og hvis du bryder det ned på husholdningsniveau, er det trods alt 4.000 kr. ekstra om året pr. husholdning. Det er da pænt meget.«

– Eller 2,75 kr. pr. dag pr. dansker, når man har indfaset det ambitiøse frihandelsscenarie, som EU-Kommissionen og I regner med, og 1,50 kr. om dagen, hvis man ender på Kommissionens mindre ambitiøse scenarie. Er det meget?

	»Du kan tage et hvilket som helst tal og brække det op og få det til at se lille ud …«

– Eller gøre noget andet og få det til at se stort ud.

	»Jo, det kan du sige. Men 4.000 kr. ekstra om året pr. husholdning synes jeg er ret meget.«

– I siger, at et par Nike-sko bliver 132,60 kr. billigere ved en frihandelsaftale. Hvordan kan I vide det så præcist?

	»Det afspejler, hvad man i dag som forbruger betaler i told på et par Nike-sko. Vi håber, at en aftale fører til fjernelse af al told mellem EU og USA på samtlige varer. Det er kompliceret og fordrer nedtrapning over tid, men det vil batte på den lange bane,« siger DI-chefen.

	Forenklet version

	Beregningerne udført for EU-Kommissionen af Center for Economic Policy Research (CEPR) og anvendt af DI baserer sig på såkaldt generelle ligevægtsmodeller, hvorom Kommissionen siger, at de »nødvendigvis er forenklede versioner af den virkelige økonomi, som det er åbenlyst umuligt at genskabe i en computer«.

	»For at gøre modellen enklere og til at håndtere er forskerne nødt til at gøre et antal kvalificerede antagelser om den europæiske, den amerikanske og den globale økonomi, og hvordan de vil udvikle sig,« skriver Kommissionen.

	»Antagelserne bag CEPR-studiet er imidlertid så fornuftige som muligt i bestræbelsen på at bringe det så tæt på den virkelige verden som muligt.«

	CEPR-studiet og EU-Kommissionen opererer med et såkaldt ambitiøst frihandelsscenarie, hvor toldtariffer over Atlanten afskaffes totalt, og hvor tekniske handelsbarrierer – dvs. forskelle i regler, standarder, godkendelsesordninger m.m. – reduceres med 25 pct. Man regner også på et mindre ambitiøst scenarie, hvor 98 af toldtarifferne fjernes, og de tekniske handelshindringer blot sænkes 10 pct. Udfaldet afgøres af de politiske armlægninger mellem EU og USA det næste års tid eller to. DI tror og håber på det ambitiøse udfald og angiver kun gevinsterne herved.

– I har med afsæt i Kommissionens modelberegninger regnet ud, hvor meget Danmarks eksport til USA vil stige ved en ambitiøs frihandelsaftale: En stigning på 27 mia. kr., svarende til 28 pct., når aftalen efter 10 år er indfaset. Har I også regnet på, hvor meget USA’s eksport til Danmark vil vokse, og trukket det fra? Det vil jo gå ud over danske arbejdspladser.

	»Som Mærsks administrerende direktør Nils Smedegaard Andersen meget fornuftigt bemærkede på vores konference i oktober: ’Lad os sige det, som det er: Der er både vindere og tabere.’ Du skruer op for konkurrencen, og det betyder, at de konkurrencedygtige vinder på det. Samlet set vil det blive en fordel for Danmark, men der vil selvfølgelig være virksomheder og sektorer, som vil opleve en skærpet konkurrence. Landbrug & Fødevarer er f.eks. ikke særlig begejstrede for det her,« siger Peter Thagesen.

– I præsenterer de 27 mia. kr. i vækst i Danmarks eksport til USA. I opgiver ikke noget tal for Danmarks øgede import fra USA – findes et sådant tal?

	»Det behøver ikke at koste noget. Hvis vi begynder at importere nogle underkomponenter fra USA, som gør vores slutprodukter billigere og mere konkurrencedygtige, er det jo kun godt. Det er helt forkert at se en øget import fra USA som noget tabsgivende.«

– Det er det da for nogle. Hvis det handler om underkomponenter, som danske virksomheder laver i dag, men som amerikanerne på et frit marked får adgang til at levere billigere til Danmark, så ryger den hjemlige produktion?

	»Men så anlægger du en nulsums-betragtning. Det kan godt være, vi mister salg af nogle ting, men til gengæld kan vi skrue op for salget af nogle andre ting.«

	– Der skal vel være konsistens i beregningerne. I beregner, hvad Danmarks eksport til USA øges med – så må I også beregne, hvad USA’s eksport til Danmark øges med. Det tal er ikke med.

	»Jo, det er inddraget i beregningerne.«

– I hvilke tal? Tabellen, der viser vækst i dansk eksport til USA på 27 mia., har ikke en tilsvarende post, der hedder vækst i USA’s eksport til Danmark. Så hvor finder jeg det?

	»Det kan godt være, det ikke står i vores analyse. Men det ændrer ikke ved, at når markedsadgangen på tværs af Atlanten øges, så kan vi sælge og investere mere i USA, og det samme gør sig gældende den anden vej. Det betyder, at samhandlen stiger, og derfor vil både EU og USA kunne bruge det som en vækstmotor. Lagkagen bliver større for begge parter. Det er der taget højde for i beregningerne.«

	Jokeren TPP

– Mens USA og EU forhandler en transatlantisk aftale – kaldet TTIP – forhandler USA også en frihandelsaftale med en række lande på den anden side af Stillehavet, kaldet TPP. Den vil give Japan, Sydkorea, Australien, Vietnam og flere andre øget markedsadgang til USA. Hvis de kan sælge noget til amerikanerne billigere, end vi vil kunne, så vil der gå noget fra vores potentielle eksport til USA, og så vil det gå ud over modellens forudsigelse om gevinsten for Danmark og EU?

	»Det er en rigtig god pointe. Derfor vil jeg også helt åbent sige, at vi i DI ikke er så glade for TPP-forhandlingerne. De fordele, de finder frem til der, får vi ikke adgang til, og det er med til at forringe vores konkurrencemæssige situation. Det er der ikke taget højde for i regnestykkerne om gevinsterne ved en transatlantisk aftale.«

– Og det er vel et meget godt eksempel på, at det er forbundet med mange antagelser og gætterier, når man sætter en model til at forudsige, hvad der kan komme ud af en TTIP-aftale?

	»Ja, det er det. Men det er også vigtigt at se på det helt jordnære perspektiv. Jeg har siddet i USA og set, hvor vanskeligt det er for små og mellemstore danske virksomheder, som er super konkurrencedygtige, at finde ud af de amerikanske standarder og andre barrierer. Kan man få fjernet nogle af dem, vil det gøre det nemmere for mange danske virksomheder at sælge deres varer på et amerikansk marked, der er ekstremt attraktivt.«

	Peter Thagesen peger på en DI-analyse af de faktiske erfaringer med den frihandelsaftale, der blev indgået mellem EU og Sydkorea i juli 2011. Den vidner om en markant vækst.

	»EU15-landenes samlede eksport til Sydkorea er steget 34 pct. i aftalens første 21 måneder,« hedder det i analysen.

	»Desværre har Danmark endnu ikke formået at udnytte de nye muligheder på det sydkoreanske marked fuldt ud,« tilføjes det med oplysningen om en vækst i den danske eksport til Sydkorea på 17 pct., halvdelen af EU-værdien.

	 

