Dengang arbejdsløsheden var en gave
»Er der ikke brug for alle, så burde man da få det bedste ud af det.« 80'ernes arbejdsløse var anarkistiske, selvudviklende og fandenivoldske.


 »Vi definerede os selv som ’arbejdsfri’, for arbejdsløsheden var en gave. Vi var fri for det slaveri, vi forstod ved at være bundet til et fast arbejde,« siger Kirsten Frydensberg, der i 80’erne var tilknyttet det anarkistiske BZ’er-miljø i Aarhus.
I dag er hun selvstændig og driver sit eget konsulentfirma for konflikthåndtering, men når hun tænker tilbage på tiden som arbejdsløs, tænker hun på en god tid.
»Det var et sjovt og meget aktivt liv. Vi gjorde en forskel. Jeg arbejdede nogle gange på et plejehjem, og det var selvfølgelig også meningsfyldt, men min egen udvikling styrtede af sted, hver gang jeg var arbejdsløs. Vi tog ud at rejse,« husker Kirsten Frydensberg.
De arbejdsløse følte sig frie i 80’erne, fortæller Kirsten Frydensberg. Hvorfor skulle man arbejde, når man kunne så meget andet? Dengang blev der ikke stillet de samme krav til arbejdsløshedsaktivering, og det gav mulighed for at udfolde sig både politisk og kunstnerisk.
»Der var folk, der lavede musik eller på anden måde var kunstneriske. Man dygtiggjorde sig via kurser og daghøjskoler, som blev meget flittigt brugt dengang,« fortæller Trine Saugmann, der ligeledes var ung og arbejdsløs i 80’erne.
Fandenivoldsk samfundskritik
Men det var ikke kun sjov. I de arbejdsløses livssyn lå også en kritik af samfundets indretning. En af dem der ville gøre op med den kapitalistiske måde at tænke arbejde på, var Gustav Bunzel. Sammen med bl.a. musikeren og politikeren Jacob Haugaard stiftede han Sammenslutningen af Bevidst Arbejdssky Elementer.
»Nogen var musikere og morsomme. Vi andre var kapitalismekritikere på den marxistiske venstrefløj, og vi blev rigtig trætte af at høre om, at ungdomsarbejdsløsheden skulle være noget negativt,« fortæller Gustav Bunzel.
Hvis man blot skulle ned og stemple ind en gang om måneden, og man derved fik udbetalt dagpenge, så var man ifølge Gustav Bunzel da et særdeles frit menneske.
»Vi havde tid til hvad som helst. Man kunne bage for naboen, og der opstod en masse musik og kunst, fordi vi nu havde tid til at dyrke det. Man blev ikke tvangsaktiveret på samme måde, som man bliver i dag,« siger Gustav Bunzel.
Søren Kolstrup, der er cand.mag. i historie, lektor ved Syddansk Universitet og medlem af redaktionen for ’Arbejderhistorier – tidsskriftet for historie, kultur og politik’, kalder den arbejdsløse 80’er-generation fandenivoldske.
»Af 80’ernes ungdomsbevægelser var nogen politiske, nogen var samfundsorienterende og andre krøb mere ind i sig selv, men fælles for dem alle var en fandenivoldskhed. De havde meget offensive holdninger, og de søgte at manifestere sig lige nu og her ved at opbygge deres egen kultur – en kultur i kulturen,« forklarer Søren Kolstrup.
80’er-generationen adskiller sig på det punkt fra 70’er-generationen, der var mere politisk orienteret. Søren Kolstrup peger på den stigende arbejdsløshed som en forklaring på den ændrede retorik og på håndteringen af arbejdsløsheden.
»Hvor vi i 70’erne så meget politiske strømninger med klare målsætninger om fuld beskæftigelse, så aftog håbet om at ændre samfundsrammerne blandt 80’ernes unge til fordel for saftige manifestationer som BZ-bevægelsen,« siger Søren Kolstrup.
Kirsten Frydensberg kan godt genkende den oprørske samfundskritik fra hendes engagement i BZ-bevægelsen.
»Der lå meget oprør i det, for vi ville ikke være en del af det samfund, vi blev præsenteret for. Vi havde en ’gør-det-selv-tænkning’, hvor vi lavede vores eget oplysningsforbund, og var der boligmangel, så lavede vi boliganvisning ved at besætte huse. Vi var meget aktive i forhold til samfundet. Vi lavede aktioner, og var også gode til at komme i medierne,« fortæller Kirsten Frydensberg.
Oprørsløse unge
Oprørstrangen genkender ingen af de tre 80’er-arbejdsløse dog hos ungdommen i dag, og det er en skam, synes de.
»Det er klart, at der skal ydes et stykke arbejde, ellers fungerer samfundet ikke. Men står man i en situation, hvor der ikke er brug for alle, så burde man da få det bedste ud af det i stedet for at græde over det,« siger Kirsten Frydensberg.
Trine Saugmann medgiver dog, at retorikken i samfundet har ændret sig, og at tonen over for de arbejdsløse i dag er langt mere skrap.
»F.eks. er der netop kommet et forslag om, at unge ledige mænd på kontanthjælp skal flettes ind i militæret for at få noget struktur ind i deres liv. Den tvangsaktivering så man ikke tidligere,« siger Trine Saugmann. Hun mener også, at den individuelle selvbebrejdelse, hvor unge giver sig selv skylden for ikke at have fået foden inden for på arbejdsmarkedet, er ny.
Kirsten Frydensberg er enig og mener, at der er sket et skift i værdierne. Dengang fokuserede man meget på fællesskabet, fortæller hun. Mere end man måske gør i dag.
»For mig var det alfa og omega at være i et kreativt miljø, hvor man kunne være en del af et fællesskab, der tænkte ens. Vi var mere end bare politiske aktivister – vi hyggede os og havde det sjovt, og vi blev de bedste venner,« siger hun.

