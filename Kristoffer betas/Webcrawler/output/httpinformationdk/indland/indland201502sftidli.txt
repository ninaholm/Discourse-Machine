SF: Tidligere Syriens-krigere skal modvirke radikalisering
Syrienskrigere, der har forladt det radikaliserede miljø og fortrudt deres rejse, skal aktivt bruges til at afradikalisere andre unge. Det mener SF, der nu lancerer et nyt udspil til bekæmpelse af radikalisering i Danmark. Eksperter roser ideen, men advarer mod misbrug
Blomsterne til minde for Dan Uzan, som blev dræbt ved terrorangreb ved den jødiske Synagoge tårner sig op. SF vil bruge tidligere Syrienskrigere til at afradikalisere andre unge, så vi undgår flere terrorangreb.


 Hjemvendte danske Syrienskrigere, som har forladt de ekstreme miljøer, skal aktivt bruges mod radikalisering i Danmark. Det mener SF, som netop har spillet ud med 17 konkrete forslag til bekæmpelse af radikalisering.
Dels skal de forhenværende Syrienskrigere gå i rette med ekstremismen, og dels skal de nå ind til de unge på en måde, som pædagoger og socialrådgivere har svært ved, forklarer SF’s retsordfører Karina Lorentzen Dehnhardt.
»De kan være en indgang til miljøerne og hjælpe med at trække de unge ud, for det er ofte lettere at komme i kontakt med en, der kender tonen og tankegangen,« siger Karina Lorentzen Dehnhardt.
Hun får opbakning fra lektor og ph.d. ved Center for Mellemøststudier på Syddansk Universitet, Kirstine Sinclair, der har beskæftiget sig med radikale grupper i Danmark. Hun mener, forslaget kan sammenlignes med tiltag, der allerede er afprøvet i udlandet.
»Det er en rigtig god ide og tanke – i England har man gode erfaringer med at bruge tidligere radikaliserede til at agere mentorer for dem, man forsøger at hjælpe ud,« siger Kirstine Sinclair.
Hun forklarer, at det generelt har stor effekt, når de unge møder nogle, som taler ud fra egne erfaringer og eksempelvis ved, hvad det reelt indebærer at rejse til Syrien for at slås. De, der har forladt miljøerne, kender den ekstreme prædiken og argumenterne og ved ofte også, hvordan man kan pille den fra hinanden, hvilket kan give unge en ballast til at stå i mod, siger hun.
Radikales retsordfører Jeppe Mikkelsen er positivt stemt over for SF’s initiativer.
»Forslaget lyder interessant, og jeg er bestemt ikke afvisende. Jeg vil se frem til at læse og drøfte initiativet,« siger han.
I Dansk Folkeparti er de til gengæld ikke så positive. Retsordføreren Peter Skaarup er skeptisk over for tanken om at gøre forhenværende Syrienskrigere til en autoritet, der skal guide andre unge uden om radikalisering. Det er et forkert signal at sende, hvis myndighederne kvalificerer en tidligere Syrienskriger til at agere mentor for unge mennesker, mener han: »Jeg ville være bekymret for, at vi ville sætte ræven til at vogte gæs,« siger han og sætter spørgsmålstegn ved, hvor meget de reelt kan bidrage med.
Eks-krigere kan byde på meget
Khaterah Parwani, der er næstformand og juridisk rådgiver i Exitcirklen, som tilbyder at hjælpe unge ud af radikalisering, mener forhenværende Syrienskrigere har meget at bidrage med i forhold til afradikalisering. Hun har selv en fortid i de radikaliserede miljøer, som hun i sine yngre dage var involveret i og senere brugte årevis på at komme ud af igen. Hun mener, hendes egen baggrund har været en »kæmpe styrke«, og en forudsætning for at have succes med at nå ind til de unge, som bevæger sig i de radikaliserede miljøer.
»Det er vigtigt at få folk med den baggrund ind for at hjælpe til med afradikaliseringsprocessen. De har en vigtig erfaring, som ingen andre har,« siger Khaterah Parwani og kalder det »problematisk«, hvis den erfaring mangler, når myndighederne arbejder med de radikaliserede miljøer og de mekanismer, der ligger til grund for de unges situation.
Ligesom i kriminelle bande- og rockergrupperinger er det svært at komme ud, hvis man først er havnet i dem, siger hun. Flere af dem, hun har talt med, beretter om problemer med at finde fodfæste, når omgangskredsen fortsat er i miljøet og ikke vil slippe kontakten. I de tilfælde kan den unge have behov for at tale med en, der kender til kvalerne fra egne erfaringer.
»Der er nogle, der er kommet ud og har fået balance i livet, familie og arbejde. De har en føling med de her miljøer, som bør udnyttes, men der skal være meget tillid,« siger hun. Samtidig advarer hun mod skrækscenariet, hvor nogle udnytter den tillid til at modarbejde hele foretagendet.
»Jeg er blevet kontaktet af nogle, som sagde, de var ude af miljøet og ville hjælpe andre også. Umiddelbart lød det fint, men da jeg havde en dårlig mavefornemmelse og tjekkede deres baggrund, fandt jeg ud af, at de havde planer om at hive de unge tilbage i stedet for ud af de radikaliserede miljøer,« advarer hun.
Ikke bare tidligere Syrienskrigere, men også et ’moddebatørkorps’ på de sociale medier bør ifølge SF tages i brug i kampen om at stække radikalisatorer og udfordre de ekstreme holdninger, som unge kan lade sig inspirere af. Korpset skal tage debatten og bestå af en blandet skare af unge, foreningsmedlemmer og moderate imamer, hvis det står til Karina Lorentzen Dehnhardt (SF). De skal gå i clinch med ekstreme holdninger og sørge for, at der ikke kommer til at stå så mange uimodsagte, ekstremistiske udtalelser på de sociale medier.
»De skal gå ind i de her debatter på en konstruktiv måde og give et modbillede til forherligelsen af Islamisk Stat, terror og drab, som let kan stå ubestridt på fora, hvor unge færdes,« siger Karina Lorentzen Dehnhardt, der også mener samme ’korps’ kan arrangere deciderede modkampagner og etablere hashtags på eksempelvis twitter. Også den strategi er meget lig med de initiativer, der bliver iværksat på den internationale scene i øjeblikket, påpeger lektor og ph.d. Kirstine Sinclair. Blandt andet har flere store sites såsom Google og Facebook indvilget i at samarbejde med myndigheder og NGO’er om, at lægge modfortællinger ud, som skal udfordre blandt andet IS’ propaganda.
»Ideen om at producere positive historier er meget fornuftig. Andre lande har eksempelvis lavet Facebookkampagner med forskellige budskaber – blandt andet et indblik i dagligdagen i IS-kontrollerede områder,« siger Kirstine Sinclair.

