Socialdemokraterne isoleret i Løkke-sag
Den øvrige opposition vil ikke foretage sig yderligere i forbindelse med finansminister Lars Løkkes omgang med statens penge. Det efterlader S alene med kravet om en undersøgelse
Finansminister Lars Løkke Rasmussen (t.h.) var onsdag kaldt i samråd af Politisk-Økonomiske Udvalg om rod i regninger og bilag fra over 300 møder fra hans tid som indenrigs- og sundhedsminister.


 Socialdemokraterne står tilsyneladende mutters alene med kravet om en uvildig undersøgelse af Lars Løkke Rasmussen (V) og de øvrige borgerlige ministres omgang med statens penge. 
"Vi ser det ikke, som den første opgave," lyder det fra SF's gruppeformand og finansordfører Ole Sohn.
Han peger i stedet på den forestående behandling af finansloven og på nationalbankens kritik af regeringens økonomiske politik.
"Den kritik er vi meget optaget af, og det diskuterer man slet ikke på Christiansborg," konstaterer Ole Sohn. 
SF har sendt et brev til statsministeren, hvori han bedes garantere, at ministrenes omgang med statens penge er i orden: "Og så må vi videre og koncentrere os om, hvordan vi sikrer velfærden," siger SF'eren.
Heller ikke de radikale bakker op om det socialdemokratiske krav om en undersøgelse. 
Næstformand Morten Østergaard sætter sin lid til, at Venstre selv får ryddet op i en praksis, der blandt andet har betydet, at skatteyderne har betalt for interne partiarrangementer.
"Det skal de have chancen for, før vi bruger flere af statens penge på en kostbar ekstern revision. Vi skal fastholde presset, og gemme de store kanoner til det viser sig nødvendigt," siger han.
V: Tynd chikane
En gennemgang af Lars Løkkes bilag fra sundhedsministeriet fra 2006 og 2007, som Jyllands Posten har foretaget, viser, at ministeren med jævne mellemrum lader skatteyderne betale regningen for øl, vin og spiritus, selv om de våde varer ikke hænger sammen med møder eller repræsentation. Men i modsætning til almindelige folketingsmedlemmer, som får diæter i forbindelse med rejser, så skal ministre vise regninger for deres forbrug. 
Ifølge Enhedslistens Per Clausen har Lars Løkke klart vist sig ude af stand til at skelne mellem egne og statens penge. 
"Det behøver vi ikke undersøge nærmere," siger Clausen, der dog vil have statsministeren til at erkende Løkkes manglende dømmekraft, som Fogh ifølge et tidligere svar til Per Clausen har fuld tillid til. 
Men heller ikke Enhedslisten ser grund til at gennemføre en undersøgelse af samtlige ministre.
"Så længe der ikke foreligger begrundede antagelser, er der ikke behov for at igangsætte undersøgelser," siger Per Clausen.
DF's næstformand Peter Skaarup mener ikke, at sagen er 'verdens største', og ifølge Venstres finansordfører Peter Christensen har Løkkes egen gennemgang af bilagene vist, at der var tale om ganske små fejl, som ministeren ikke havde ansvaret for:
"Det er ren politisk chikane og utroligt tyndt af Socialdemokraterne," siger han og tilføjer:
"Vi har tredjebehandling af finansloven om en uge, og den aftale må jo være brillant, siden S ikke har andet at bruge tiden på end at jagte ministeren og hans bilag."
Fogh tavs i sagen
Socialdemokraternes kommunalordfører Rasmus Prehn, der i går havde kaldt Lars Løkke i samråd, medgiver, at det trods alt er for tidligt at tale om en rigsrevisionsundersøgelse.
"Nu skal vi se, hvor sagen lander, men man kunne fra ministeriets side sørge for, at et revisionsfirma så på de godt 300 bilag," siger han med henvisning til, at der fortsat er rod i bilag for mere end 100.000 kr.
Statsminister, Anders Fogh Rasmussen, har stadig ikke sat sig ind i sagen om partifællens bilag og vil derfor ikke kommentere polemikken. 
"Jeg kender overhovedet ikke baggrunden for den der bilagsdiskussion, så det vil jeg ikke udtale mig om," siger Anders Fogh Rasmussen til Ritzau fra Riksgränsen i Nordsverige.


