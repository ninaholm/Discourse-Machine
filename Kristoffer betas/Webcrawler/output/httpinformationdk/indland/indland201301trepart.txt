Trepartsforhandling skal sikre lærerne efteruddannelse
I et nyt udspil til, hvordan den danske folkeskole bliver bedre, foreslår Danmarks Lærerforening, at der etableres trepartsforhandlinger mellem fagforeningen, staten og kommunerne om lærernes efteruddannelse. Børne- og undervisningsministeren er positiv
Skal den bebudede reform af folkeskolen blive en succes, skal der følge penge til efteruddannelse af lærerne med, mener ekspert. Her er vi på Utterslev Skole, hvor eleverne har fået iPads.


 Mens det ikke lykkedes for regeringen at lave en trepartsforhandling med fagforbundene og arbejdsgiverne sidste forår, ser det ud til, at regeringen kan få større held med at lave trepartsdrøftelser kun med folkeskolelærerne.
I hvert fald foreslår Danmarks Lærerforening i et nyt udspil med titlen Sammen gør vi en god skole bedre, at der bliver etableret et »trepartsprojekt«, som skal sikre, at lærerne får den efteruddannelse, der vil være nødvendig, hvis de skal kunne levere de resultater, regeringen lægger op til i sit udspil til en reform af folkeskolen.
»Hvis vi skal nå det løft, som regeringen har lagt op til at sikre – nemlig linjefagskomptencerne – kræver det en ekstraordinær indsats,« siger Anders Bondo Christensen, formand for Danmarks Lærerforening.
I dag fremlægger han på en ekstraordinær kongres Danmarks Lærerforenings bud på, hvordan fremtidens folkeskole kan se ud. Han understreger, at efteruddannelse kan blive bygget ind i arbejdstiden, hvis det lykkes Danmarks Lærerforening at få »strikket den rigtige arbejdstidsaftale sammen« med Kommunernes Landsforening.
Men ellers vil Anders Bondo Christensen foreslå Kommunernes Landsforening og regeringen, at de tre parter laver et »trepartsprojekt« med inspiration fra Norge.
»Noget af det, vi har kigget på, og som jeg vil snakke med kongressen om, er en model fra Norge, hvor man indgik en egentlig trepartsaftale om et ekstraordinært løft af lærernes kompetencer. Lærerne gav 20 procent af deres arbejdstid, kommunerne gav 40 procent, og staten gav 40 procent. Det er en tre-fire års indsats, vi kunne forestille os at lave en aftale med regeringen om – også ved at få brugt nogle uudnyttede ressourcer i jobrotation og andet,« siger Anders Bondo Christensen.
Nyt indhold, nye kompetencer
Regeringen præsenterede i begyndelsen af december sit udspil til en ny reform af folkeskolen. Her lægger regeringen op til, at skoledagen skal udvides markant med flere timer til eleverne. Samtidig ønsker regeringen, at lærerne kun underviser i fag, de har som linjefag eller lignende uddannelse i. Til det formål har regeringen i sit udspil afsat en milliard kroner over en årrække til efteruddannelse af lærerne.
Midler, der er nødvendige, hvis en reform af folkeskolen skal have en chance for at blive en succes, vurderer Peter N. Allerup, professor ved Aarhus Universitet.
»Man kan ikke løfte en byrde, som handler om at omstrukturere en skoledag med et nyt indhold, uden at lærerne får efteruddannelse. Det har gentagne gange vist sig, at mere af det samme ikke hjælper noget. Flere timer med samme indhold styrker ikke fagligheden. Derfor skal vi tænke tid med nyt indhold, og det kræver efteruddannelse. Derfor kan en drøftelse i trepartssammenhæng være en glimrende idé,« siger Peter N. Allerup.
Børne- og undervisningsminister Christine Antorini (S) er positivt indstillet over for Danmarks Lærerforenings ønske om »trepartsforhandlinger« om lærernes efteruddannelse. Hun kalder det »en udstrakt hånd«.
»Det er vigtigt, der er et tæt samarbejde mellem kommunerne, som ejer skolerne, og lærerne om, hvordan vi styrker kvaliteten, så man kan tiltrække og fastholde lærerne i folkeskolen. Derfor vil vi gerne invitere Kommunernes Landsforening og Danmarks Lærerforening til et samarbejde om, hvordan man giver lærerne bedre karrieremuligheder, og hvordan vi sikrer en løbende faglig opkvalificering,« siger Christine Antorini.
Hun ønsker dog ikke på nuværende tidspunkt at diskutere finansieringen af lærernes ønske om efteruddannelse.
»Når det handler om kroner og ører, kommer det til at blive afgjort, når regeringen senere på året skal forhandle med kommunerne om deres økonomi,« siger Christine Antorini.

