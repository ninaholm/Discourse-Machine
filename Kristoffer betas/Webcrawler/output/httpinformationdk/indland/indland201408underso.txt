Undersøgelse: Ny arkitektur sænker kriminaliteten i udsatte områder
Lavere arbejdsløshed, mindre kriminalitet og højere uddannelsesniveau. Det er nogle af de positive effekter det har, hvis man ændrer i arkitekturen omkring de socialt udsatte boligbyggerier, viser ny undersøgelse
Urbanplanen – hvor Enhedslisten netop har holdt sommergruppemøde – skal renoveres for et millionbeløb, mener Enhedslisten i København. Ny arkitektur kan sænke kriminaliteten i området, viser ny undersøgelse.


 Det har positiv effekt på beboerne i socialt udsatte boligområder, hvis man ændrer i de arkitektoniske omgivelser omkring boligblokkene. Det viser en ny undersøgelse som Københavns Kommune har lavet sammen med Akademisk Arkitektforening.
»Hvis man forandrer de arkitektoniske rammer i socialt udsatte boligområder, højner man samtidig livskvaliteten hos beboerne i området,« siger Morten Kabell, Bygge- og Teknikborgmester (EL) i København med henvisning til undersøgelsen, der baserer sig på erfaringer fra 27 socialt udsatte boligområder i ni lande.
Undersøgelsen viser, at fysiske ændringer i nærmiljøet omkring de socialt udsatte boligbyggerier medfører lavere arbejdsløshed, mindre kriminalitet og et højere uddannelsesniveau blandt beboerne.
Derfor vil Enhedslisten i Københavns Borgerrepræsentation nu bruge 75 millioner kroner på at renovere områderne omkring Urbanplanen på Amager. Urbanplanen har de seneste årtier kæmpet med store sociale problemer. 43 procent af beboerne har ikke nogen anden uddannelse end folkeskolen, og 34 procent af beboerne står uden for arbejdsmarkedet viser den seneste undersøgelse af beboersammensætningen fra 2012.
Ved at ændre i de fysiske omgivelser håber Morten Kabell at kunne tiltrække nye beboere til Urbanplanen og samtidig komme de sociale problemer til livs blandt de nuværende beboere.
»De seneste år har vi brugt mange penge på at renovere lejlighederne i Urbanplanen, så de er blevet tidssvarende. Men det har desværre ikke gjort området mere trygt at færdes i. Det vil vi gerne lave om på,« siger Morten Kabell.
Rosenbuske er ikke nok
Ifølge Claus Bech-Danielsen, der er professor ved Statens Byggeforskningsinstitut på Aalborg Universitet, bør man fremover have fokus på at ændre i selve arkitekturen i de udsatte boligområder.
»Vi har i mange år renoveret det sociale boligbyggeri indvendigt, og det har været tiltrængt, fordi mange af bygningerne har byggeskader. Men skal de sociale problemer løses, er det vigtigt også at ændre i selve arkitekturen omkring boligbyggerierne,« siger Claus Bech-Danielsen med henvisning til at de sociale boligområder oftest er bygget, så de fremstår meget lukkede for dem, der ikke bor der.
Hos Akademisk Arkitektforening, der har været med til at udarbejde undersøgelsen, mener direktør Jane Sandberg, at »det ikke er nok blot at sætte nye rosenbuske og gynger op. I stedet skal der gennemgående ændringer til, hvis de socialt udsatte boligområder skal gøres mere trygge at færdes i«.
Hun peger på Superkilen på Ydre Nørrebro som et godt eksempel på, at renovering og ombygninger kan tiltrække andre mennesker end dem, der i forvejen bor i området.
»På Nørrebro har man formået at ændre området markant til det bedre. Før havde man ikke noget at komme efter, nu er det et område, hvor folk valfarter til. Ganske enkelt fordi der er sjovt at være,« siger Jane Sandberg.
Helhedsindsats
Selv om Københavns Kommune gennem de seneste år har investeret 650 millioner kroner på at renovere Urbanplanen indvendigt, afviser Morten Kabell, at man i stedet bør bruge pengene på at renovere nogle af de såkaldte ghettoområder i København.
»Vi har de seneste år givet Nørrebro et massivt løft og skabt nye grønne områder. Derfor er det på tide, at vi giver en hjælpende hånd til Urbanplanen ved at renovere og åbne området mere op. Hvis vi skal løse nogle af de sociale problemer i området, er der brug for, at vi sætter ind nu. Både inde i lejligheder, men også i de fysiske miljøer omkring bygningerne,« siger Morten Kabell.
– Du vil give penge til Urbanplanen og boligselskabet 3B, hvor din partifælle og nu tidligere borgmester Mikkel Warming er sekretariatsleder. Kan du forstå, hvis nogen studser over, om der er en sammenhæng?
»Enhedslisten forsøger at sikre millioner til at fortsætte det gode arbejde, som er i gang i og omkring Urbanplanen. Vi er forpligtet til at give en hånd til de københavnere, som har brug for hjælp, og det kan vi gøre på denne måde. At Mikkel Warming er samarbejdspartner skal jo ikke betyde, at vi standser alt arbejde med at få løftet Urbanplanen. Det her er en mulighed for at rette op på tidligere tiders fejltagelser, og den skal vi gribe, uanset hvem der sidder på den anden side af bordet,« siger Morten Kabell.

