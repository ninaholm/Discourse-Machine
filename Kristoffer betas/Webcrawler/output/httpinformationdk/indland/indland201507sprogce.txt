Sprogcentre: Svært for flygtninge at få sprogbonus
Det bliver meget svært for en stor del af de flygtninge, der kommer til Danmark, at opnå den sprogbonus, som regeringen vil indføre som en del af den nye integrationsydelse, siger formand for sprogcentre
Regeringen genindfører integrationsydelsen med mulighed for månedlige bonus, hvis man består danskprøve på niveau 2 – men det niveau er der mange flygtninge, der ikke har adgang til, siger sprogcentre.


 Organisationer og eksperter kritiserer regeringen for at ville indføre en ny integrationsydelse, som ifølge kritikerne vil føre til fattigdom, fordi den betyder en markant nedgang i indkomst for særligt de udlændinge, der kommer til Danmark og modtager kontanthjælp. Som modsvar til kritikken har integrationsminister Inger Støjberg (V) sagt, at det ud over integrationsydelsen vil være muligt at opnå en såkaldt sprogbonus på 1.500 kroner månedligt for dem, der består en prøve i dansk.
»Men det bliver overordentligt svært for en stor gruppe flygtninge at opnå den bonus,« siger formanden for De Danske Sprogcentre, Poul Neergaard.
Læs også: Kritik: Skævt at sammenligne integrationsydelse med SU
Sprogbonussen skal ifølge Inger Støjberg sikre, at flygtninge og indvandrere integrerer sig og hurtigt lærer dansk. Poul Neergaard peger på, at flygtninge skal bestå en prøve på det niveau, der hedder ’Dansk 2’ for at opnå den månedlige bonus, men at en stigende andel af bl.a. syriske flygtninge kun bliver visiterede af sprogcentrene til ’Dansk 1’.
»Dermed er de nærmest afskåret fra at bestå næste prøve,« siger han. Det skyldes, at udlændinge ifølge formanden kun har ret til og gratis kan få danskuddannelse på det niveau, de har afsluttet først.
Han peger på, at det især er de flygtninge, der ikke har kendskab til det latinske alfabet, der bliver visiteret til danskuddannelse på niveau ét.
Læring og rettigheder
Tal fra Ankestyrelsen viser, at antallet af personer, der er i gang med ordinær danskuddannelse på niveau ét, er vokset med omkring 1.200 personer fra fjerde kvartal af 2013 til samme kvartal i 2014. Der var således 5.010 personer i gang med danskuddannelse niveau ét i fjerde kvartal af 2014, mens 15.842 og 11.647 var på niveau to og tre. Af de samlede cirka 32.000 personer på alle niveauer var cirka 13 procent fra Syrien i det kvartal. To andre store grupper var polakker og rumænere. Poul Neergaard mener, at regeringens forslag er »meget betænkeligt«, også ud over problematikken med visitering til sprogprøveniveauer.
»Det, man gør, er at koble læring sammen med rettigheden til at modtage en ydelse. Tænk, hvis vi i resten af samfundet generelt udbetalte ydelser efter, hvor dygtige folk var i skolen,« siger Poul Neergaard.
Minister: De kan selv betale
Enhedslistens politiske ordfører, Johanne Schmidt-Nielsen, adresserede også problemet med sprogbonussen fredag eftermiddag i Folketinget, da regeringens lovforslag, som skal indføre integrationsydelsen, blev førstebehandlet.
»Man kan ikke som flygtning gå hen til et dansk sprogcenter og sige: Jeg vil gerne ind på dansk niveau to. Sprogcentret skal vurdere, hvor man skal placeres,« sagde hun og tilføjede: »Og hvis man bliver placeret på dansk prøve ét – og det er der mange, der gør – så har man altså ikke mulighed for at hoppe hen på to’eren. For rigtig mange flygtninge vil det der med, at man kan bestå en to’er og få 1.500 kroner mere om måneden reelt ikke være en mulighed«.
Læs også: ’Hvis de skærer i ydelserne, hvordan skal vi så leve?’
Integrationsminister Inger Støjberg siger til Information, at kritikken fra De Danske Sprogcentre ikke umiddelbart giver anledning til ændringer af lovforslaget. Hun peger på, at flygtninge selv kan betale for prøven i dansk eller kan gøre brug af gratis såkaldt forberedende voksenundervisning, der også kan udløse en bonus.
Men det sidste argument holder ikke, siger Poul Neergaard fra De Danske Sprogcentre. Forberedende voksenundervisning har aldrig været tænkt som begynderundervisning for nytilkomne udlændinge. Det er nemlig målrettet personer, der i forvejen har visse sproglige færdigheder, siger han. Af bekendtgørelsen for forberedende voksenundervisning fremgår da også, at målet er at »supplere« og »forbedre« grundlæggende færdigheder såsom læsning og stavning. Til kritikken om at koble læring og ydelser siger Inger Støjberg:
»Man kan spørge sig selv, om det overhovedet burde være sådan, at man skal belønne folk for at lære sproget i det land, de er kommet til. Det er grundlæggende for integrationen, at man lærer sproget, men vi har valgt at gøre det (indføre sprogbonus, red.) for at sige, at det er noget, vi prioriterer meget højt«.
Regeringens erklærede målsætning med at indføre integrationsydelsen er at gøre det mindre attraktivt at søge asyl i Danmark. Ydelsen er en central del af regeringens såkaldte »straksindgreb« på asylområdet.

