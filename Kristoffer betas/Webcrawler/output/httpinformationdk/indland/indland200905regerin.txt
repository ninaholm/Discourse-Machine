Regeringsuenighed om konference blusser op
De konservative erklærer sig uenige med statsminister Lars Løkke Rasmussen (V) i, at omstridt konference skal handle om anti-radikalisering og ikke ytringsfrihed


Uenigheden mellem regeringspartnerne Venstre og Konservative om en omstridt konference - med eller uden den hollandske islamkritiker Geert Wilders som deltager - vokser.Statsminister Lars Løkke Rasmussen (V) forsøgte på sit pressemøde i går at lukke diskussionen ved at lægge afstand til Wilders. Han understregede, at konferencen er en "videnskonference", som skal give bud på, "hvordan man bekæmper radikalisering"."Der forekommer det mig ikke, at Wilders er det mest oplagte bud på at byde ind på den dagsorden," sagde han.Men den udlægning afviser den konservative gruppeformand og politiske ordfører Henriette Kjær."Vi konservative ser det også som en ytringsfrihedskonference. Vi vil stå ret stejlt på, at ytringsfriheden også bliver et vigtigt element i programmet," siger hun.Hun vil ikke stille som ultimativt krav, at Geert Wilders skal inviteres med."Men vi ser det som interessant at få en person med, der har oplevet, hvad det vil sige, når man har skarpe synspunkter og kritiserer islam - og så oplever at leve med en fatwa over hovedet," siger hun og opfordrer integrationsminister Birthe Rønn Hornbech (V) til snarest muligt at indkalde til møde om sagen.Træt af forvirringDe to regeringspartier står nu med hvert sit støtteparti på hver sin side i striden om, hvad indholdet skal være af den konference, som partierne aftalte i finansloven for 2009.Ifølge K og DF har aftalen hele tiden været, at konferencen skal handle om ytringsfrihed - og at en gæst som den omstridte hollandske islamkritiker Geert Wilders derfor ville være naturlig.Men Venstre og Liberal Alliance henviser til selve aftaleteksten, der alene beskriver "forebyggelse af ekstremistiske holdninger og radikalisering"."Alle må nu besinde sig på, at det er anti-radikalisering, som konferencen handler om. Og Wilders har intet at byde på i dén forbindelse," siger Liberal Alliances leder, Anders Samuelsen, der betegner Lars Løkke Rasmussens udmelding som "meget klog".DF's leder, Pia Kjærsgaard, er med egne ord ved at være godt og grundig træt af forvirringen."Nu må regeringen til at blive enig med sig selv om, hvad den vil med denne her konference. Det har efter min mening været en sag, som regeringen tydeligvis ikke har været interesseret i at fremme på nogen måde," siger hun.Også Pia Kjærsgaard opfordrer Birthe Rønn Hornbech til hurtigst muligt at indkalde forligsparterne til møde, så sagen kan blive afklaret. Men Lars Løkke Rasmussens udtalelser tager hun "med et gran salt". "Det er sådan nogle svævende meldinger, som det er svært at få hold på. Jeg kan bare opfordre regeringen til at finde sine egne ben - og at udenrigsminister Per Stig Møller (K) er lige så involveret som integrationsministeren i planlægningen af det her," siger Pia Kjærsgaard.
