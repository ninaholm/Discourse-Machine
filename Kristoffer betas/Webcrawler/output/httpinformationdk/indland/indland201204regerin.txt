Regeringen ærgrer sig over ACTA-afvisning
Danmarks regering er skuffet og forundret over, at Europa-Parlamentet end ikke vil vente på EU-Domstolens vurdering af den omstridte ACTA-aftale, men afvise den på forhånd


 I løbet af de seneste måneders ophedede debat om den kontroversielle ACTA-aftale har kritikere gang på gang efterlyst åbenhed og troværdige juridiske vurderinger af aftalens konsekvenser. Nu er situationen vendt på hovedet – Danmarks ACTA-begejstrede regering kritiserer nu, at Europa-Parlamentet ikke har i sinde at vente på EU-Domstolens vurdering af ACTA, men i stedet planlægger at stemme og sandsynligvis forkaste handels-aftalen allerede til juni.
For et par uger siden besluttede et overvældende flertal i parlamentet at undlade at afvente EU-Domstolens juridske vurdering af ACTA-aftalen, som de ellers tidligere har ønsket. Og i sidste uge valgte parlamentets samlede ACTA-ordfører, David Martin, at anbefale at stemme nej. Dermed forventes det, at aftalen får sit endelige dødsstød allerede til sommer.
Handels- og investeringsminister Pia Olsen Dyhr (SF) er både overrasket og ærgerlig over Europa-Parlamentets beslutning:
»Jeg undrer mig over, at man nu ikke vil vente på EU-Domstolens vurdering, fordi det har været et meget fremherskende argument, at der skulle fuld klarhed og åbenhed til, før man kunne træffe en beslutning. Der er stadig meget forvirring og mange rygter om aftalen, og her kunne domstolen klargøre en masse ting,« siger Pia Olsen Dyhr, der understreger, at det er Europa-Parlamentets gode ret at tage en beslutning, inden aftalen har været vendt hos EU-Domstolen.
»Men det overrasker mig, fordi det har været en del af deres argumentation, at netop ville have den testet ved EU-Domstolen.«
Modstanden er vokset
Pia Olsen Dyrhs partifælle i Europa-Parlamentet, Margrete Auken, mener derimod ikke, at beslutningen om at stemme aftalen ned inden EU-Domstolens juridiske vurdering er opsigtsvækkende.
»Modstanden mod ACTA er helt klart vokset i forbindelse med den seneste tids debat. Vi har fået juridiske vurderinger fra en række ngo’er,« siger Margrete Auken og henviser blandt andet til, at Amnesty International og Læger Uden Grænser har påpeget, at handelsaftalen kan få konsekvenser for såvel ytringsfriheden på internettet som u-landes adgang til billig kopimedicin.
»Den række af alarmerende oplysninger, vi har fået, har bestyrket parlamentet i, at nu siger vi nej. Det giver ikke mening at forlænge forhandlingerne i årevis, mens domstolen arbejder, når vi alligevel har tænkt os at stemme aftalen ned,« siger Margrete Auken.
Den ’Grønne gruppe’ i Europa-Parlamentet, som SF er en del af, hele tiden har ønsket et nej til ACTA.
»I sidste ende er ACTA altså ikke en juridisk, men en politisk beslutning. Hvis vi har mulighed for at stoppe den nu, så må vi gøre det. Og selv om domstolen vurderede aftalen til at være i orden, kunne vi jo stadig sige nej,« understreger Auken.
Den forklaring har Trine Bramsen, it- og teleordfører for Socialdemokraterne, ikke meget tilovers for:
»Jeg tror ikke, at ACTA har været forklaret godt nok, og det har forplumret debatten, fordi direkte usande påstande har kunnet slå rod – det kunne domstolsvurderingen have hjulpet på. Jeg står dybt undrende over for den her beslutning, og håber meget, at parlamentet en ekstra gang vil overveje at afvente domstolens vurdering,« siger Trine Bramsen. Hun frygter nu, at arbejdet med at bekæmpe piratkopiering er bombet flere år tilbage:
»Jeg er da åben over for bedre løsninger, men jeg frygter, at vi nu skal til at starte helt forfra, og jeg håber da, at parlamentet forstår, at problemet med piratkopiering og ophavsrettigheder jo ikke forsvinder. Arbejdspladser flytter ud af Danmark, fordi ideer og produkter kopieres, og jeg er da spændt på at se, om parlamentet har tænkt sig at tage ansvar for at finde en ny løsning på det.«
Margrete Auken mener dog ikke, at det er Europa-Parlamentets ansvar at fremlægge alternativet til ACTA:
»Det er ikke os, der skal komme op med en masse nyt nu. Vores rolle er at beskytte EU’s borgere. Vi er valgt af borgerne, ikke af regeringerne.«

