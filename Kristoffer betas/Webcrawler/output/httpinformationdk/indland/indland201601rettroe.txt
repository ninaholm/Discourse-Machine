Den rettroende dansker
Der er ingen modsætning mellem islam og dansk demokrati, mener debattør og jurastuderende Tarek Hussein. Men det er et problem, at mange muslimer erstatter kritisk tænkning med bogstavelig koranlæsning. Det kan kun ændres indefra – og det er netop det, han forsøger
Foreningslivet er den bedste vej til integration. Hvis vi bare brugte en brøkdel af de penge, vi kaster væk på integrationsprojekter på foreningslivet – betalte folks kontingenter det første år måske – så skulle du se integration, siger Tarek Hussein.


 Tarek Hussein er ikke farlig. Han er »fra Vaijle a,« siger han med fuldfed jysk dialekt, så selv den mest loyale DF-vælger må hæve mundvigene i et afvæbnende smil. Man forstår, hvorfor de medier, Tarek Hussein hyppigt frekventerer, typecaster ham til rollen som flink muslim. Han er meget dansk. En rettroende dansker.
Læs også: ’Vi siger fra som muslimer og samfundsborgere’
»Mit mål er, at vise unge med muslimsk baggrund i Danmark, at man kan være dansk og muslim på samme tid. Og at vise det danske samfund, at jeg som muslim har samme loyalitet og kærlighed til Danmark som enhver anden dansker.«
Foruden de utallige blogindlæg, facebookupdateringer og interview, holder 23-årige Tarek Hussein også foredrag på folkeskoler og ungdomsklubber. 30 blev det til sidste år.
»Det mest triste, jeg oplever, er, når Muhammed på 15 år rækker hånden op og siger, han ikke føler sig dansk. Så bliver jeg mega ked af det. Så har vi fejlet som samfund,« siger han.
»Når jeg dukker op i Deadline eller Presselogen, kan jeg få 100 beskeder fra folk, men det, der betyder allermest, er beskeden fra 15-årige Muhammed, Abdi eller Fatima, som skriver: ’Du siger det, jeg tænker, men ikke selv kan formulere.’ Hvis jeg kan være med til at give dem en stemme, så de ikke behøver give udtryk for deres frustrationer på andre måder, så har jeg udfyldt min rolle.«
Tvivlens nådegave
Lige så længe Tarek Hussein kan huske, har han bedt til Allah. Islam var en del af opdragelsen i parcelhuset i Vejle – men det var en bestemt version af islam.
»I vores hjem var tvivl en positiv ting. Ortodokse muslimer anklager mig ofte for at have forladt islam, når jeg siger det, men min pointe er, at når du tillader dig selv at tvivle og stille spørgsmål, bliver du også mere bevidst om, hvorfor du foretager de handlinger, du gør. Tvivl fører til refleksion, som fører til en større bevidsthed,« siger han.
»Kritisk tænkning er oprindeligt integreret i islam, men i løbet af de sidste par århundreder, er vi gået fra en filosofisk religion med plads til debat, kritik og divergerende holdninger til en bogstavtro religion, som blandt andet prædikes i Saudi- Arabien.«
Netop her ligger en af Tarek Husseins hovedpointer: Islam er ikke et problem i sig selv. Problemet er den wahhabitisk inspirerede variant af islam – den konservative, bogstavelige og regelbundne version.
– Har wahhabismen ødelagt islam?
»Ja, det har den, og vi skal tage et opgør med wahhabismen. Mange unge glemmer, at koranen opfordrer til at stille kritiske spørgsmål til de lærde. Det vil jeg gerne være med til at vække i de unge. Det er gået tabt. Hvis man forstår islam anderledes, kan religionen hjælpe én til at blive en god samfundsborger. Det kan modvirke radikalisering.«
– Har det en større effekt, når du siger den slags ting, end når andre gør det?
»Ja, når jeg stiller mig op med mit sorte skæg og siger: ’Jeg er muslim. Jeg beder fem gange om dagen og faster i ramadanen, men der er simpelthen nogle misforståelser i vores religion og kultur, som vi skal tage et opgør med,’ så kan folk ikke affeje mig.«
»Vi mennesker tager kritik fra vores egne mere alvorligt end kritik udefra, så hvis der skal ske en bevægelse, skal det komme fra muslimerne selv – fra nuancerede stemmer, som ikke sparker nedad.«
Forblindet af religion
Begge Tarek Husseins forældre voksede op i en palæstinensisk flygtningelejr i Sydlibanon. Faderen var formand for PLO’s studenterorganisation, som var på god fod med de kommunistiske østlande, så i 1982 fik han et stipendium til tandlægestudiet i Rumænien.
Men trods uddannelsen kunne han ikke få job. Palæstinensere måtte ikke arbejde som tandlæge i Libanon, og »han kunne knap nok tjene penge til sine smøger«, som Tarek Hussein udtrykker det. Han skulle væk.
Faderens bror havde netop været i Danmark på forretningsrejse og kunne berette, at der faktisk var ret fint deroppe. Så Tareks Husseins far pakkede kufferten og rejste til Jylland.
»Tænk på det: Grunden til, at jeg sidder og taler dansk med dig i dag, er, at min onkel sagde til min far, at Danmark var et fint land. Det var så tilfældigt,« siger Tarek Hussein.
Familien endte i Vejle. Fire børn og et parcelhus med Tarek Hussein som den ældste.
Han fik forbud mod at hænge med kvarterets lømler, og han fik straks mor i røret, hvis han kom for sent hjem. Forældrene arbejdede, de talte dansk, og de missede aldrig et forældremøde.
»Når jeg kom hjem fra skole, blev jeg sat ned ved køkkenbordet og skulle lave dansklektier. Og så en times arabisk bagefter. Det, tror jeg ikke, er kutymen i så mange nydanske hjem,« siger Tarek Hussein.
»Hos palæstinensiske flygtninge fra Libanon – som desværre er en af de grupper, der er mest kriminelle, og som sakker mest bagud – taler vi om en generation af forældre, som kommer fra mere end ti års borgerkrig. Mange af dem er blevet torteret, har aldrig fået en uddannelse og kommer pludselig til et andet land. Det lider deres børn under.«
»Mange af de problemer, som vi i 15 år har italesat som integrationsproblemer, bunder reelt i sociale udfordringer. Vi har haft en forkert diagnose, og derfor har vi også behandlet forkert. Ligesom Brian og Peter har forældre, der er alkoholikere og arbejdsløse, så har Muhammed og Fatima forældre, som er traumatiseret af krig eller er ressourcesvage af andre årsager. Men fordi vi er forblindet af religion og kultur, ser vi ikke den sociale dimension.«
Debatten om debatten
Da Tarek Hussein gik i 7. klasse, rakte han hånden op og meldte sig til elevrådet. Faderens politiske væsen var gået i arv til sønnen, og herefter gik det slag i slag for den unge vejlenser: Han sad i gymnasiets skolebestyrelse, i fodboldklubbens bestyrelse og i Ny-Dansk Ungdomsråd.
Som 14-årige startede han sammen med fem venner foreningen Team Succes, som både statsministeren og kronprinsessen har overrakt priser for et vellykket integrationsarbejde.
»Jeg har lært dansk demokrati gennem foreningslivet. Vi kunne skændes og råbe til langt ud på natten og bagefter stille og rolig tage en kop kaffe. Det er demokrati! Foreningslivet er den bedste vej til integration. Hvis vi bare brugte en brøkdel af de penge, vi kaster væk på integrationsprojekter på foreningslivet – betalte folks kontingenter det første år, måske – så skulle du se integration.«
I dag er Tarek Hussein så vant til at debattere, at han nærmest kan diskutere med sig selv: Igen og igen indskyder han små replikker i sine sætningerne a la: »Dér ville modargumentet så være, at …« og »Så kan man jo omvendt sige …«
– Føler du dig som nydansk debattør?
»Jeg håber, vi når til et punkt, hvor jeg bare er dansk debattør. I 15 år bestod debatscenen for nydanske stemmer kun af Naser Khader. Det var det. Men de seneste fire år, er der kommet andre. Vi er en uhomogen gruppe, så debatscenen er blevet mere mangfoldig, og det er godt, for næsten ingen i min generation af unge, har nogensinde følt sig repræsenteret af Naser Khader.«
– Hvorfor tror du, at debatten om islam og indvandring er så polariseret?
»Vi reducerer årsagsforklaringer til én faktor – det gør begge parter: Det skyldes kun islam, eller det skyldes kun sociale faktorer. Men sandheden er jo, at et fænomen som radikalisering eller voldtægt skyldes en masse forskellige ting – både religion, kultur, sociale faktorer, kriminalitet og så videre. Jeg ville ønske, at folk var i stand til at tvivle noget mere.«
På det seneste har Tarek Hussein trukket sig lidt tilbage fra den offentlige debat. Han kalder den »et hamsterhjul, der kører 24/7« og en »virtuel boksekamp, hvor ingen er åbne for nuancer«. Der er for meget debat for debattens skyld, synes han.
»Debatten er blevet en mål i sig selv frem for et middel til at forandre verden – for mange debattører bliver det en karriere. Men hvis holdningerne ikke fører til forandringer, er de ligegyldige. Jeg har ikke behov for at stille op, hvis det ikke bidrager til mit mål,« siger han og ligner én, som ikke bare smører tykt på, men som faktisk mener, hvad han siger.
– Hænger det sammen med din tro?
»Det har jeg tænkt meget over,« siger han og bliver pludselig alvorlig.
»Man taler om nafs. Egoet. Det er som en vild hest: Enten sidder du på hesten og styrer den, eller også styrer den dig. Du skal ikke udslette egoet, men du skal styre det. Det er min pligt som muslim at spørge mig selv: ’Bringer det, jeg gør, mig tættere på Gud? Hjælper det mig til at være et godt menneske og en god samfundsborger?’ De spørgsmål holder mig i skak – holder mit ego i skak – så debatten aldrig bliver et mål i sig selv.«

