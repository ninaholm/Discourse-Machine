SF får vælgertæv i ny meningsmåling
SF's vælgermæssige succes lider et markant knæk i ny meningsmåling. Partiet falder til 16,6 procent mod 20,8 for en måned siden. Socialdemokratiet vinder terræn


 SF og formand Villy Søvndals vælgermæssige optur møder muren i Ritzaus seneste meningsmåling fra Catinét.
Partiet står nu til 16,6 procent af stemmerne mod 20,8 for en måned siden. Det er et skred på 4,2 procentpoint. Målingen er dog fortsat over valgresultatet på 13 procent. SF's gruppeformand, Ole Sohn, mener, at tabet ikke er så unaturligt set i lyset af partiets hastige optur.
"Når man får så markant en optur, som vi har fået, så er det også naturligt, at der kommer en tilbagegang. Jeg hæfter mig ved to ting i målingen: dels at oppositionen som samlet blok desværre ikke rykker i forhold til VKO-flertallet, dels at SF stadig ligger over valgresultatet. Men vi har da ikke nogen interesse i at ligge og jonglere med tre-fire procent op og ned, " siger han.
Oppositionen går tilbage
Den samlede opposition, som Ole Sohn henviser til, falder i målingen fra 86 til 81 mandater - på niveau med valgresultatet. Dermed er regeringens og DF's flertal styrket.
"Det er ikke godt nok. Det afgørende er, at centrum-venstre kommer over 90 mandater. Jeg tror, det er fordi, at der ikke er klarhed for vælgerne om et fælles alternativ. Det har vi peget på, men det kan vi jo ikke tvinge igennem," siger Ole Sohn.
SF ønsker sig, at oppositionen i højere grad koordinerer sin politik og går samlet imod regeringen. Men her kæmper især de Radikale imod. 
Hvor SF for en måned siden var på niveau med Socialdemokraterne, er S i samme periode gået frem fra 21 til nu 22,7 procents vælgertilslutning. Dermed kan Helle Thorning-Schmidt igen kalde sig leder af oppositionens største parti. 6,1 procent skiller nu de to partier.ritzau

