Katolikker må finde sig i kollektiv mistanke
Det er umuligt at beskytte katolske præster i Danmark mod en kollektiv anklage om sexmisbrug. Det er prisen for at være en del af kirken, mener juraprofessor. Enkeltpersoner skal man dog gøre, hvad man kan, for at beskytte
Pædofilisager har rullet over det meste af kloden og bl.a. ramt paven i Rom. Det har skabt en - uundgåelig - kollektiv anklage mod alle katolikker.


 Leo Kertz er som den første katolske sognepræst stået offentligt frem for at rense sit navn. Mandag viderebragte Landsorganisationen mod Seksuelle Overgreb en anklage fra en kvinde, der som 14-årig i slutningen af 1960'erne var blevet befamlet og taget på brysterne. Gerningsmanden var angiveligt en præst for den katolske kirke i Randers. Det kunne kun være Leo Kertz.
»Det er ikke til at tage fejl af. Jeg var den eneste præst i Randers dengang, og det ved folk godt,« siger Leo Kertz.
I flere medier har han nu bedyret sin uskyld, selv om kvinden allerede tirsdag trak sin anklage tilbage. Ifølge Landsorganisationen mod Seksuelle Overgreb havde hun »tilgivet præsten«.
Men sognepræst Leo Kertz har ikke kun villet gøre det fuldstændigt klart, at der ikke er noget at tilgive, han har også ønsket at rense resten af den katolske kirke, der føler sig ramt af en kollektiv anklage om sexmisbrug.
»Det her kunne i det mindste været et tegn på, at ikke alle anklager nødvendigvis er rigtige,« siger Leo Kertz, der selv tog initiativet til at stå frem.
Ubetryggende
Det er mildest talt retssikkerhedsmæssigt ubetryggende, når man udstiller en mistænkt gerningsmand, uden at der er noget grundlag for anklager, mener juraprofessor Steen Rønsholdt fra Københavns Universitet.
»Det kan være helt ødelæggende bare at blive nævnt i sådan en sag. Man bør som minimum sikre sig absolut anonymitet, når man behandler de sager. Det bør være et grundlæggende krav,« siger Steen Rønsholdt.
Problemet er, at den katolske kirke i Danmark er så lille, så der ikke skal mange oplysninger til for at identificere en person. Men det skal ikke forringe præsternes retssikkerhed, påpeger professor i strafferet Jørn Vestergaard fra Københavns Universitet.
»De katolske præster skal naturligvis have samme retssikkerhed som alle andre, uanset om den enkelte er skyldig i noget eller ej. Det kræver jo blandt andet, at den katolske kirke medvirker til at få sagerne afdækket, så alle ikke er under anklage,« siger Jørn Vestergaard.
I andre sager er to præster på Sjælland blevet fritstillet, mens sexanklagerne mod dem bliver undersøgt. Men de to er ikke blevet identificeret i offentligheden, og det har fået en stribe katolske præster på Sjælland og Lolland-Falster til at føle sig kollektivt hængt ud for pædofili. Sognepræsten i Slagelse har af samme årsag sygemeldt sig.
Bare ærgerligt
I sagen fra Randers var afgående menighedsrådsformand Kirsten Kjærulff den første til at forsvare Leo Kertz, inden han selv stod frem. Hun har ikke selv arbejdet sammen men ham, men hun føler, at det voldsomme fokus på den katolske kirke har dømt alle katolikker skyldige i sexmisbrug, indtil det modsatte er bevist.
»Bevisbyrden er vendt om. Det er jo ikke alene en anklage mod præsterne, men mod hele kirken. Folk spørger jo nærmest, hvordan man tør sende sine børn i katolsk skole,« siger Kirsten Kjær-ulff.
Hun erkender, at den katolske kirke især i udlandet har et problem, men hun anklager pressen for at kaste sig over sagerne uden at sætte dem i proportion til det generelle misbrug i samfundet.
»Pressen guffer det i sig. Der florerer mange fordomme om kirken i Danmark, og så fryder man sig, når der sker noget som det her,« siger Kirsten Kjærulff.
Men de katolske præster kan blive nødt til at finde sig i, at alle er under mistanke for tiden, mener juraprofessor Steen Rønsholdt.
»Det kan man ikke beskytte dem imod. Den institution, de er en del af, har helt åbenbart nogle problemer, i hvert fald internationalt. Så det er en del af prisen for at være en del af den katolske kirke,« siger Steen Rønsholdt.

