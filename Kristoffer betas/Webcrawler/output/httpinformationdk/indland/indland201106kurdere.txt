Kurdere vil omregistreres fra syrere til statsløse
De første af de statsløse kurdere fra Syrien, som udlændingemyndighederne konsekvent har registreret som syriske statsborgere, beder nu Udlændingeservice om omregistrering, så deres børn født her i landet kan blive danske statsborgere
Information skrev om den kurdisk syriske familie den 28. maj. De tre brødre, deres koner og børn er alle blevet registreret som værende syriske statsborgere, til trods for at de er statsløse kurdere dog fra Syrien. Børnene, der er født i Danmark, har krav på dansk statsborgerskab ifølge FN-konventionen.


 Det statsløse kurdiske ægtepar Mustafa og Badreyah fra Helsinge vil ikke længere være registreret som syriske statsborgere hos de danske myndigheder. I et brev dateret 22. juni i år anmoder ægteparret Udlændingeservice om, at deres nationalitet berigtiges, så de registreres som statsløse.
Ægteparret, som Information tidligere har skrevet om, har boet i Danmark, siden de i november 2000 flygtede fra Syrien.
Selv om de gang på gang i asylcenteret i Sandholm forklarede myndighederne, at de ikke var syriske statsborgere, men tværtimod statsløse kurdere, så blev de alligevel registreret med koden 32, som bruges til syrere. Som statsløse burde de i stedet have fået koden 44.
»Som statsløse havde vi stort set ingen rettigheder og kunne derfor heller ikke få rejsedokumenter eller andre dokumenter, som anerkendte syriske statsborgere kunne få,« forklarer Mustafa i brevet til Udlændingeservice.
Fejlregistreringen »får konsekvenser for vores børn,« fortsætter brevet med henvisning til børnene Helene og Alland, som begge er født og opvokset i Danmark. Som børn af statsløse har Helene og Alland et konventionsbeskyttet krav på dansk statsborgerskab.
»Vi står naturligvis til rådighed for omregistrering af en udlændings nationalitet,« hedder det i en kommentar fra kontorchef Jakob Dam Glynstrup i asylkontoret hos Udlændingeservice. Han fortsætter:
»De pågældende skal blot henvende sig, og så ser vi nærmere på det. Hvis der opstår tvivl om en persons identitet  f.eks. på grund af nye oplysninger  så kan det betyde, at Udlændingeservice vil se på den pågældendes identitet og opholdstilladelse på ny. Det hører med i billedet, at en registrering eller omregistrering af en udlændings nationalitet i Udlændingeservice er en journaloptegnelse, der selvsagt ikke afgør spørgsmål om asyl eller andre sager om udlændinges ophold her i landet.«
Systematisk fejl
Det er ikke kun Mustafa og Badreyah, som danske udlændingemyndigheder har fejlregistreret. Også andre statsløse kurdere fra Syrien har fået koden 32 og er dermed registreret som syriske statsborgere i stedet for statsløse.
Information kunne således vise, at også Mustafas brødre  flygtet til Danmark i henholdsvis 2001 og 2010  er blevet registreret som syriske statsborgere, selv om også de gjorde opmærksom på, at de var statsløse kurdere. Det fremgår tydeligt af akterne fra de tre brødres asylsager, som Information har fået aktindsigt i. Fejlregistreringen er sket, selv om Udlændingeservice er helt på det rene med, at der findes omkring 300.000 statsløse kurdere i det nordlige Syrien.
Det har Udlændingeservice erfaret bl.a. fra flere fact finding-missioner til Syrien. Hvor mange kurdere fra Syrien, der på denne måde er fejlregistreret, har det dog ikke været muligt at få Udlændingeservice til at redegøre for.
»Statistikkontoret oplyser, at de ikke p.t. har ressourcer til at foretage særtræk,« lyder forklaringen fra Udlændingeservices pressekonsulent.
Som følge af Informations artikler er integrationsminister Søren Pind (V) blevet stillet flere spørgsmål i Folketinget, bl.a. om hvorfor de statsløse kurdere er registreret som syriske statsborgere, og hvad ministeren vil gøre for at sikre, at de i Danmark fødte børn ikke snydes for deres konventionssikrede ret til statsborgerskab.
Integrationsudvalget ønsker også at få oplyst, hvor mange statsløse kurdere fra Syrien, som myndighederne har registreret som asylansøgere siden 2001.
Desuden vil Johanne Schmidt-Nielsen (EL) bede Søren Pind redegøre for, hvordan han vil sikre, at statsløse rent faktisk registreres som statsløse, og endelig beder hun ministeren redegøre for de retningslinjer, som Udlændingeservice og politiet arbejder efter, når de skal registrere statsløse.


