’Jeg bliver ikke en logrende lammehale’
Han har kaldt finansminister Bjarne Corydon for ’inkompetent’, men nu vil tidligere overvismand Christen Sørensen i Folketinget for Socialdemokraterne. For hans lokale partiforeningensformand er det afgørende, at Christen Sørensen ikke bruger politik som springbræt til en anden karriere
 Tidligere overvismand Christen Sørensen stiller op som folketingskandidat for Socialdemokraterne ved næste valg.


 Til marts næste år fylder han 70 år. For de fleste vil det være en passende alder at gå på pension, hvis man ikke allerede har gjort det flere år før. Men ikke for Christen Sørensen, tidligere overvismand og økonomiprofessor ved Syddansk Universitet.
Han kan i stedet frygte, at statsminister Helle Thorning-Schmidt (S) spolerer den runde dag ved at have udskrevet valg til Folketinget. For Christen Sørensen er nyvalgt folketingskandidat for Socialdemokraternes nordkreds i Aarhus.
»Det var en meget stor skuffelse for mig, da Mogens Lykketoft led et nederlag ved valget i 2005. Jeg mener, at Danmark gik glip af en statsminister med udsyn og politisk vilje. Jeg hører til hans generation. Jeg har læst økonomi sammen med Mogens Lykketoft, men jeg følte i 2005, at vores generations tid var ovre, så jeg lagde det politiske i skuffen dengang,« fortæller Christen Sørensen.
Men den skuffelse kom han sig over, da den socialdemokratiske nordkreds i Aarhus kontaktede ham:
»Jeg er ude over det normale arbejdsliv. Min professorkarriere står ikke længere i vejen for en politisk karriere, og jeg har ikke længere små børn, der skal passes. Jeg går ikke ind i politik for at skabe en karriere. Jeg går ind for at få muligheden for at påvirke den politiske retning.«
I offentligheden er Christen Sørensen i de seneste år kendt for sin kritik af tre ting: regeringens økonomiske politik, Finansministeriets regnemodeller og dele af Produktivitetskommissionens anbefalinger.
Da debatten var på sit højeste, kritiserede Christen Sørensen personligt både finansminister Bjarne Corydon (S) og de måske kommende kolleger i den socialdemokratiske folketingsgruppe: »Jeg anser Bjarne Corydon for at være inkompetent. Jeg tror ikke, at han forstår baggrunden for modellerne, og den socialdemokratiske folketingsgruppe gør da slet ikke. Ved de overhovedet, hvor usikkert det grundlag er, som regeringens økonomiske politik bygger på,« spurgte Christen Sørensen i BT i januar 2013.
Den linje har han tænkt sig at holde fast i: »Jeg bliver ikke en logrende lammehale,« forsikrer Christen Sørensen, som i dag står ved kritikken – omend han fortryder sig valg af ordet ’inkompetent’.
»Jeg kan tilslutte mig det principielle i Socialdemokraternes program, men jeg vil aldrig holde op med at kritisere, hvis man laver et regeringsgrundlag, hvor der står, at man vil videreføre den tidligere regerings økonomiske politik i bredeste forstand, når jeg ved, at den tidligere regering destabiliserede dansk økonomi med en historisk uansvarlig finanspolitik. Jeg vil arbejde konstruktivt, men jeg vil ikke viske alle mine holdninger ud. Jeg vil i valgkampen forfægte de synspunkter, jeg har. Jeg synes, den økonomiske politik er fejlagtig, og det er en katastrofe den måde, man fører økonomisk politik på i Europa. Jeg er positiv over for det europæiske samarbejde, men det kan jo ikke hjælpe, hvis man ikke må kritisere det,« siger han.
Ingen karriere efter valget
Netop Christen Sørensens skarpe kritik af partitoppen var en af årsagerne til, at den socialdemokratiske nord-kreds i Aarhus gerne ville have ham som kandidat ved det kommende folketingsvalg:
»Vi kunne godt tænke os en kandidat, som havde det politiske kompas i orden. Han skal tegne en ægte, socialdemokratisk linje og ikke nødvendigvis regeringsgrundlaget. Det, synes vi, var meget befriende. Jeg tror, der er mange socialdemokrater, som er faldet fra – både som vælgere og medlemmer – fordi de har savnet at kunne se sig selv i regeringsprojektet,« siger den lokale partiforeningsformand, Jette Buus Gravesen. Hun hæfter sig ved, at Christen Sørensen har fortrudt sit ordvalg i den personlige kritik af finansministeren, men hun glæder sig over, at Sørensen holder fast i den substansielle del af kritikken.
»Christen Sørensen har jo ret. Den økonomiske kurs er jo neoliberal. Den passer ikke til et socialdemokratisk grundlag. Jeg er fuldstændig klar over, at man skal indgå kompromiser, men derfor må der vel være grænser,« siger Jette Buus Gravesen.
Det bekymrer heller ikke Jette Buus Gravesen, at Christen Sørensen bliver en af valgkampens ældste kandidater: »Han er en mere erfaren kandidat, end vi ellers ser. Han er ikke en 35-40-årig statskundskabsuddannet, som ikke har været ude i erhvervslivet, og som kun er interesseret i en politisk karriere. Og det er kun godt. Det har faktisk været en af tankerne bag, vi har spurgt Christen Sørensen, om han vil være vores kandidat. Han skal ikke have en karriere efter, han er blevet valgt. For ham er det sagen, der er det væsentlige,« siger Jette Buus Gravesen
I den socialdemokratiske Nord-kreds i Aarhus afløser Christen Sørensen Otto Ohrt som kredsens kandidat. Ved folketingsvalget i 2011 fik han 1.446 personlige stemmer.

