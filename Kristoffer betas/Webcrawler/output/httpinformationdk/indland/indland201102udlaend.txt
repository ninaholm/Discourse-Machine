Udlændingeservice var klar over vildledning
Foreningen Ægteskab Uden Grænser har tidligere gjort Udlændingeservice opmærksom på vildledning om permanent ophold. Alligevel blev vejledningen ikke rettet


 Udlændingeservice var advaret om, at en vejledning om permanent ophold førte til misforståelser blandt de mennesker, der skal bruge den.
I går beskrev Information, hvordan et dansk-mexicansk ægtepar har mistet retten til permanent ophold, fordi Nordsjællands Politi havde misforstået vejledningen fra Udlændingeservice og nægtede at tage imod ansøgningen. Nu viser det sig, at foreningen Ægteskab Uden Grænser allerede i november gjorde opmærksom på præcis samme problem,
»Den tekst er enormt dårligt formuleret. Når ikke engang politiet kan forstå det, kan man heller ikke forlange, at borgerne skal forstå det. Vores medlemmer har også misforstået det,« siger næstformand i Ægteskab Uden Grænser, Lars Kyhnau Hansen.
Alligevel afviser Udlændingeservice, at deres vejledning er til at misforstå.
»Der er intet i vores erfaringer med brugerne eller fra vores mange brugerundersøgelser, der understøtter, at der skulle eksistere en generel tvivl,« skriver souschef i Udlændingeservice, Sanne Perregaard, i et mailsvar til Information.
Ingen rettelse
Sagen lægger sig i forlængelse af, at Folketingets ombudsmand tre gange tidligere har kritiseret Integrationsministeriet for ufuldstændige vejledninger på Integrationsministeriets og Udlændingeservices fælles hjemmeside. Dertil har Information afdækket flere brud på vejledningspligten i den fortsat verserende sag om ministeriets ulovlige forvaltning af unge statsløses ret til dansk statsborgerskab.
Allerede den 15. november sidste år skrev Lars Kyhnau Hansen på vegne af foreningen Ægteskab Uden Grænser til souschef i Udlændingeservice, Sanne Perregaard, for at få klarlagt, hvornår man kan søge om permanent opholdstilladelse, fordi foreningens medlemmer ikke kunne forstå reglerne. Her spurgte han specifikt til den samme formulering på Udlændingeservices hjemmeside, som var årsag til, at et dansk-mexicansk ægtepar nu er kommet i klemme.
På hjemmesiden nyidanmark.dk står der, at man altid skal søge om forlængelse af den midlertidige opholdstilladelse, når man søger om permanent ophold, og at man tidligst kan søge om forlængelse to måneder før, at den nuværende opholdstilladelse udløber.
Faktum er, at man kan søge om permanent ophold, når man vil, men det fremgår ingen steder af vejledningen.
Den 24. november svarer souschef Sanne Perregaard til Ægteskab Uden Grænser, og her fremgår det tydeligt:
»Man kan søge om tidsubegrænset opholdstilladelse (...) når man føler, at man opfylder betingelserne herfor. Det at man søger om tidsubegrænset (permanent, red.) opholdstilladelse, har intet at gøre med den tidsbegrænsede (midlertidige, red.) opholdstilladelse, man har,« skriver hun.
Men hun mener ikke, der er grund til at lægge den samme forklaring ud på Udlændingeservices hjemmeside, skriver Sanne Perregaard nu til Information.
Det står nemlig på den første side om permanent ophold, at en udlænding kan ansøge efter fire år i Danmark, fremhæver hun, og først på undersiden om selve ansøgningen står de formuleringer, som Ægteskab Uden Grænser havde misforstået.
»Her retter teksten sig udtrykkeligt mod dem, der ikke opfylder betingelserne for permanent ophold. Og der er herefter en vejledning om, at man i dén specifikke situation skal overholde en tidsfrist. Den frist har helt tydeligt intet med permanent ophold at gøre,« skriver Sanne Perregaard.
»Henvendelsen via mail fra Ægteskab Uden Grænser rummede heller ingen kritik af vores vejledning og ingen ønsker om ændringer. Der blev stillet en række spørgsmål, herunder om permanent opholdstilladelse, spørgsmålene blev besvaret, og foreningen sagde mange tak.«
Generelt problem
Men problemet er mere generelt end denne ene specifikke vejledning, påpeger Lars Kyhnau Hansen, og det betyder, at Ægteskab Uden Grænser får et hav af spørgsmål fra folk, som ikke kan forstå reglerne.
»Der er et klart mønster i, at man på hjemmesiden kun oplyser om folks rettigheder på et absolut minimumsniveau. Man gør ikke noget aktivt for, at folk skal forstå reglerne. Det går igen i den måde, mange af teksterne er udformet på,« siger han.
Det betyder konkret, at mange af de personer, som henvender sig til Ægteskab Uden Grænser, ikke har forstået de rettigheder, som loven giver dem, fortæller Lars Kyhnau Hansen.
Stritter imod
Tre gange tidligere, i 2006, 2007 og 2008, har ombudsmand Hans Gammeltoft-Hansen kritiseret Integrationsministeriet for at have tilbageholdt oplysninger om rettigheder på udlændingeområdet. I sagen fra 2008 om den såkaldte Metock-dom understreger han specifikt, at en myndigheds hjemmeside ikke må have forældede oplysninger eller ligefrem mangle oplysninger.
Lars Kyhnau Hansen mener, at et af de grundlæggende problemer er, at Danmarks internationale aftaler forpligter Integrationsministeriet til at behandle folk bedre, end man ønsker fra politisk hold, og det smitter af på embedsmændene.
»Normalt er en offentlig myndighed jo interesseret i, at få borgerne til at forstå loven bedst muligt. Men på udlændingeområdet stritter man imod. Og noget af det, man kan gøre, er at undlade at oplyse om mere end man kan slippe af sted med,« siger han.

