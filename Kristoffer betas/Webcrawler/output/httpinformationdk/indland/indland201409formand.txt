Formand: ’Det er tid til at tage vores land tilbage’
Værsgo! De konservative brugte weekendens landsråd til at præsentere den nye formand, Søren Pape Poulsen, og dennes politiske projekt. Foreløbig består forskellen til forgængeren nu mest i stilen
Konservatives formand, Søren Pape Poulsen, er manden, der skal tiltrække nye – og ikke mindst flere – vælgere til partiet.


 Dirigenten havde travlt, efter Lars Barfoed netop havde foreslået Søren Pape Poulsen som ny konservativ formand. Der var ikke noget med at stoppe op i talestrømmen. Ingen pause for at lade nogle overveje en ekstra gang, om de alligevel burde stille op som modkandidat.
»Som-dirigent-er-det-stadig-min-opgave-at-stille-spørgsmålet-om der-er-andre-forslag-end-Søren-Det-er-ikke-tilfældet-så-er-Søren-valgt-værsgo!«
Det gik da også næsten efter planen, da Konservative i denne weekend afholdt sit landsråd i Tivoli Congress Center i København og valgte Søren Pape Poulsen til posten som landsformand.
Partiformanden begyndte bogstavelig talt sin landsmødetale med at smøge ærmerne op på den lyseblå skjorte, uden slips, før han tog fat på opgøret med myndighedernes angiveligt overdrevne anvendelse af deres beføjelser. Planloven, Skat, Naturfredningsstyrelsen ...
»Det er tid til at tage vores land tilbage,« lød det til jubel fra det rekordstore antal landsrådsdel- tagere.
Forinden havde videofilmen »Hvem er Søren?« introduceret partiformanden, om hvem vennen fra KU kunne fortælle om den december, de to nåede 16 julefrokoster. Én af elever hjemme fra Bøgeskovskolen om, hvordan Søren inspirerede dem til at tænke selv. Og forældrene, Svend Aage og Ruth, om dengang, sønnen brugte malingen til at mærke grisene med i stedet for at male på træboksene ude i stalden. Og det kan ses endnu! (det var nemlig ubehandlet træ). Hvis der ikke er tale om noget politisk skifte med valget af Søren Pape Poulsen, understregede landsrådet dog endnu engang, at der i hvert fald personligt og stilmæssigt er tale om et sådant i Det Konservative Folkeparti.
De konservative håber, at den 42-årige Søren Pape Poulsen, som til landsrådsfesten medbragte sin 29-årige kæreste Josue Medina Vasquez fra Den Dominikanske Republik, kan appellere til andre, nye, og ikke mindst flere vælgere. Andre vælgere end dem, som har været til Lars Barfoeds jakke og slips og snak om økonomiske reformer.
»Der er få, som har brugt ordet reformer flere gange i Folketinget,« konstaterede Høje Taastrups borgmester, Michael Zieler, som beskrev den afgående formand som »Christiansborgs gentleman«. Selv erkendte Lars Barfoed lakonisk, at når han er blevet spurgt, hvordan det går med Konservative, har svaret lydt: »Rigtig godt. Bortset fra meningsmålingerne.«
Ekkoet fra Schlüter
Ikke overraskende var der begejstring, optimisme og entusiasme i Tivoli Congress Center, hvor Per Stig Møller bedyrede over for pressen, at han var blevet misforstået, da han blev citeret for at have kaldt Søren Pape Poulsen for »et sats«. Den tidligere partiformands udtalelse var blevet forkortet. Per Stig Møller havde kaldt denne for »et godt sats«.
I partiet noterer de sig med tilfredshed, at Berlingske allerede har beskrevet Søren Pape Poulsens landsrådstale som »ekkoet efter Schlüter«. En henvisning til dennes løfte, da han blev statsminister i 1982, om, at »det skal være lettere at være dansker«. Og en sand kongerække af tidligere konservative formænd/politiske ledere var da også tilstede i Tivoli Congress Center begyndende med Torben Rechendorff og Henning Dyremose og sluttende med Lars Barfoed – og så Mads Holger. Denne tiggede i en pause en cigaret af en tilfældig landsrådsdeltager uden for kongrescentret.
»Ryger du?«
»Ja.«
»Stik mig en smøg, eller du bliver transportminister.«
Ikke bare skat
Den konservative blogger, forfatter og folketingskandidat, som for første gang var til et landsråd, er en af dem, som netop har efterlyst andet og mere end Lars Barfoeds evige snak om økonomiske reformer.
»Løsningen er at tale om andet og mere end økonomi. Løsningen er også at tale om det sociale ansvar, der ligger dybt funderet i den konservative tanke. Løsningen er at tale om kultur, folkeskole og folkekirke – om ideologi. Alt det her man, for skade engang imellem, benævner som bløde punkter. Der er ikke noget galt med at tale om økonomi, men det er fattigt, hvis man kun kan tale om økonomi,« siger Mads Holger.
Direktøren for tænketanken CEPOS, Martin Ågerup, der deltog som gæst på landsrådet, opfordrer dog Søren Pape Poulsen til stadig at holde fast i forgængerens dagsorden.
»Søren Pape Poulsen sagde ikke, at han ikke vil tale om reformer. Men det er rigtigt, at han ikke gjorde det ret meget eller talte ret meget om den økonomiske politik. Men hvis man vil sætte borgeren i centrum, så skal man have sænket skattetrykket,« siger Martin Ågerup.
Får kun en chance
Når alt alligevel ikke gik efter planen, skyldes det dog, at Søren Pape Poulsen også må erkende, at djævelen ligger i detaljen. Viborgs tidligere borgmester fortæller, at den største udfordring ved skiftet fra lokal- til landspolitik har været, at han må vænne sig til, at en bisætning kan blive hovedhistorien.
Den konservative formand havde, efter sin landsrådstale på et interimistisk pressemøde svært ved at forklare, hvordan – og hvor længe – Konservative egentlig, som foreslået, har tænkt sig at »indefryse« grundskylden. Hvad det egentlig er, han taler om, når han taler om, at offentlige myndigheder 100.000 gange om året trænger ind på private grunde – og om ’lov og orden’-partiet virkelig er imod enhver form for kontrol. Og hvad det egentlig er, han vil gøre mod Islamisk Stat, som SR-regeringen ikke allerede gør. Til Pape Poulsens held var der denne gang ingen kameraer tilstede i lokalet.
Men modsat Poul Schlüter – som begyndte med at indkassere et nederlag ved sit første valg som formand i 1975 – får Søren Pape Poulsen kun én chance. Den nye partiformand har gjort det klart, at hvis han ikke selv kan blive valgt til Folketinget, hvilket kræver fremgang for Konservative, så var det hans sidste årsmøde som formand.

