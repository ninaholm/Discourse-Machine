Ekstra Bladet tjener på usikker oralsex
Hver syvende af købesexannoncerne bagerst i Ekstra Bladet tilbyder 'superfransk', som er oralsex uden kondom, eller 'megafransk', som er når kvinden får kundens sperm i munden


 "ABSOLUT AAMARKEN. NYSTARTET Natalia. Specialitet: superfransk/megafransk..."
Sådan lyder teksten i en af de i alt 325 købesex-annoncer, som Ekstra Bladet bragte bagerst i avisen søndag den 8. juni 2008. En gennemgang af samtlige købesex-annoncer fra Ekstra Bladet fra denne søndag viser, at tilbud om superfransk eller megafransk optræder i alt i 45 annoncer. Kort sagt er der tilbud om usikker oralsex i hver syvende annonce.
Ringer man så til 'nystartede Natalia' i Åmarken forklarer en kvinde på dårligt engelsk, at for 1.100 kroner "it is possible to finish in the mouth without a condom". Lidt dyrere er en "ABSOLUT NYÅBNET klinik" på Slotsherrensvej i Vanløse, hvor en kvindestemme med en kraftig accent tilbyder en halv times "megafrench" for 1.400 kroner.
Lignende besked får man, hvis man ringer til et par "sexy Jamaica-piger", der i alle døgnets 24 timer tilbyder såvel superfransk som deep throat fra et bordel i Valby. Jamaica-pigerne har dog en enkelt begrænsning: "We can suck you, but we will not swallow the sperm," som endnu en stemme med accent forklarer.
Også den 26-årige 'uimodståelige pornobabe Salina' fra et bordel i Københavns nordvestkvarter, den 'utroligt imødekommende 25-årige Camilla Creamy' fra Rødovre, 'den mørke elskerinde' Serena, der kører escort på hele Sjælland eller 'mulatskønheden Naomi' fra Aalborg tilbyder superfransk. Informations rundringning til købesex-annoncer med super- eller megafransk tyder på, at tilbud om usikker oralsex oftest kommer fra bordeller eller escortbureauer med udenlandske prostituerede. 
Overlæge fraråder
Selv om risikoen for at på drage sig en livstruende sygdom som hiv absolut er større ved et ubeskyttet samleje end ved ubeskyttet oralsex, så er der en risiko ved superfransk, fastslår professor, dr. med. overlæge Peter Skinhøj fra Rigshospitalets epidemiklinik.
"Faglig set vil jeg bestemt fraråde usikker oralsex med en ukendt partner, selv om der ikke findes megen statistik på området" siger han og peger på sår, rifter i mundhulen og dårlig hygiejne som mulige smitteveje. 
Fra Veneraklinikken på Bispebjerg, der arbejder med anonym hiv-rådgivning, lyder vurderingen, at risikoen vokser, hvis den prostituerede sluger spermen.
For få år siden var tilbud om oralsex uden kondom/superfransk sjældent at finde blandt købesex-annoncerne. Måske i takt med, at udenlandske prostituerede er trængt ind på det danske marked, er konkurrencen mellem kvinderne og deres bagmænd blevet hårdere. Man slås om kunderne på prisen og på 'hårdheden' af ydelsen.
"I branchen er fransk uden kondom et omstridt spørgsmål, som det er svært at finde sikker viden om," siger Sus, der selv er sexarbejder og aktiv i Sexarbejdernes Interesse Orgaganisation, der anbefaler brug af kondom ved oralsex. Sus møder kunder, der spørger efter superfransk, men også mange, der ikke gør.
"De udenlandske prostituerede får skyld for meget, men det er nok rigtigt, at de oftere reklamerer med superfransk end danske prostituerede," siger hun og tilføjer, at f.eks. herpes kan smitte ved usikker oralsex. 
Trine Lund Jensen fra den private hjælpeorganisation Reden International er overrasket over det store antal købesex-annoncer i Ekstra Bladet med tilbud om superfransk: "Vi har længe vidst, at oralsex uden gummi var til forhandling på mange bordeller. Det er nyt for mig, at så mange annoncer direkte reklamerer med superfransk," siger hun og tilføjer, at Reden de senere år har mødt "adskillige prostituerede", der var hiv-smittede. 
Generelt synes efterspørgslen efter usikker sex at være stigende. Reden har således formidlet 54 aborter for prostituerede, hvilket er en fordobling på mindre end to år, oplyser Trine Lund Jensen. "Ubeskyttet sex er farlig både for kvinden og for kunden, så det er forfærdende, at Ekstra Bladet vil tjene penge på den slags annoncer," mener hun. 
Kom i munden for 1.300 
Ekstra Bladets hjemmeside www.side6.dk har også en afdeling med massage- og escortannoncer. Her er andelen af annoncer med tilbud om superfransk markant større end i papirudgaven. Således indeholdt 30 ud af i alt 84 annoncer mandag den 9. juni 2008 tilbud om superfransk, svarende til 36 procent af alle annoncerne. Enkelte bordeller understreger, at superfransk ikke afsluttes uden kondom, men langt de fleste nærer ikke den slags betænkeligheder. Eksempelvis kan man hos hotlatinas4you vælge mellem 58 kombinationer på bordellets menukort, hvoraf nr. 22 lyder: "Superfransk - komme i munden, 1.300 kroner".
Også konsulent i Servicestyrelsen Mogens Holm Sørensen er overrasket over det relativt store antal annoncer om usikker oralsex. 
"Det understreger relevansen af vores opsøgende arbejde især blandt udenlandske prostituerede med tilbud om gratis kondomer og kursus i sikker sex," siger han.
- Bent Falbert, som Ekstra Bladets ansv. chefredaktør, hvad siger du til, at hver 7. tilbyder usikker oralsex:
"Synes du det er for få? Vi skelner mellem, hvad der er lovligt og ikke lovligt. Vi har en liste over bestemte ord, der er forbudte i annoncerne for at beskytte unge. Men voksne, der er villige til at løbe den risiko, tjah ...," svarer Bent Falbert.


