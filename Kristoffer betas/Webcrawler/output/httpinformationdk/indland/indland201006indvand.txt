Indvandrerkvinder bliver hårdest ramt af sprogkrav
Kvinder fra ikke-vestlige lande rammes langt oftere end mænd af regeringens sprogkrav, der gør det umuligt for dem at få en permanent opholds-tilladelse i Danmark. S og SF er klar med lempelser
Kvinderne bliver ramt ekstra hårdt af sprogkravene, fordi de ofte har en ringe eller slet ingen skolegang med fra hjemlandet.   Arkiv


 De er kvinder og kommer fra lande, hvor deres køn er ensbetydende med et liv i skyggen af mænd. Men i dag bor og arbejder de i Danmark, der bryster sig af at være et foregangsland for ligestilling. Alligevel placerer VK-regeringen og Dansk Folkepartis krav til udlændinges danskkundskaber dem efter mændene i køen til permanent opholdstilladelse.
Tal fra Integrationsministeriet viser, at sprogcentrene i 2008 visiterede godt tre gange så mange kvinder som mænd til Danskuddannelse 1 (DU1), hvor der var i alt 3.063 kursister fra ikke-vestlige lande på landsplan.
»Denne gruppe vil aldrig kunne bestå et forløb på  Danskuddannelse 2 af rent indlæringsmæssige årsager. Mange i gruppen er jo analfabeter og har en meget svag skolebaggrund,« siger Poul Nedergaard, der er formand for Foreningen af Ledere ved Danskuddannelser.
Netop et bestået forløb på Danskuddannelse 2 er et af regeringens ufravigelige krav til udlændinge, der ønsker permanent opholdstilladelse i Danmark.
Kvinder ramt dobbelt
Forskning fra Anvendt Kommunalforskning viser, at især kvinder bliver placeret på DU1, fordi de ofte har en ringe eller slet ingen skolegang med fra hjemlandet. Mændene derimod har ofte gået flere år i skole.
Derfor rammer sprogkravene til flygtninge og indvandrere kvinderne ekstra hårdt. Det mener Yvonne Mørk, der forsker i ligestilling på Roskilde Universitet.
»Lovgivningen giver ulige muligheder for mænd og kvinder, og det skaber undergrupper i en allerede hårdt udsat gruppe,« siger hun.
Dermed fortsætter uligheden med at forfølge indvandrekvinderne her i Danmark uanset hensigten med loven.
»Den er ikke nødvendigvis tænkt sådan, men det er tydeligt, at kvinder bliver hårdest ramt,« siger hun.
Fungerer godt
Hos Socialdemokraterne og SF erkender man problemstillingen og er klar til at ændre sprogkravene for at få en permanent opholdstilladelse.
»Vi har ikke et særligt fokus på kvinderne, men vi er opmærksomme på det. Vi mener i stedet, det handler om, at kravene ikke tager hensyn til de forskellige forudsætninger, mennesker har. Masser af etniske danskere fungerer godt uden at læse og skrive perfekt. Derfor vil vi genoverveje de skriftlige krav i prøverne,« siger Lennart Damsbo-Larsen, der er indfødsretsordfører hos Socialdemokraterne.
Han ønsker dog at fastholde kravet om, at udlændinge skal have bestået den mundtlige del på DU2 for at få en permanent opholdstilladelse.
SF overvejer at gå endnu længere og henter inspiration fra den norske model. Her er sprogkravene for at få statsborgerskab, at man blot deltager aktivt i norskundervisningen.
»Selv om man for eksempel er analfabet, kan man godt vise en stor vilje til at integrere sig og blive en del af samfundet. Derfor er det ulogisk, at man placerer folk ud fra faglige kriterier, der får stor betydning for deres fremtid i landet,« siger SF's integrationsordfører, Astrid Krag.
Hun foreslår desuden, at man indfører en klippekortsmodel, hvor den enkelte person selv kan bestemme, hvornår han eller hun vil tage danskuddannelsen.
»Det vil især komme kvinderne til gode, fordi de ofte bruger de første år i Danmark til at få familien til at fungere,« siger hun.
V: Offermentalitet
Spørger man regeringspartiet Venstre, er der intet at udsætte på de nuværende regler.
»Jeg køber ikke offermentalitetstanken om, at man ikke kan lære sproget, hvis man er analfabet. Jeg tror, folk kan meget mere, hvis man stiller nogle krav til dem. Jeg indrømmer, at ikke alle kan bestå, men for nogen handler det også om manglende vilje,« siger Venstres integrationsordfører, Karsten Lauritzen.
»Hvis man siger til et menneske, at personen ikke kan lære dansk, bliver det også resultatet. Hvis man i stedet siger til dem, at de godt kan lære sproget, får man et bedre resultat,« siger han.
Det er forkert bare at afskrive personer, fordi de er analfabeter, vurderer Karsten Lauritzen.
»Det må have noget med visitationsreglerne at gøre,« påpeger han.
Men det er Lars Holm, der er lektor på Danmarks Pædagogiske Universitet ved Aarhus Universitet i dansk og forsker i dansk som andetsprog, fuldstændig uenig i:
»Hvis nogen skal stilles til ansvar for det her, må det være politikerne. De har besluttet, at det skal være sådan. Man kan derfor ikke bare give sprogskolerne skylden. De er blevet sat til at forvalte et system, der strider i mod den faglige indsigt, mange af dem har.«


