Universiteter får millionbøder for internationale studerende
Danske universiteter får 97, 4 millioner kroner i bøde for at tiltrække langt flere udvekslingsstuderende, end de sender ud i verden. Nu vil universiteterne lukke færre udlændinge ind og gøre det nemmere for danske studerende at rejse ud
De danske universiteter er langt bedre til at tiltrække udvekslingsstuderende, end de er til at sørge for, at de danske studerende rejser ud. Det koster dem nu dyrt.


 
	Internationale studerende bliver som regel set som en gevinst for Danmark. Men efter en millionbøde fra staten skærer de danske universiteter nu drastisk ned på, hvor mange udvekslingsstuderende de vil tage imod.

	På Københavns Universitet tog man sidste studieår imod 25 pct. færre udvekslingsstuderende end året før, og i år har man måttet afvise endnu flere, siger Anni Søborg, konstitueret vicedirektør for uddannelse. Målet er at rette op på ubalancen mellem, hvor mange man tager imod i forhold til, hvor mange der rejser ud. »Den store ubalance har handlet om studerende fra Europa via Erasmus-programmet. Der har vi skåret 30 pct. af ubalancen over en årrække. Vi har forsøgt at gøre det lempeligt, men det er klart, at det giver genlyd over for vores partner-universiteter,« siger hun.

	Samme ubalance går igen på samtlige landets otte universiteter. De er simpelthen langt bedre til at tiltrække udvekslingsstuderende, end de er til at sørge for, at de danske studerende rejser ud. Sådan har det været i årevis. Men da udvekslingsstuderende ikke selv betaler deres studieafgift, har den store ubalance også store økonomiske konsekvenser, og for første gang har staten nu sendt regningen videre til universiteterne. Københavns Universitet skal betale 30,2 millioner kroner tilbage til Uddannelsesministeriet, og samlet skal universiteterne af med 97,4 millioner kroner.

	De var advaret

	Universiteterne har i flere år fået advarsler om, at de ville få en regning, hvis de ikke rettede op på ubalancen. Derfor er der heller ikke så meget andet at gøre end at betale, siger rektorformand Jens Oddershede, Syddansk Universitet.

	»Når det så er sagt, så er det da lidt kedeligt, at vi i Danmark ikke er mere åbne for at modtage udenlandske studerende. De kan forbedre vores muligheder for at få højt kvalificeret arbejdskraft i årene fremover, så set fra et nationalt synspunkt bidrager de også til værdiskabelsen i Danmark,« siger Jens Oddershede.

	Bøden fra Uddannelsesministeriet strider da også direkte imod principper i den Internationaliseringsstrategi, som uddannelsesminister Morten Østergaard (R) præsenterer i nærmeste fremtid. Derfor vil ministeren også ændre balanceprincippet som led i strategien, så universiteterne ikke bliver straffet for at tiltrække mange internationale studerende, men samtidig får et incitament til at sende flere ud.

	»Jeg vil øge trafikken af studerende både ind og ud af landet, og jeg kan konstatere, at balanceprincippet ikke har bidraget til det,« siger Morten Østergaard, der understreger, at princippet blev indført under den tidligere regering. Dog vil han ikke »gisne om«, hvorvidt universiteterne også får en regning næste år, hvis de har flere udvekslingsstuderende, end de sender ud.

	Flere skal ud

	Samtidig med at færre udvekslingsstuderende får udsigt til at læse i Danmark, arbejder universiteterne nu på at sende langt flere danske studerende til udlandet. Københavns Universitet vil kortlægge de barrierer, der måtte være, og DTU vil lave færdige udvekslingspakker til alle studieretninger, så alt er planlagt på forhånd. »En økonomisk lussing på 100 millioner kroner er bestemt et wake-up call til alle,« som Jens Oddershede siger.

	Information har tidligere beskrevet, hvordan studerende ofte må kæmpe for at læse i udlandet. Men det er ikke nødvendigvis en god nyhed for de studerende, at det nu bliver lettere, mener studenterformand Jacob Ruggaard fra Danske Studerendes Fællesråd. Når universiteterne på den måde bliver presset på pengepungen, risikerer man, at de ser flot på fagligheden i bestræbelserne for at få flere ud, mener han.

	»Det giver mening at gøre det lettere at tage til udlandet, for det er et ekstremt stort bureaukrati for den enkelte studerende,« siger han.

	»Men når man tager penge ud af lommerne på universiteterne, så kan man presse dem til ikke at lave de smarteste og fagligt mest holdbare løsninger, men de mest virkningsfulde løsninger her og nu,« mener han.

