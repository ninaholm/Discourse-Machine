Aktivister og indsamlere kritiserer Røde Kors
Aktivister udnytter Røde Kors’ indsamling til at dele kritiske løbesedler ud om forholdene i de danske asylcentre, som Røde Kors driver. –   Hensynsløst og egoistisk, lyder det fra Røde Kors 


 'Jeg kommer fra Røde Kaos - vil du give et bidrag?'
Sådan bør Røde Kors' indsamlere måske præsentere sig til morgendagens indsamling. 
For mens indsamlingen løber af stablen, vil en del af indsamlerne samtidig uddele løbesedler, der kritiserer nødhjælpsorganisationen for at stå for driften af asylcentre som Sandholmlejren. 
Hensynsløst
Det er græsrodsbevægelsen, 'Luk Lejren,' der står bag løbesedlerne, der ikke falder i god jord hos Røde Kors, som mener, det er 'langt ude': 
"Vores indsamling handler om at hjælpe folk i verden. Når de samler ind under falske forudsætninger, misbruger de vores indsamling. Det er hensynsløst og egoistisk," siger generalsekretær i Røde Kors, Anders Ladekarl. 
Det får ikke 'Luk Lejren' til at droppe idéen. Tværtimod. Den 25. oktober har bevægelsen planlagt en demonstration, hvor meningen er at lukke Sandholmlejren ved blandt andet at nedlægge det hegn, der omkredser den. 
Selvom det er svært at forudse, håber 'Luk Lejren' på at se 4.000-5.000 protesterende borgere. 
Indtil videre har over 400 tilmeldt sig på facebook, mens 700 overvejer at deltage.
Ulykke bliver forretning
Bevægelsen mener, det er yderst problematisk, at Røde Kors bruger deres legitimitet til at drive de danske asylcentre:
"Røde Kors bør ikke drive asyllejre under de forhold. De bør være en kritisk røst i forhold til regeringen og stå på de nødlidendes side. De bruger deres legitimitet fra konkret nødhjælpsarbejde til at legitimere forholdene i de danske asylcentre. Hvis de sagde stop, var det ikke muligt at fortsætte den eksiterende asylpolitik. De bærer kimen til at ændre forholdene," siger talsmand for 'Luk Lejrens' pressegruppe, Emil Nielsen. 
Røde Kors er uenige: "De vil ikke komme til at sidde kortere tid i centrene, selvom vi siger stop. Vi er på de udsattes side - de har behov for en neutral organisation," siger Anders Ladekarl. 
'Luk Lejren' mener, de danske asylforhold er udtryk for racisme: 
"Det er et grundlæggende problem, at Danmark differentierer mellem landets borgere - nogle har mange rettigheder, og andre har slet ingen. Det er systematisk diskriminering af en særlig gruppe medborgere, og det betegner vi som racisme." 
Emil Nielsen forsikrer, at oprøret sker på et ikke voldeligt grundlag, og at det ikke kommer til at gå ud over asylansøgerne i centret. 
Reaktioner
Men det beroliger ikke Røde Kors:
"Beboerne i centret har været udsat for krig og frygtelige oplevelser. Vi frygter, hvordan de vil reagere," siger Anders Ladekarl. 


