Hvem skal rydde op efter Cheminovas forurening?
Det var en af Danmarkshistoriens største forurenings-skandaler. Og der ligger stadig 110 ton gift fra Cheminova ud for høfde 42 i Harboøre. Nu er virksomheden solgt til udlandet. Men hvem skal betale for oprydningen?
 Auriga Industries har 8.000 danske og udenlandske aktionærer med Forskningsfonden som hovedaktionær. I september bliver Cheminova solgt til den amerikanske virksomhed FMC. Pris: 10,8 milliarder, renset for gæld ventes salget at indbringe 8,5 milliarder til aktionærerne, heraf 2,4 milliarder til Aarhus Universitets Forskningsfond


 Det står på et skilt lige ud til det brusende Vesterhav: »Ophold på stranden frarådes«. Bade-, dykker- og fiskeforbuddet strækker sig flere kilometer langs stranden og ud i havet ved Harboøre. Og sådan har det været i over 30 år. For her ved høfde 42 er der stadig forurenet, og her ligger stadig 110 ton gift begravet – affald efter Cheminovas kemikalieproduktion og en af danmarkshistoriens første og største miljøskandaler.
I september blev Cheminova solgt til den amerikanske virksomhed FMC for 10,4 milliarder. Og i forbindelse med salget mener en række lokale og politikere, at der bør ryddes op en gang for alle efter fortidens forurening.
»Det klæder os ikke i Danmark at have så meget gift liggende lige her i det her skønne naturområde,« siger Helle Dam.
Hun er folketingskandidat i Struerkredsen for Socialdemokraterne og har i dag inviteret partifælle og miljøminister Kirsten Brosbøl til Harboøre, så ministeren kan se stedet.
Lokalt frygter man, at stadigt voldsommere storme med tiden vil æde depotet, så giften ryger ud i havet.
Og de lokale står ikke alene med bekymringen. Både SF og Enhedslisten forsøgte i denne uge at få oprydningen af Cheminovas giftdepot ved Harboøre med i dette års finanslovsaftale. Men forgæves. Det ærgrer Per Clausen, miljøordfører for Enhedslisten:
»Nu har man kastet aben frem og tilbage omkring det her problem i årtier. Så det er oplagt, at staten går ind og er medvirkende, når der oven i købet viser sig en mulighed for, at det kan blive mindre dyrt, end man kunne frygte,« siger han.
Han henviser til, at hovedaktionær i Cheminova, Aarhus Universitets Forskningsfond, har luftet muligheden for at bidrage økonomisk til oprydningen.
Fra 1953 og knap ti år frem dumpede kemikaliefabrikken Cheminova giftigt affald i klitten ud for fabrikken.
Efter langvarigt pres fra blandt andet biologer, politikere den lokale fisker Rav-Aage, blev 5.500 ton giftigt sand i 1981 gravet op, hældt på 26.000 tønder og fragtet til en saltmine i Tyskland. Men der blev aldrig ryddet helt op. Og senest i 2000 opdagede man udsivninger fra det gamle depot.
I 2006 forsøgte man at indkapsle forureningens kerne med en jernvæg. Efterfølgende har man regnet ud, at det vil koste anslået 250 milioner at rense området helt.
Rent juridisk blev Cheminova fritaget for ansvar ved en landsretsdom i 1987. Blandt andet fordi staten også havde dumpet giftigt affald på stedet. Alligevel taler bestyrelsesformand i Aarhus Universitets Forskningfond Brian Bech Nielsen nu om, at man også har et moralsk ansvar:
»Forureningen ved høfde 42 bliver med jævne mellemrum debatteret. Der er stærke følelser forbundet med det sted, og hver gang er det Cheminova, der lander i stormens øje. Vi vil gerne hjælpe Cheminova og få løst det samfundsproblem, der associeres med regionen og firmaet. Og vi vil gerne sikre, at når vi trækker os ud, gør vi det i god ro og orden, så lokalsamfundet har gode muligheder for at komme videre,« siger Brian Bech Nielsen.
Han vil dog ikke love noget, for fundatsen omkring, hvad fonden må bruge midler på, er stram.
Formelt set er det i dag regionens ansvar at rydde op, men Region Midtjylland har med et årligt budget på 20 millioner kroner på området, langt fra de nødvendige midler. For nylig udskød man beslutningen om oprydningen til 2019, hvor stat og regioner skal lave en samlet vurdering af alle Danmarks giftgrunde.
Poul Erik Christensen (R) er formand for Region Midtjyllands udvalg for regional udvikling – herunder forurening. Han mener, salget er en god mulighed for at få renset området en gang for alle:
»Nogle gange vejer moral tungere end jura. Så det glæder mig, hvis Aarhus Universitet kigger indad i stedet for at løbe fra stedet med alle pengene.«
Uanset hvad, kan bidraget fra universitetet ikke stå alene. Derfor håber man fra lokal side også på, at Folketinget vil træde til. Dagens gæst ved høfde 42, miljøminister Kirsten Brosbøl har dog ikke løfter med: »Men jeg vil meget gerne lytte til deres argumenter. Og jeg har aldrig før haft lejlighed til at se området. Jeg kan godt forstå bekymringen i forhold til, at man har sådan et stort giftdepot liggende lige ved siden af havet,« siger hun.

