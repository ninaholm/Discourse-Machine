Undersøgelse af universiteternes arbejdsvilkår



 En række danske fagforeninger for universitetsansatte iværksætter nu en uvildig undersøgelse af de universitetsansattes vilkår, hvad angår arbejdstid, finansiering, forskningsfrihed, ledelses-system mv. 
"Vi vil gerne være sikre på, at der i dette år med evaluering af universitetsloven bliver lavet en lødig undersøgelse. Det er jo uden for diskussion meget dramatiske ændringer, der fandt sted med universitetsloven i 2003 og fusionsloven i 2007, siger Mogens Ove Madsen, der er lektor i samfundsøkonomi på Aalborg Universitet og formand for Undervisnings- og Forskningsudvalget i DJØF. 
Det er på høje tid, at de universitetsansattes arbejdsvilkår nu bliver undersøgt af et uvildigt institut, mener han
"Den seneste sag med knægtelse af en ansats ytringsfrihed på Aarhus Universitet er ikke det eneste eksempel på, at forskerne har fået dårligere vilkår under den nye universitetslov, siger Mogens Ove Madsen og tilføjer:
"En række af forskningens grundvilkår er ændret kraftigt i de senere år. Det er svært at forestille sig, at det går upåvirket hen over vores undervisnings- og forskningssystem." 

