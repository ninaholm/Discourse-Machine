Succes med at blande børn på privatskole
Mariendal Friskole har succes med at have vidtgående specialelever på deres 'almene' privatskole. En succes som kommer regeringens ønsker imøde. Besparelser truer dog ordningens overlevelse
På Mariendal Friskole lærer og leger de vidtgående specialbørn sammen med resten af eleverne.


 Klokken er 11.30, og klassen er ved at slutte dagen af på Mariendal Friskole i København. Det er ikke en klasse som alle andre på skolen. Der er tre lærere til syv elever i alderen 6-10 år, som alle er stærkt handikappede. Nogle af børnene er autister, andre er mongoler, mens én endnu ikke er diagnosticeret.
Klassen er Danmarks eneste vidtgående specialundervisningsklasse, som ligger på en almen skole, hvor børnene har enkelte timer sammen med de andre klasser. Dermed lever skolen op til de ønsker, som regeringen har fremsat i forbindelse med de offentlige besparelser - nemlig at skolerne skal være bedre til at inkludere elever med særlige behov.
Mariendal Friskole har i næsten 30 år arbejdet for at inkludere de vidtgående specialbørn så meget som mulig i normalmiljøet, og erfaringerne er positive.
Skoleleder Anders Blom Salmonsen nævner frikvartererne som eksempel, hvor skolens elevgruppe leger med specialbørnene og behandler dem på en god og ligeværdig måde.
»De leger og kaster rundt med dem, men sætter også grænser. Specialbørnene får f.eks. ikke bare lov til at gå ind på fodboldbanen. Hvis de vil være med, skal de spille fodbold og ikke løbe rundt og tage bolden med hænderne. På den måde bliver de ikke overbeskyttet, men behandles som børn,« siger han og forklarer vigtigheden i, at de vidtgående specialbørn socialiseres med andre.
»En af de ting, man ved om handikappede børn, er, at de spejler sig meget i andre børn. Derfor er det afgørende, at de handikappede har nogle almene venner, som de kan spejle sig i,« siger Anders Blom Salmonsen.
Han mener derfor ikke, det gavner alle specialbørn at komme på større specialskoler - som ellers er normen.
Succes med ordning
Et af succeseksemplerne fra Mariendal Friskole er Ditlev, som er mongol. Han startede på skolen som en sky dreng. I hans papirer stod der, at han ikke fungerede socialt, men dette ændrede sig hurtigt. I dag tumler han med de andre børn og har masser af venner i andre klasser.
»Hans mor stod og kiggede ned i salen med tårerne strintende ud af øjnene efter 14 dage, fordi hun så ham lege med andre, hvilket hun aldrig troede ville ske,« siger Anders Blom Salmonsen.
Inkluderes
Den vidtgående specialklasse har sit eget klasseværelse, som er et lukket miljø med en fast struktur.
Børnene inkluderes i normalmiljøet i undervisningen, hvor det er individuelt bestemt, hvor mange timer børnene har sammen med de almene klasser.
Derudover indgår børnene i frikvartererne, fælles udflugter og fællesmøder, hvor alle elever hver dag samles og synger sange, hører oplæg og leger.
»Vi stræber efter, at forældrene og børnene mødes af lærere, som har et undervisningsmål om hele tiden at lede efter muligheder frem for begrænsningerne,« siger Anders Blom Salmonsen.
Lukningstruet
Anders Blom Salmonsen fortæller, at de specialelever, som regeringen i dag taler om skal ud i klasserne, ikke har så svære diagnoser, som deres specialelever - disse får nemlig vidtgående specialundervisning.
Men tanken og argumenterne, som regeringen bruger til at få specialundervisningselever sluset ind i klasserne igen, nævner Anders Blom Salmonsen, er de samme argumenter, som de bruger til at have stærkt handikappede på deres skole.
»Vi gør det, som både regeringen og kommunalpolitikerne stræber efter. De vil oprette gruppeordninger, hvor handikappede kommer ud på normalskoler i mindre gruppeordninger, som vi gør,« siger han.
Trods dette er den vidtgående specialklasse lukningstruet.
»Vi har fået så få timer, at vi helt sikkert bliver nødt til at lukke, hvis vi ikke kan få lavet om på det,« siger Anders Blom Salmonsen.
Årsagen er ifølge skolelederen, at der bliver søgt dobbelt så mange midler til almindelig specialundervisning, som den pulje der er sat af.
»Derfor har man besluttet i samarbejde med skoleforeningerne at halvere støttetildelingen til alt det, man kalder svært handikap. Det er her, vi kommer i klemme, da vi søger midler i samme pulje som specialundervisningen,« siger Anders Blom Salmonsen og påpeger, at skolens vidtgående special-elever koster næsten en tredjedel af prisen i kommunalt regi.


