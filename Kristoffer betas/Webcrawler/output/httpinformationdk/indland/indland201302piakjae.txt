Pia Kjærsgaard: Det er ikke det vi vil med Danmark
Pia Kjærsgaard er chokeret over angrebet på Lars Hedegaard, som blev forsøgt skuddræbt på sin bopæl tirsdag


 Dansk Folkepartis formand, Pia Kjærsgaard, der selv i årevis har levet under politibeskyttelse, er rystet over, at islamkritikeren Lars Hedegaard er blev forsøgt dræbt med et skud af en ukendt gerningsmand.
Pia Kjærsgaard siger til Ritzau om angrebet på Lars Hedegaard:
- Det er rystende. Man kan ikke andet end blive chokeret, når man hører sådan noget. Jeg kan kun håbe, at gerningsmanden bliver pågrebet, så politiet kan finde ud af motivet, og hvorvidt der er flere gerningsmænd.
- Uanset hvad er det ganske rystende, at Lars Hedegaard skal udsættes for det her, siger Pia Kjærsgaard til Ritzau.
Hun understreger, at motivet til angrebet endnu ikke er kendt, og derfor er det for tidligt at sætte ord på, om der er tale om terrorisme.
- Vi ved ikke, hvad motivet er, men det virker som om, det er på grund af hans holdninger og ytringer, og det er ikke rimeligt i et demokrati, siger Pia Kjærsgaard.
Hun mener, at det er for tidligt at tage stilling til, om der kan tages konkrete politiske initiativer efter angrebet på Lars Hedegaard, men siger:
- Jeg er meget chokeret over, at man kan risikere at åbne sin dør og blive skudt på klods hold. Det påvirker mig meget, fordi jeg selv har været udsat for en hel del, siger Pia Kjærsgaard, der lever under PET-beskyttelse.
Hun opfordrer til samling mod kræfter, der arbejder imod demokratiet i Danmark.
- Jeg kan slet ikke acceptere, at Danmark udvikler sig på den måde, som er tilfældet nu. Vi må gøre alt, hvad vi kan for at kæmpe imod det. Det er ikke det, vi vil med Danmark.
- Vi må gøre alt, hvad vi kan for at stå sammen imod de her begivenheder, siger Pia Kjærsgaard.

