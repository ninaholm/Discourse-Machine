Forsvaret overvejer at bruge psykologisk krigsførelse
Forsvarets ledelse har indledt et studium af, hvorvidt træning i såkaldte psykologiske operationer bør opprioriteres. Erfaringer fra Irak og Afghanistan har været positive, siger generalmajor Per Pugholm Olsen fra Forsvarskommandoen. Resultatet kan få indflydelse på næste forsvarsforlig


I gamle dage ville man have kaldt det propaganda. I dag bruger NATO begrebet psykologiske operationer for de aktiviteter, der målrettet går efter at ændre for eksempel civile afghaneres oplevelse af virkeligheden.Det danske forsvars ressourcer inden for psykologiske operationer, på engelsk forkortet 'psyops', er meget begrænsede. I hærens struktur eksisterer der ikke formelt instruktører til at uddanne 'fodsoldater' i disciplinen. De danske styrker i Afghanistan oplever ellers succes med ad hoc-sammensatte Taktiske Psyops Teams, TPT'er. Det er almindelige soldater, der på baggrund af en kort introduktion op til udsendelsen udfører psyops blandt afghanerne.Information erfarer, at Forsvarskommandoen har iværksat et såkaldt udviklingsstudium af, hvorvidt og hvordan psyops skal inkorporeres i forsvaret fremover."Erfaringer fra Irak og Afghanistan har givet en klar erkendelse af, at det her er noget, vi skal kunne," siger generalmajor Per Pugholm Olsen. Han er ansvarlig for strategisk langtidsudvikling i forsvaret og medlem af Forsvarskommissionen.Per Pugholm Olsen understreger, at der endnu ikke er taget nogen konkret beslutning om psykologiske operationers fremtid i Danmark. Det vil afhænge af studiets resultat.Ifølge psyops-ekspert Thomas Nissen fra Forsvarsakademiet ville en opprioritering af psykologiske operationer redde både danske og civile afghanske liv."Psyops øger vidensniveauet om, hvorfor vi er der, og hvad vi laver, og minimerer negative rygter om os. Det ændrer perceptionerne i det hele taget. Kan vi i højere grad vinde befolkningens accept og forståelse af vores tilstedeværelse, er resultatet en nemmere opgaveløsning og færre bodybags," siger Thomas NissenDelt begejstringOberst Lars Møller fra Hærens Operative Kommando er ansvarlig for hærens uddannelser. Han er skeptisk over strukturelt at indføre Taktiske Psyops Teams på nuværende tidspunkt."Psyops er nyttigt, men det er der mange ting, der er, og man må altid afveje ressourcerne, der er til rådighed. Står det til mig, så er det ikke dér, vi først skal bruge penge," siger Lars Møller, som ikke mener, at et lille forsvar som det danske kan eller skal kunne det hele.Han påpeger, at de danske styrker i Helmand hellere skal 'låne' psyops-kapaciteter hos briterne, sådan som man i høj grad gør nu, hvor vore allierede til gengæld får støtte fra for eksempel Danmarks kampvogne.At låne er udmærket, siger Thomas Nissen, hvis man altså har tidshorisonten til at planlægge, og briterne har ressourcerne til at støtte."Men det er langtfra altid, at den tid og de ressourcer er til rådighed, så hvis man effektivt vil understøtte sine operationer med en psyops-enhed, bliver man næsten nødt til at have kapabiliteten selv," siger han.Undersøgelsen af, om psyops skal spille en større rolle i det danske forsvar, kommer kun til at tage fire måneder med planlagt offentliggørelse i slutningen af februar. Normalt tager et tilsvarende udviklingsstudium cirka et år.Per Pugholm Olsen bekræfter, at det forøgede tempo skyldes en prioritering af, at studiets resultat kan indgå i de kommende forhandlinger om forsvarsforlig.
