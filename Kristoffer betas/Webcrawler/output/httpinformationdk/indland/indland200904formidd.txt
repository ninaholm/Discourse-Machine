En formiddag i Ingenmandsland
De har hverken ret til uddannelse, arbejde eller til at stifte et hjem. Efter tuneserloven trådte i kraft, er 17 ud af 21 udlændinge på tålt ophold blevet pålagt opholds- og meldepligt i Center Sandholm. Det er utåleligt, fortæller de til Information


 Selv om det er fredag og forår, er Elias' humør ikke særlig godt. Det er det efterhånden sjældent. Han smiler aldrig rigtigt, og hver morgen vågner han med en trist følelse i maven. Sådan har det været i et par måneder nu. 
Det begyndte, da et flertal på Christiansborg i december vedtog lovforslag 69 - det, der blev kaldt tuneserloven, men som også kom til at inkludere 36-årige Elias Karkavandi, der oprindelig er fra Iran.
Tilbage i 2004 stod han vagt på Christiania og gav pusherne besked, når politiet dukkede op. Det plettede hans ellers rene straffeattest. Ud over en fængselsstraf på halvandet år fik han en udvisningsdom til Iran, hvor han boede for cirka 20 år siden. I Iran var Elias militærnægter og konverterede fra islam til kristendom. Som følge deraf risikerer han at blive slået ihjel eller udsat for tortur, hvis han vender tilbage. Derfor er han på tålt ophold i Danmark. Den nye skærpede lov betyder, at han har pligt til at overnatte i Center Sandholm og skal melde sig hos politiet samme sted tre gange om ugen. 
"Efter alle de år, jeg har boet i Danmark, har jeg pludselig ikke nogen rettigheder. Jeg er ikke længere en del af samfundet. De har stemplet mig som kriminel, selv om jeg allerede har afsonet min straf i fængslet. Jeg føler mig fanget i systemet. Den lov ødelægger min tilværelse," siger Elias, mens han for tredje gang i denne uge tager til Sandholmlejren ved Allerød i Nordsjælland. 
10 sekunders meldepligt
I dag har Elias lånt sin kammerats bil, så turen fra København kun varer 40 minutter. Klokken 10 er der meldepligt, ikke før - ikke senere. Der er stadig nogle minutter til, så Elias tager 'Boris Jeltsin' under armen - sin hundehvalp, som nu om dage er det eneste, der kan få Elias på bedre tanker. 
Inden meldepligten vil de to lige slå et smut forbi det 20 kvadratmeter værelse, hvor Elias egentlig burde bo sammen med de tre andre mænd. Men lige som en af de andre kan Elias ikke klare at bo der: 
"Havde de forestillet sig, at vi skulle bo fire mennesker her," spørger han i et tonefald, der ligger i grænselandet mellem frustration, vrede og skuffelse. 
Han kigger rundt i det lille tilrøgede rum, trækker vejret dybt og fortsætter:
"Vi kender jo ikke hinanden. Selv om vi snakker godt nok, så er vi jo psykisk belastet af vores fortid," siger han og tænder den anden cigaret på få minutter. 
Da cigaretten er røget færdig, runder klokken ti, og det er tid til meldepligt. En civilklædt betjent krydser Elias af. Det varer ti sekunder. Så er meldepligten overstået. 
"Tre gange om ugen bruger jeg en halv dag på noget, der varer så kort tid. Jeg vågner i dårligt humør og tænker 'åh nej, ikke igen.' Jeg skal bare ud derfra i en fart, for det her sted slår mig psykisk ihjel," fortæller Elias. 
Skarp kritik af L 69
Oprindeligt skulle tuneserloven kun gælde tre udlændinge - nemlig én, som PET mistænkte for at ville myrde Jyllands-Postens bladtegner, og to andre, som ifølge PET var til fare for landets sikkerhed. Men for at undgå en lov tiltænkt så få personer, blev lovforslaget ændret. Loven kom derfor til at omfatte alle udlændinge på tålt ophold og blev vedtaget i Folketinget af regeringen og Dansk Folkeparti. 
Undervejs mødte forslaget skarp kritik fra adskillige eksperter og jurister, hvoraf én mente, at loven både var i strid med Grundloven og menneskerettighederne. 
De ca. 20 andre udlændinge på tålt ophold var da heller ikke til fare for landets sikkerhed, men havde afsonet straffe og fået udvisningsdomme for besiddelse af f.eks. narko. Men de kan ikke sendes hjem og er derfor på tålt ophold i Danmark - noget der ikke forandrer sig fra én dag til en anden. 
Inden den nye lov blev vedtaget, skulle de melde sig i lejren én gang om ugen. Om de ville overnatte og bo i lejren, måtte de selv bestemme. 
Nu er 17 ud af de 21 udlændinge på tålt ophold pålagt opholdspligt i Sandholm. 
Selv om vicepolitichef i Rigspolitiets Udlændingeafdeling, Hans Viggo Jensen - som Information tidligere har beskrevet - på de indre linjer gav udtryk for, at personerne på tålt ophold "i meget høj grad" levede op til den dagældende meldepligt, blev også den skærpet. Således skulle de personer, der allerede havde afsonet deres straffe for narkoforbrydelser, melde sig to eller tre gange om ugen til politiet. 
Kø for 100 kroner
Ud over pligterne må de 21 personer på tålt ophold heller ikke arbejde. Derfor er Elias i ulønnet praktik - en tjans han har svært ved at passe, fordi han skal melde sig i lejren mandag, onsdag og fredag klokken 10. 
"Det værste er, at jeg ikke kan passe min praktik, og at jeg ikke må arbejde. Jeg vil jo bare gerne leve et normalt liv uden at skulle melde mig til nogen som helst," siger han. 
Personerne på tålt ophold har ingen mulighed for at tjene penge på lovlig vis. Derfor får de udleveret lommepenge hver anden uge. Præcis 110,50 kr. får Elias udleveret hver anden fredag. Penge som Elias faktisk helst ville være foruden, fordi der er så lang kø for at få dem udleveret. Men heller ikke her har han noget valg: Det er nemlig en ekstra kontrol, og dét frustrerer Elias: "Der er ikke noget mere ydmygende for mig end at stå i kø for hundrede kroner. Jeg bander indvendigt og fristes til at flippe ud," siger han, men prøver at holde fokus på Boris, der tumler i hans favn. 
Åbent fængsel
På et andet værelse i Sandholm sidder irakiske Taleb Asari. Han er psykisk syg og har derfor fået sit eget værelse. Også han er på tålt ophold og oplever konsekvenserne af den skærpede lov. Før boede han tæt på sin 79-årige mor, som hverken forstår eller taler dansk. Han hjalp hende med praktiske gøremål og med at tage sin medicin. Nu er han tvunget til at overnatte i Sandholm hver nat og melde sig tre gange om ugen. Med de få lommepenge, han får, har han ikke råd til at betale de 147 kroner, en returbillet til København koster. 
"Det her er et åbent fængsel. Jeg sidder herinde det meste af dagen, og tankerne kører bare rundt i hovedet på mig: Hvor længe skal jeg være her," spørger han, mens armene fægter, og stemmen knækker. 
"Den nye lov knækker mit liv og straffer min familie. Jeg har ingen frihed og føler mig ensom. Jeg forstår ikke, hvorfor de gør forskel på, om man har blå eller sorte øjne," siger Taleb, der helst holder sig inden døre i nærhed af telefonen i tilfælde af, at nogen ringer og fortæller, at hans mor er blevet syg. 
Elias har langt om længe fået sine penge og er dermed færdig med pligterne i Sandholm. Skyerne har nu trukket sig sammen, og store hagl falder ned over lejren. Elias tager atter Boris under armen og løber hen mod bilen. Den skal alligevel også snart afleveres. 
Foråret virker ærlig talt langt væk. Elias ved, at han skal fortsætte denne tilværelse dag ud og dag ind. Måske i mange år. Måske resten af livet. 
"Jeg er ked af, at mit liv har udviklet sig på den her måde. Jeg vil jo bare gerne have arbejde, hjem, kone og barn. Men hvad skulle jeg kunne tilbyde dem?" 

