Behovet for flere studiepladser vokser
Antallet af unge i den uddannelsessøgende alder stiger. Derfor er det nødvendigt at tage problemet med for få studiepladser alvorligt, mener Dansk Industri. Men universiteterne risikerer at måtte gå på kompromis med kvaliteten af undervisningen, hvis der skal optages endnu flere, lyder det
Der mangler allerede studiepladser, men der kommer til at mangle endnu flere fremover, hvis ikke der tilføres flere penge, lyder det fra universiteterne.


 Ungdomsårgangene vokser. Derfor kan de knap 8.000 unge, der fik afslag fra landets universiteter meget hurtigt skyde i vejret, hvis ikke antallet af studiepladser bliver øget betydeligt.
Samtidig er grænsen for, hvor mange ekstra studerende universiteterne kan optage, ved at være nået, mener formand Danske Universiteter Jens Oddershede.
Hvis der skal endnu flere unge på universitetet, så er der også behov for at øge midlerne til forskningen, påpeger han.
»Universitetslærere er også forskere, derfor er det ikke nok, at vi får pr. studerende, der består eksamen, for de dækker kun undervisningen,« siger han og fortsætter:
»Med mindre der sker drastiske ændringer, så får vi meget svært ved at øge optaget væsentligt.«
På Copenhagen Business School (CBS) står de allerede med problemet med manglende forskningsmidler.
I år har den tidligere handelshøjskole afvist 20 procent af de ansøgere, der har en uddannelse på CBS øverst på prioriteringslisten. Ikke fordi de unge er uegnede, men fordi CBS ellers får flere studerende, end der må være i forhold til antallet af undervisere, forklarer sekretariatschef for uddannelse Wilbert van der Meer.
CBS' problem er, at der ikke er råd til at ansætte flere lærere til det øgede antal studerende: »Vi får penge pr. studerende, og de går til undervisningen, men de dækker ikke vores udgifter til, at de nye ansatte også skal have tid til at forske. Hvis vi bare ansætter løstansatte til at undervise, så kommer vi i konflikt med kravet om forskningsbaseret undervisning,« forklarer van der Meer.
Når CBS har svært ved at få råd til at ansætte flere forskere, så skyldes det blandt andet den historiske fordeling af forskningsmidler. Den betyder, at selv om CBS har 11 procent af de universitetsstuderende, så modtager de kun tre procent af basismidlerne, der skal finansiere det videnskabelige personale forskning.
Uddannelses flaskehals
Dansk Industri (DI) påpeger, at erhvervslivet kommer til at mangle 5.-6.000 højtuddannede i 2015, derfor er der behov for at tage problemet med de manglende studie-pladser alvorligt.
»Det er meget frustrerende, når vi kan se, at vi kommer til at mangle kandidater, og de unge søger mere ansvarligt, og mange har talentet til at komme ind, men der bare ikke er pladser nok, « siger uddannelsespolitisk konsulent i DI Mads Eriksen, der mener, at finansieringen af uddannelse generelt er for lav.
»Der er behov for at få lavet en køreplan for antallet af studiepladser og for at få lavet økonomisk aftale med universiteterne. Det er dyrt her og nu at skabe flere pladser, men afkastet er højt, og den modsatte situation, hvor vi sender tusindvis af unge udenfor uddannelsessystemet er langt mere uoverskuelig,« siger Mads Eriksen og påpeger, at problemet kun vil vokse fremover.
»Allerede næste år er der 9.000 flere 19-23-årige danskere, og om fem år er 30.000 flere i den uddannelsessøgende aldersgruppe. Det skaber et dobbelt pres på universiteterne, at ungdomsårgangene stiger samtidig med, at flere skal have en uddannelse. Så vi står med et alvorligt problem de kommende år, hvor de 8.000 afviste kan blive til rigtigt mange flere,« siger Mads Eriksen.
Tillid
Videnskabsminister Charlotte Sahl-Madsen er enig i, at det vil koste at få flere i uddannelse, men minder om, at opgørelser viser, at 83 procent af dem, der får afslag, kommer ind på anden uddannelse.
»Der skal flere penge til, men taxameterbevillingerne følger antallet af studerende og der har aldrig været større bevillinger til forskning,« siger Charlotte Sahl-Madsen, som derfor ikke mener, der er behov for ekstra forskningsmidler.
I stedet må universiteterne skære på administrationen, så de får flere midler til undervisning og forskning, påpeger ministeren:
»Bevillingerne skal bruges mere kløgtigt, der er der ingenting, der forhindrer. Det kan være undervisningen kan tilrettelæges på andre måder eller studieadministrationen, der gøres mere effektiv,« lyder det fra videnskabsministeren.
Jens Oddershede påpeger, at besparelser på universiteter slet ikke kan bruges undervisningen:
»De penge, vi skal spare på administration, trækkes ud af universitetssektoren, så det er ren voodoo.«
Håb om handling
Videnskabsministeren vil efter sommerferien drøfte øget optag med universiteterne, når de såkaldte udviklingskontrakter skal forhandles på plads.
»Vi har allerede leveret 2.500 ekstra studerende i år, så vi er godt på vej, og jeg er meget fortrøstningsfuld i forhold til, at vi i fællesskab med rektorerne kan løfte den opgave,« siger Charlotte Sahl-Madsen.
Rektorformanden håber på, at man fra politisk hold vil undlade at skære ned direkte eller indirekte, som ved sidste års finanslov, hvor en del af udgifterne til det øgede antal studerende blev betalt ved besparelser på 700 mio. kr. på forskning og øvrige formål på universiteterne.
»Den tillid er en forudsætning for, at flere uddannelser ellers bliver vi bombet tilbage til stenalderen,« siger Jens Oddershede.

