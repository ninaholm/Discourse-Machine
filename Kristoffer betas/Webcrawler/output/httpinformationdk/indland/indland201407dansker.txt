’Vi danskere vil have TTIP’
Dansk Metal og Dansk Industri har i fællesskab fortalt Financial Times’ læsere, at de er stærkt engagerede i at få en transatlantisk frihandelsaftale realiseret så hurtigt som muligt


 Hvis der er to, der står sammen om at støtte frihandel over Atlanten, så er det Dansk Industri og Dansk Metal. De to organisationers formænd, Karsten Dybvad og Claus Jensen, havde i søndags en fælles kommentar i avisen Financial Times under overskriften »We Danes remain committed to a TTIP agreement«, ’Vi danskere er fortsat engagerede for en TTIP-aftale’.
I teksten anbefaler man, at der »handles nu« for at sikre en transatlantisk frihandelsaftale mellem USA og EU med de betydelige fordele, den kan give danske virksomheders eksport og dermed økonomisk vækst og beskæftigelse i Danmark.
»USA er i dag Danmarks tredjestørste eksportmarked. En ambitiøs TTIP-aftale kan øge denne eksport med op til 28 pct.,« skriver Dybvad og Jensen.
»TTIP er en mulighed, vi ikke har råd til at miste,« mener de.
Med denne stærkt positive holdning er Dansk Metal ude af trit med alliancen af de største europæiske og amerikanske faglige organisationer – ETUC og AFL-CIO – som forleden udsendte en kritisk fælleserklæring om TTIP, ligesom f.eks. Dansk Metals tyske søsterforbund, IG Metall, er klart imod frihandelsaftalen og har forlangt forhandlingerne stoppet.
I forbundsformand Claus Jensens feriefravær har Information ringet til EU-chef i Dansk Metal, Jens Boe Andersen.
»Helt grundlæggende har vi en meget pro-frihandel orientering, og vi synes, der i det konkret tilfælde med TTIP er et enormt potentiale. Vi ser virkelig en mulighed for at skabe nye danske job, hvis vi kan få mere handel over Atlanten,« siger han.
– Hvis man fjerner toldbarrierer og tekniske handelshindringer, er det jo begge sider af Atlanten, der får mulighed for at eksportere mere til hinanden?
»Ja, og det synes vi kun er godt. Vores importindustri lever også i høj grad af at kunne importere billigt.«
– Men så skal begge sider også importere mere. Man kan spørge, om vi alle kan skrue op for forbruget af varer fra hinanden? Uden det er der vel ingen effekt?
»Du vil få en øget konkurrence, der giver lavere priser på visse produkter til gavn for forbrugerne. Det synes vi er fint – det er jo samme rationale som med EU’s indre marked.«
Kollegernes skepsis
Jens Boe Andersen bemærker, at USA i øjeblikket også fører frihandelsforhandlinger med en række andre lande hen over Stillehavet – den såkaldte TPP-aftale – og at det er vigtigt for EU at få en TTIP-aftale på plads, så USA’s handel i så høj grad som muligt kommer til at foregå hen over Atlanten frem for Stillehavet.
»Vi skal gøre, hvad vi kan, for at amerikanerne kigger over mod os,« siger han.
– Når I siger, at dansk eksport kan øges med 28 pct., så bygger det på modelberegninger lavet for EU-Kommissionen med en frygtelig masse antagelser indbygget?
»Det er klart, det er lidt som at stikke fingeren i luften og mærke, hvad vej vinden blæser. Der er ingen tvivl om retningen, men sådanne modelberegninger kan jo ikke give præcise svar.«
Lederen af tyske IG Metalls kontor i Bruxelles, Dirk Bergrath, sagde forleden, at EU-modelberegningernes bud på TTIP-gevinsten for EU’s BNP – 0,05 pct. ekstra pr. år over 10 år – er så lidt, »at det ikke rigtig er værd at beskæftige sig med.«
Jens Boe Andersen medgiver, at der i mange faglige kredse i EU er en markant skepsis over for TTIP.
»Vi deler ikke den bekymring, som mange andre faglige organisationer i EU har. I virkeligheden er det kun de nordiske fagforeninger, der er pro TTIP – du har allerede syd for grænsen en skepsis. Men sådan har det været hele tiden: De er noget mere protektionistisk indstillede, end vi er. Vi synes lidt, de prøver at finde hår i suppen for at modarbejde TTIP, så meget de nu kan.«
’Ingen stærke følelser for ISDS’
I Financial Times-kommentaren skriver de to organisationsformænd, at »for at tiltrække flere investeringer i Europa er det vigtigt, at TTIP sikrer tilstrækkelig beskyttelse af udenlandske investorer mod direkte eller indirekte ekspropriering eller unfair behandling.«
Den formulering er en anbefaling af det såkaldte tvistbilæggelses-system, ISDS, som er den allervæsentligste anke mod TTIP fra bl.a. faglige organisationer på begge sider af Atlanten.
– Hvorfor kan man ikke have tillid til, at retssamfund som USA og EU kan håndtere den slags tvister ved domstolene?
»Det er ikke os, der står forrest og kræver, at ISDS kommer med. Vi har ikke stærke følelser forbundet med det. Hvis man i enighed når frem til at udelade det af TTIP, vil vi sagtens kunne leve med det.«
– Sætningen i Financial Times må da læses som en anbefaling?
»Ja, men det er heller ikke noget, der støder os. Hvis det er en del af aftalen, så er det fint, så længe det ikke hindrer demokratierne i at føre den politik, de gerne vil, på miljø, forbrug og sundhed. Det skal man holde øje med. Men hvis ISDS er et amerikansk krav, så skal det ikke være det, der forhindrer os i at få en frihandelsaftale. Vi synes ikke, man skal sige nej til TTIP på grund af ISDS,« siger Dansk Metals cheføkonom.

