Venstre villig til at afskaffe møder på jobcentre
Venstres Kristian Jensen er parat til en forårsrengøring på beskæftigelsesområdet. Det skal være slut med ’samtaler for samtalernes skyld’


 »Kommunerne, regionerne og de offentlige ledere og ansatte skal have større frihed til at beslutte, hvordan opgaverne skal løses.«
Sådan lyder en af målsætningerne i regeringens arbejdsplan ’Danmark 2020’. Men regeringens plan om flere samtaler på jobcentrene med langtidsledige vil tværtimod føre til mere formålsløst paragrafrytteri, advarede fagfolk i går i Information i forbindelse med et regeringsforslag om, at langtidsledige fremover skal til møde på jobcentre en gang om måneden. Og nu er Venstres Kristian Jensen parat til at luge ud i unødvendige regler på området.
– Regeringen skriver som hovedmål i 2020-planen, at den offentlige danske sektor skal være blandt de mindst bureaukratiske i OECD. Hvad mener I mere konkret med det?
»Der skal bruges færre kræfter på administration og flere kræfter på at levere service til borgerne. Her tænker jeg konkret på pleje, sundhedsbehandlinger, undervisning med mere.« 
– Altså mere direkte service til borgerne og mindre papirarbejde?
»Ja«
– Nu peger fagfolk på, at regeringens plan om at indføre flere samtaler mellem langtidsledige og jobcentrene vil skabe mere bureaukrati og formålsløst papirarbejde. Hvordan hænger målsætningen om mindre bureaukrati sammen med forslaget om flere samtaler?
»Det, man altid skal overveje, er, hvorvidt det administrative arbejde står mål med de effekter, man får ud af det. Og en tættere opfølgning på de langtidsledige gør os bedre i stand til at få dem i arbejde igen. Derfor er det jo ikke sådan, at man bare kan afskaffe ethvert offentligt anliggende, der ikke direkte er en hjælp til borgerne. For eksempel kan byggeansøgninger og flyttemeddelelser jo godt virke som bureaukrati, når man som borger skal igennem det. Men reglerne er nødvendige for samfundet, fordi de tjener en fælles interesse.«
»Men jeg mener, vi skal gå de nuværende regler kritisk igennem og fjerne dem, hvor besværet ikke står mål med effekterne,« siger han.
– Både de langtidsledige og socialrådgiverne kalder regeringens plan ’samtaler for samtalernes skyld’. Kan man her tale om, at besværet står mål med effekterne?
»Når vi vælger at lave en opfølgning, er det jo fordi, vi er af den overbevisning, at en tættere opfølgning på langtidsledige kan forhindre, at de hænger fast i arbejdsløshed.«
»Men jeg vil gerne sige, at jeg er parat til at afskaffe enhver regel og ethvert møde, der kun er der for mødets skyld, og som ikke bringer den langtidsledige tættere på et job og tættere på arbejdsmarkedet,« siger Kristian Jensen.

