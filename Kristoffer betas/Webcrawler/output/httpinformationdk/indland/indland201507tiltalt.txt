’Tiltalte frakendes sin danske indfødsret’
Da Østre Landsret idømte den marokkansk fødte Said Mansour fire års fængsel for at fremme terrorvirksomhed og fratog ham hans danske statsborgerskab, indgik risikoen ved en udsendelse til Marokko ikke i rettens overvejelser. Derimod var risikoen afgørende, da Retten på Frederiksberg i december afviste at fratage ham statsborgerskabet. Sagen bør komme for Højesteret, mener Mansours advokat, Thorkild Høyer


 Spørgsmålet om, hvorvidt Said Mansour – engang kendt som ’Boghandleren fra Brønshøj’ – risikerer behandling i strid med menneskerettighederne, hvis han udsendes til sit fødeland Marokko, »beror i hovedsagen på en asylretslig vurdering«.
Sådan sagde tre landsdommere og ni nævninge i Østre Landsrets 15. afdeling, da de i onsdags med en historisk afgørelse dømte Said Mansour til fire års fængsel for at fremme terrorvirksomhed, udvisning af Danmark med permanent indrejseforbud – og som det mest opsigtsvækkende: Fratagelse af hans danske statsborgerskab.
Det er aldrig tidligere sket, at en dansk statsborger er blevet frataget sit statsborgerskab på grund af kriminalitet. Afgørelsen var kun mulig, fordi Said Mansour i forvejen havde bevaret sit marokkanske statsborgerskab, efter at han kom til Danmark i 1984 og blev dansk statsborger.
Selv om én af de ni nævninge var imod at fratage Said Mansour statsborgerskabet – hvorfor skal vi se senere – så var alle dommere og nævninge enige om ikke at tage hensyn til, hvad der ville ske, hvis Said Mansour blev udsendt til sit fødeland Marokko, som han forlod som 24-årig.
Dermed overlades spørgsmålet om, hvad der skal ske med Said Mansour, når han om et par år kommer ud af fængslet, i sidste instans til Flygtningenævnet.
Læs også: ’Vores religion opfordrer os til terror’
Helt anderledes så Retten på Frederiksberg på det spørgsmål, da den i december 2014 havde Said Mansour-sagen til behandling. Selv om de tre dommere og seks nævninge nåede frem til samme fængselsstraf på fire år, ønskede et flertal på syv stemmer mod fem ikke at fratage Said Mansour hans danske statsborgerskab:
»Flertallet lagde i forbindelse med dette spørgsmål bl.a. vægt på hans langvarige ophold og familiære tilknytning til Danmark samt til, at det ikke kan udelukkes, at han ville lide overlast ved en eventuel tilbagesendelse til Marokko som følge af hans tidligere udtalelser om det marokkanske regime og karakteren af den kriminalitet, som han nu igen er dømt for.«
På den baggrund ønsker Said Mansours advokat, Thorkild Høyer, sagen bragt for Højesteret, og det har han nu bedt Procesbevillingsnævnet om tilladelse til. Han mener, at der er en uklar retspraksis på området:
»Anklageren i Østre Landsret henviste på den ene side til en række afgørelser fra Højesteret, hvorefter det først er i forbindelse med selve udsendelsen, at man tager stilling til en eventuel risiko. Modsat henviste jeg til FN’s torturkonvention, hvorefter det er forbudt at udvise – og læg mærke til, at konventionen udtrykkeligt siger udvise – til tortur. Mit synspunkt var, at landsretten, lige som byretten gjorde, måtte tage stilling til det i selve dommen.«
Mansour ringe integreret
Mens retten på Frederiksberg som nævnt lagde vægt på Said Mansours »langvarige ophold i og familiære tilknytning til Danmark«, var beskrivelsen fra flertallet i Østre Landsret anderledes. De fokuserede i stedet på, hvor ringe Said Mansour var blevet integreret:
»Tiltalte har opholdt sig i Danmark siden 1984 og har med en dansk kvinde fået fire børn, som dog nu alle er voksne. Han har ikke på noget tidspunkt opnået en fast eller varig tilknytning til arbejdsmarkedet. Han har modtaget kontanthjælp siden 1994, og hans danskkundskaber er begrænsede. Uanset sit lange ophold her i landet må tiltalte således anses for ringe integreret i det danske samfund.«
At Said Mansours kone venter barn, tillagde flertallet ikke »afgørende betydning« med henvisning til, at »parterne har lært hinanden at kende i gerningsperioden for den foreliggende sag, at de ikke er samlevende, og at det ufødte barn er undfanget efter byrettens dom i sagen«.
Flertallet henviste desuden til, at Said Mansour taler arabisk og har fem søskende i Marokko, så »selv om tiltalte efter det oplyste ikke har besøgt Marokko siden 1989, kan han derfor ikke siges at være uden tilknytning til landet.«
Den ene nævning, der var mod både fratagelse af Said Mansours danske statsborgerskab og udvisningen af ham, mente efter »efter en samlet vurdering af tiltaltes stærke tilknytning til Danmark over for tiltaltes begrænsede tilknytning til Marokko«, at der forelå »så afgørende hensyn, som taler imod frakendelse af tiltaltes danske indfødsret, at frakendelse bør undlades, uanset alvoren og grovheden« af hans forbrydelse.
Facebook-terroristen
Said Mansour har tidligere i 2007 været dømt og fængslet for opfordringer, der kan fremme terrorvirksomhed. Med Østre Landsrets dom er han nu dømt fire års fængsel for i 2012-14 »gennem en række opslag på Facebook og ved udsendelse af e-mails at have opildnet og hvervet personer til at rejse til Syrien eller Irak for at deltage i væbnet jihad og således have været med til at fremme terrororganisationerne al-Qaeda og al-Nusra-frontens virksomhed.«
Desuden har han udbredt tre bøger på internettet af den radikale islamist Abu Qatada, hvilken han blev frifundet for i byretten, men dømt for i landsretten. Et af Said Mansours opslag fra april 2013 viste »nogle krigere på heste med sværd og to maskingeværer og med teksten ’I’m a muslim = terrorist’«.
Et andet opslag havde følgende tekst: »Vi er terrorister, og terror er en pligt. Både Øst og Vest må vide, at vi er terrorister, og vi er frygtindgydende. Udrust imod dem så mange kampheste, som I formår dermed at sætte en skræk i livet i Allahs og jeres fjende. Derfor er terror en pligt ifølge Allahs religion.«
Flere af Said Mansours opslag var hilsener fra unge, der var draget i hellig krig fra Danmark, f.eks. den formentlig afdøde Abu Khattab afbilledet med et maskingevær:
»Vi har fået alt i Danmark, vores forældre betalte alt, vi fik gratis brød og mælk, men stadig Kuffar (vantro, red.) kunne ikke narre os. Kære brødre, den bedste belønning er Jihad, dit blod vil dufte, din imam vil komme som en lysende boble.«
I et andet opslag fra Abu Khattab hed det: »De folk, der inspirerede mig, var Abu Mussa, skeikh Omar Bakri Mohammed (...) Men også sheikh Osama bin Laden og sheikh Anwar Awlavi var de store ikoner for jihad, og pga. deres kald fik jeg kærligheden til jihad i mit hjerte«.
Et lignende eksempel var et opslag med en signeret hilsen fra dansk-pakistaneren Abu Musa, der senere blev dræbt i Syrien:
»Enhver person, som kalder til islam og kæmper for det, vil blive forfulgt lige som profeterne blev. Enhver profet blev forfulgt af sit folk på grund af sit kald, så det overrasker mig ikke, men rettere glæder det os, da vi følger profeternes fodspor.«
I kommentarfeltet til dette opslag havde Said Mansour selv indsat fotos af en række krigere og skrevet: »Muslims are terrorists«, og »Vi er terrorister, og det er vi stolte af.«
Et opslag fra januar 2013 fra Said Mansour lød: »JIHAD is the only way to etsablish an islamic state and restore the Islamic caliphate«.
Endnu et opslag viste »et billede af Kurt Westergaards hoved liggende i et toilet og omgivet af flammer og blod og forsynet med teksten ’Sandelig I vidste det, så smag den. Ildens straf venter de vantro’«.
Såvel i landsretten som i byretten blev det af vidner i form af eksperter i arabisk kultur og islam forklaret, at de enkelte Facebook-opslag bør vurderes som en helhed, fordi de anvendte farver og symboler – f.eks. heste eller de sorte faner – har meget stærk symbolværdi. Den sorte farve symboliserer således Jihads krig gennem sværdets vej, mens hestene står for at invadere eller indtage territorium.
Også se på straflængden
Thorkild Høyer ønsker også, at Højesteret tager stilling til længden af fængselsstraffen.
»Anklagemyndigheden mener, at Said Mansour har leveret ideologisk tankegods til terrorister rundt i verden. Det er da muligt, men jeg tror ikke, at der er nogen unge, der drager til Syrien som hellige krigere på grund af hans formørkede skriverier. Det er begivenhederne dernede, der får unge til at tage af sted,« siger Thorkild Høyer, der også peger på, at der ikke er fortilfælde og dermed ikke en praksis fra tidligere sager.
Sandsynligheden for, at Said Mansour nogensinde bliver udvist til Marokko, er ifølge Thorkild Høyer under alle omstændigheder forsvindende lille.
Han henviser bl.a. til, at det danske Justitsministerium så sent som i april 2015 har afvist at udlevere Said Mansour til de marokkanske anklagemyndigheder. De havde ellers i en såkaldt note verbale i midten af marts fra den marokkanske ambassade fastholdt en tidligere udleveringsanmodning fra 2006.
Den blev i 2008 afvist af Justitsministeriet, som altså gentog afvisningen i april i år.

