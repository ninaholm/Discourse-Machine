Uenighed på arbejdsmarkedet er den største i 25 år
Ikke siden midten af firserne har afstanden mellem arbejdsgivere og fagforeninger været så stor og uenighederne så skarpe, siger forsker. Valgkampen tegner sig for første gang i mange år som en klassisk kamp om økonomiske interesser


 Der er ingen nyskabelser over regeringens Vækstforum, der i går debatterede sit første udkast til en endelig rapport.
Tværtimod markerer de seneste dages stridigheder mellem på den ene side fagbevægelsens to repræsentanter og det erhvervslivsdominerede flertal af forummets medlemmer på den anden en tilbagevenden til en gammelkendt interessekamp, Danmark bare ikke har set i næsten 25 år.
»Det er en klassisk fordelingspolitisk valgkamp, der nu tegner sig. En kamp, der udover at dele Christiansborg, også meget skarpt deler arbejdsmarkedets parter. Dét er, rent ud sagt, fandeme længe siden, at vi har set det,« siger arbejdsmarkedsforsker Flemming Ibsen, der er professor ved Aalborg Universitet.
I udkastet til sin endelige rapport kommer Vækstforum, som omtalt i Information i går, med en lang række forslag, der er mere eller mere skrevet af fra regeringens erklærede politik. Især forslaget om at afskaffe efterlønnen har fagbevægelsen taget som en regulær krigserklæring  og både LO-formand Harald Børsting og CO-Industri-formand Thorkild E. Jensen slog i går fast, de ikke kan skrive under på en rapport med dét indhold  og dermed vil fagbevægelsens krig mod VK-regeringen blive intensiveret.
Tilbage til 80'erne
»Arbejdsgiverne er derimod helt med på vognen  for regeringen leverer det, de ønsker. De går efter et større udbud af arbejdskraft, en lavere lønstigning og bedre konkurrenceevne. Det er regeringen enige i, og derfor medfører denne helt traditionelle konfrontationspolitik, som vi skal tilbage til 80'erne for at finde,« siger Flemming Ibsen.
Det var i de første fem år efter, at Poul Schlüter (K) i 1982 tiltrådte som statsminister, at der i dén grad var krig på kniven mellem arbejdsmarkedets parter  og mellem den borgerlige regering og fagbevægelsen.
»Da kunne man opleve SiD-formand Hardy Hansen stå på forbundets kongres og fordele penge til lokalafdelinger alene med det formål at vælte den borgerlige regering,« siger Flemming Ibsen.
Men fra den såkaldte Fælleserklæring fra 1987 ændrede tingene sig.
Her gik arbejdsmarkedets parter sammen med den borgerlige regering i en fælles erklæring om, at den danske konkurrenceevne var truet  og at lønstigningerne derfor skulle holdes i ro. Fagbevægelsen indså, at »jobfest« var bedre end »lønfest«. Til gengæld fik de i årene efter indført arbejdsmarkedspensionerne. Man fandt altså sammen om en fælles forståelse af, hvad der skulle til for at redde dansk økonomi  og siden har konflikterne slet ikke været lige så skarpe og grundlæggende, som de nu er blevet igen.
Farvel til enighed
»Der var en storkonflikt i 1998, men den var lige efter bogen. Dét blev set som led i en naturlig arbejdskamp. Der var ikke de skarpe konfrontationer, som vi oplever nu. I dag er hele forbrødringen omkring flexicurity-modellen opgivet« siger Flemming Ibsen med henvisning til, at arbejdsgiverne vil kæmpe med regeringen for at øge fleksibilitet, arbejdsudbud og konkurrenceevne  og at arbejdstagerne vil kæmpe med S og SF for velfærd og tryghed.
Det betyder dog ikke, at den danske model uigenkaldeligt er død: »Hvis rød stue kommer til magten, ved arbejdsgiverne godt, at de skal snakke med regeringen igen for at få indflydelse. Og bliver det omvendt blå stue, der vinder, så er fagbevægelsen i den grad i defensiven. Der er hele den venstre side af fordelingskampen på hælene. Så da vil det være en meget ydmyg fagbevægelse, der møder op. Men de vil møde op. Sådan er det jo,« siger Flemming Ibsen.


