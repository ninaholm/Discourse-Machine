Lars Barfod skal forklare milliardgæld
Flere forligspartier kræver klare svar fra trafikminister Lars Barfod (K) på, hvordan han vil rette op på den sønderskudte økonomi hos By & Havn, der skal afvikle gæld fra Metrobyggeriet. Flere statslige penge nævnes som en mulighed
Nedturen på ejendomsmarkedet har slået bunden ud af  prognoserne hos selskabet By&Havn, der skal afvikle gæld fra metrobyggeriet på 13,4 mia. kr. Nu kræver flere partier svar fra Lars Barfod.


 To forligspartier bag Metrobyggeriet kræver en forklaring fra trafikminister Lars Barfod (K) om, hvad han vil gøre ved den elendige økonomi i selskabet By & Havn, der skal afvikle Metro-gæld for cirka 13,4 mia. kr.
Selskabet skal afbetale gælden ved at udvikle og sælge grunde i hovedstaden. Men som Information har beskrevet i de forløbne dage, har nedturen på ejendomsmarkedet slået bunden ud af By & Havns økonomiske prognoser.
Derfor har SF's trafikordfører, Pia Olsen Dyhr, i et brev til trafikministeren opfordret ham til at indkalde hele forligskredsen møde i sagen.
»Vi kan ikke acceptere regnskaber, der bliver lige som byggeriet ude i DR-byen. Og det er det, der er ved at ske med By & Havn,« siger hun.
SF-ordføreren erklærer sig åben over for at tilføre flere penge til selskabet.
»I sidste ende ender aben alligevel hos os, for de kan ikke sælge grundene til de priser, de først antog,« siger hun.
Mere realisme efterlyses
Johs. Poulsen fra de radikale, der også er med i forliget, vil ligeledes have svar fra Barfod på, hvordan By & Havn kommer ud af den vanskelige situation.
»Vi må ikke komme i en situation, hvor man på grund af tvangssalg af grunde får alt for få værdier tilbage. Men man skal også passe på, at man ikke kaster en masse gode penge efter dårlige penge. Så det må vi have ministerens bud på,« siger han.
Hos Socialdemokraterne afviser trafikordfører Magnus Heunicke, at der er behov for ekstra tiltag.
»Det er en alvorlig sitaution - men det er også forventeligt, for vi står midt i en økonomisk krise, som ingen kunne have forudset. Det er ikke noget, der for mig at se ryste den konstruktion og de robuste tidsplaner for tilbagebetaling, der er lavet omkring selskabet,« siger han.
Heller ikke Dansk Folkepartis Kim Christiansen er for alvor bekymret over økonomien. Men han opfordrer By&Havn til at være mere realistiske i deres prognoser for, hvordan gælden kan afvikles.
»Jeg tror ikke, at ejendomspriserne kommer op på det niveau, de lå på for et par siden. Derfor skal man nok prøve at sætte overliggeren lidt lavere og mere realistisk.«
Netop By&Havns prognoser for indtægterne af ejendomssalg udløser skarp kritik fra Enhedslisten, der som det eneste parti i Folketinget står uden for Metro-forliget.
»Det er et bluffnummer. Man har hele tiden forsøgt at lade som om, at finansieringen kunne klares ved, at man kunne sælge grunde - og så har man håbet på, at ejendomsboomet fortsatte. Men det gik ikke,« siger trafikordfører Per Clausen, der har stillet Lars Barfod en byge paragraf 20-spørgsmål i sagen.
By&Havn forventer i sit seneste budget, at ejendomsmarkedet vil normalisere sig fra 2012. »Men det, de opfatter som en normalisering, det er tilbage til de tilstande, vi havde for halvandet til to år siden. Dét er helt urealistisk,« siger Per Clausen.
Det var i går ikke muligt at få en kommentar fra Lars Barfod eller nogen af regeringsordførerne.


