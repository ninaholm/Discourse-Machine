S og SF styrer mod et bredt forlig i København
Udsigt til færre besparelser på børneområdet  i København


 Der er udsigt til, at et bredt forlig om kommunens budget for 2011 i København kommer i hus sidst på ugen. Overborgmester Frank Jensen brugte sidste uge på at høre partierne hver for sig om deres ønsker og krav. Fredag smed han på et fællesmøde et regneark udarbejdet af økonomiforvaltningens embedsmænd på bordet, hvor ca. 80 procent af budgettet er lagt. Ingen partier har endnu forladt forhandlingerne, og forhandlingsklimaet beskrives fra alle sider som særdeles godt, hvor man især kvitterer for overborgmesterens 'åbne stil'.
Hul i børnebudget
Når Frank Jensen i dag indkalder til de første egentlige forhandlingsdrøftelser, afprøver han en ny forhandlingsmetode. I tidligere år har budgetforhandlinger været diskuteret ud fra en ramme, der allerede var lagt ud fra overborgmesterens udkast til budget. Sådan er det ikke i år. I de næste par dage foregår forhandlingerne ud fra temaer. Overskriften for dagens forhandlinger er 'viden', hvor man både forhandler den overordnede budgetramme og så budgettets helt centrale tema: Børne- og ungeområdet, hvor politikerne konkret skal finde 350 millioner kr. for at lukke hullet på denne forvaltnings driftsbudget.
Tirsdag står der grøn erhvervspolitik og sundhed samt ældreområdet på programmet, mens onsdag er helliget tryghed, kultur og beskæftigelse.
Bunden opgave for SF
S-SF har et flertal tilsammen i Borgerrepræsentationen, og dette matematiske faktum sætter rammen for forhandlingerne. Frank Jensen og SF's forhandlere, teknik- og miljøborgmester Bo Asmus Kjeldgaard og sundheds- og omsorgsborgmester Ninna Thomsen, har længe koordineret synspunkterne, og der er allerede på nuværende tidspunkt taget store hensyn til SF's krav. Eksempelvis ser grønt- høsterbesparelsen på børneområdet ud til at blive droppet, og yderligere er Kjeldgaards teknik- og miljøområde i det regneark, der ligger på bordet, blevet tilgodeset i et betydeligt omfang.
Til gengæld har SF forpligtet sig til at lægge stemmer til at andre besparelser og effektiviseringer på det børneområde, som er kommunens store økonomiske udfordring på grund af det eksplosivt stigende antal børn, der i disse år fødes i kommunen.
SF står f.eks. bag projektet om klyngeledelser i daginstitutionerne, hvor man kort fortalt vil sammenlægge daginstitutioners ledelser for at spare 'kolde hænder' for i stedet at bruge dem på pædagoger.
I tidligere år har kemien mellem S-SF på rådhuset ikke været den bedste, men det har ændret sig, efter at Frank Jensen har sat sig i overborgmesterstolen og efter SF's meget flotte kommunalvalg.
Dertil kommer, at SF-toppen på Christiansborg har ladet partifællerne forstå, at det er vigtigt for troværdigheden i rød bloks regeringsprojekt, at S-SF nu viser, at de evner at regere hovedstaden. Kjeldgaard & Co. er således på en bunden opgave, hvor de uden nogen ballade bare har at levere varen, hvilket også vil ske.
Råderum på 300 mill. kr.
Selv om kommunen faktisk har omkring 850 mill. kr. i overskud til næste år, så er man begrænset af regeringens såkaldte udgiftsloft. Man kan altså ikke bare bruge pengene, selvom at de ligger i kassen. Populært sagt kan politikerne vælge mellem at bruge det økonomiske råderum på ca. 300 millioner kr. til at lukke det aktuelle hul på børne- og ungeområdet, men så er der ingen nye midler til kommunens øvrige politikområder.
Den resterende del af midlerne, som findes på anlægsbudgettet, er der til gengæld stor og bred enighed om. Der skal bygges nye daginstitutioner og skoler, der matcher det voksende behov samt diverse infrastrukturanlæg skal renoveres. Blandt andet Sjællandsbroen. Konkret skal kommunen bygge for i alt 1 mia. kr. de næste fire år.
Grønthøsteren droppet
Der er dog ingen vej uden om besparelser for at få enderne til at mødes. Den før nævnte indførelse af 'klyngeledelse' skulle efter embedsmændenes beregninger give 80 millioner kr. i besparelser, men erfaringerne fra Århus Kommune stiller spørgsmålstegn ved realiteten i den forudsigelse.
Grønthøsterbesparelsen på børne- og ungeområdet, der hedder sådan, fordi man bevidstløst og uden prioritering barberer budgettet med en eller anden given procentsats, skulle have givet 40 mill. kr. ekstra på kommunens 23 mia. kr. store budget.
I stedet mener S-SF, at de penge kan findes ved at spare 10 pct. på konsulentbudgettet. Populært sagt sparer man på de grå eksterne konsulenter i stedet for på børnene. Problemet er dog, at kommunen ofte i byggeprojekter er helt afhængige af eksterne konsulenter, som ofte er ingeniører eller arkitekter.
Der er dog også dukket gamle penge op. For eksempel optræder der 95 mill. kr. fra forårets investeringspulje 'Kick-start- København' som 'nye penge' på budgettet.
Radikal skepsis
Det store spørgsmål bliver imidlertid, om de radikale, som har kritiseret besparelserne på børneområdet, går med. Partiet er traditionen tro splittet i to holdninger. Beskæftigelses- og integrationsborgmester Klaus Bondam vil med i et budgetforlig næsten for enhver pris, mens gruppeformanden Manu Sareen er skeptisk. Netop i protest mod besparelserne på børneområdet har Sareen i sidste uge indkaldt bekymrede forældre til et såkaldt 'børnetopmøde'.
De borgerlige har også kritiseret besparelserne på børneområdet, men er grundlæggende positive forud for forhandlingerne. Ingen af VKO-partierne er afvisende over for et forlig. Især hvis der kan blive råd til en symbolsk skattesænkning, som pr. definition er en borgerlig mærkesag. En skattesænkning i København, hvor kommunekassen er fuld, kunne nemlig give andre mere trængte kommuner mulighed for at sætte skatten op. Men en skattesænkning bliver næppe afgørende for de borgerlige.
Enhedslistens pris
Enhedslisten er formentlig også med i en budgetaftale, men det afhænger dog af især to ting. At besparelserne på børneområdet ender med at blive minimale, og at socialområdet, som Enhedslistens Mikkel Warming er borgmester for, får en portion penge til de eksplosivt voksende, men bundne udgifter til handicappede med særlige behov.
Sidst på ugen skulle Frank Jensen efter planerne sende 'hvid røg' ud fra forhandlingslokalerne og præsentere et nyt budgetforlig.


