Svag ledelse muliggjorde fusk med forskningsmidler
Flere overlæger er anholdt og andre er suspenderet i sagen om svindel med forskningsmidler. Sagen er ikke et udtryk for manglende regler, men konsekvensen af utilstrækkelig ledelse, siger ekspert


 Når det kan lade sig gøre, at overlæger bruger forskningsmidler til hospitaler på luksusvarer og andre goder, skyldes det ikke, at brugen af forskningsmidler ikke er reguleret. For reglerne findes. Endda firkantet formuleret, påpeger professor i økonomistyring ved Aalborg Universitet Per Nikolaj Bukh, der har set de bilag, Jyllands-Posten har fået indsigt i vedrørende Rigshospitalet og Gentofte Hospitals brug af forskningsmidler.
Reglerne på området står i det såkaldte kasse- og regnskabsregulativ, og ifølge professoren er der ikke tale om avancerede internationale standarder og gråzoner, som er svære at manøvrere i. Flere af tilfældene, hvor forskningsmidler er brugt til private formål, er dog så grelle, at egentlige regler burde være overflødige.
»Der er næsten ikke behov for regler for at forstå, at man ikke skal købe sommerferier, dyr kunst til privaten og jagtture for offentlige midler. Det ved enhver,« siger Per Nikolaj Bukh.
Fejlende system
At der alligevel er rum til, at forskningsmidlerne kan blive misbrugt handler derimod først og fremmest om, at ledelsen ikke har været dygtige nok til at implementere regnskabstermerne fra reglementet i hospitalernes bogholderi og organisation, så der er en mere systematisk tilgang til udgifter og afregning.
»Ledelsen har ikke fået sat processen i system, så de formelle regler blev fulgt samtidigt med, at betalingsprocessen forløb i praksis,« siger Per Nikolaj Bukh.
Derfor har det været vanskeligt for den enkelte regnskabsmedarbejder og budgetansvarlige at håndhæve reglerne individuelt og kontrollere bilags- og udgiftsstrømmen.
»Regnskabsmedarbejderen kan have svært ved at stille sig op over for en travl læge og kræve dokumentation eller nægte at betale for et bilag. De skal have nogle at støtte sig op ad – eventuelt hospitalsdirektøren.«
På offentlige institutioner såsom universiteter, kommuner og hospitaler foregår der en løbende afregning af udgifter til de medarbejdere, som har lagt ud for noget i forbindelse med deres arbejde. Pengene skal så tages fra forskellige puljer alt efter, hvilket projekt personen arbejder med. I den proces er der både behov for en vis kontrol, men også moral hos den enkelte medarbejder, understreger professor Per Nikolaj Bukh, fordi der ofte ikke er mandskab til at gennemgå detaljerne i hver enkel udbetaling. I hvor høj grad, bilag kontrolleres, varierer, og professoren mener, at der særligt på hospitaler er mindre kontrol end på andre offentlige institutioner.
»Jeg kan konstatere, at der både på mit eget universitet og i kommunerne er langt mere økonomikontrol,« siger han.
Mindre kontrol
Det er der ifølge professoren grundlæggende to årsager til. For det første har hospitalerne historisk altid nydt godt af, at der har været stor tillid til de professionelle, toneangivende overlæger. Og den tillid udmøntede sig i mindre kontrol.
For det andet har hospitalerne i høj grad haft behov for, at betalingerne og afregningen foregik så smidigt som muligt, uden at alt for mange lønkroner og arbejdstimer blev brugt på den bureaukratiske kontrolproces. Tid, der i sidste ende blev taget fra patienterne.
Men når moralen blandt nogle chefer eller medarbejdere i en sådan organisation bliver, at det er i orden at lade midler finansiere andet end det, der har været intentionen, opstår problemet. Særligt når kontrolmekanismer enten ikke eksisterer eller ikke standser udbetalingen.
»Så skrider det hele og udgifterne eskalerer over tid. Fra en enkelt ekstra overnatning på et hotel til pludseligt at være en uge på ferie med konen,« siger Per Nikolaj Bukh.

