Partnerskabet om folkeskolen ligger i ruiner
Mens regeringen fremlægger sit udspil til reform af folkeskolen, ryster deltagerne i regeringens partnerskab om folkeskolen på hovedet. Vi bliver ikke hørt, lyder kritikken, men børne- og undervisningsministeren afviser


På dagen, hvor regeringen med statsminister Helle Thorning-Schmidt (S) i spidsen lancerer sit længe ventede udspil til en reform af folkeskolen, bliver regeringen skarpt kritiseret af de parter, der skal være med til at gøre reformen til virkelighed. Lærere, skoleledere, pædagoger og elever kritiserer regeringen for ikke at lytte og inddrage parterne nok i udarbejdelsen af reformudspillet.»Processen har været mere lukket, end da VK-regeringen kom med deres udspil til en folkeskolereform,« siger Vera Rosenbeck, formand for Danske Skoleelever, mens Anders Bondo Christensen, formand for Danmarks Lærerforening, frygter for folkeskolens fremtid på grund af regeringens fremgangsmåde: »Med sådan en topstyring, tror jeg, regeringen er med til, at nogle vil vælge folkeskolen fra på sigt,« siger Anders Bondo Christensen.I foråret inviterede regeringen de centrale aktører på folkeskoleområdet til et partnerskab. Udover Danmarks Lærerforening, Danske Skoleelever, BUPL og Skolelederforeningen er blandt andre Skole&amp;Forældre og Kommunernes Landsforening en del af partnerskabet.Partnerskabet skulle »bidrage med at skabe fælles forståelse og ejerskab til de forandringer, som er nødvendige for at få en bedre folkeskole«, som Børne- og Undervisningsministeriet formulerede det.Men »fælles forståelse« har der ikke været meget af fra regeringens side ifølge Vera Rosenbeck: »Inddragelse har ikke været aktuelt for regeringen i forhold til denne reform. Under VK-regeringen havde vi dog mulighed for at komme med kommentarer og blev inviteret til nogle møder, før udspillet blev præsenteret for offentligheden. Det har der ikke været i denne proces. Vi har ikke været en del af det. Det undrer mig meget,« siger Vera Rosenbeck, der mener, at årsagen skal findes i, at regeringen »ikke er villig til at gå på kompromis på nogen områder«.Hos Danmarks Lærerforening har formand Anders Bondo Christensen haft den samme oplevelse:»Jeg synes ikke, at partnerskabet er blevet løftet tilstrækkeligt. De ting, der kommer nu, har vi overhovedet ikke drøftet. Jeg kan bare sidde og sige ’nå, javel’, når journalister ringer, og jeg skal kommentere på et konkret forslag. Det er ikke, fordi jeg er pigesur over, at jeg ikke har været med inde over. Hvis der var tilstrækkeligt videnskabeligt belæg for at sige, at de her ting virker, så skulle jeg såmænd nok være med på det. Men vi kan ikke blive ved med at udvikle folkeskolen ud fra fornemmelser. Det er ikke den måde, vi skaber udvikling på,« siger Anders Bondo Christensen.Mangler dialog om udspilI regeringens folkeskoleudspil skal pædagogerne spille en langt større rolle i løbet af skoledagen, men formand for BUPL, Henning Pedersen, deler Anders Bondo Christensens oplevelse af regeringens partnerskab.»Vi havde nogle fine møder i foråret, men da det kom til konkrete forslag, gled partnerskabet ud. Det er intet reelt partnerskab. Jeg troede, vi skulle have en dialog omkring udviklingen af folkeskolen. Nu kører regeringen sit eget løb,« siger Henning Pedersen.Anders Balle, formand for Skolelederforeningen, er også skuffet over regeringens partnerskab for folkeskolen: »Det havde klædt regeringen, hvis de havde drøftet nogle af forslagene i udspillet med os i partnerskabet,« siger han.Nyt møde på mandagEnkelte er dog positive over for regeringens håndtering af partnerskabet for folkeskolen.»Vi har haft en positiv oplevelse af partnerskabet. Det ville selvfølgelig have været rart, hvis vi havde været med til at formulere udspillet, men jeg har en forståelse for, at der foregår et politisk spil, som vi ikke kan være en del af,« siger Mette With Hagensen, formand for forældreorganisationen Skole&amp;Forældre.Efter ikke at have hørt fra ministeriet i flere måneder, er partnerskabet blevet inviteret til møde med børne- og undervisningsminister Christine Antorini (S) på mandag. Men det møde har Vera Rosenbeck ikke mange forhåbninger til.»Spørgsmålet er, hvor meget spillerum der er til interessentgrupperne, når udspillet er offentliggjort. Når den slags sker, plejer der i politik allerede at være lavet aftaler,« siger Vera Rosenbeck.Børne- og undervisningsminister Christine Antorini (S) håber, at deltagerne i regeringens partnerskab vil »kunne genkende nogle af de elementer, der blev diskuteret i partnerskabet« i det udspil, regeringen fremlægger i dag.»Det har hele tiden været meningen, at partnerskabet var gode råd og indspil til regeringen. Det vil altid være sådan, at det er regeringen, der skal udforme de politiske udspil,« siger Christine Antorini, som understreger, at partnerskabet fra nu af og frem til, der indgås et endeligt politisk forlig om folkeskolen fortsat vil blive brugt som inspiration til de politiske forhandlinger.
