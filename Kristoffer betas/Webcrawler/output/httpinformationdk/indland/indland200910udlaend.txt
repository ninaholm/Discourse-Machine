Udlændingeservice halter efter politiske krav
Danmark er for tiden ikke klar til at tage imod alle de asylansøgere, der kommer til landet. Således måtte familier i sidste uge indkvarteres på en kaserne, og Røde Kors savner plads til 470 mennesker. Udlændingeservice har overset udviklingen, mener S


 Modtagecenter Sandholm i Nordsjælland er fyldt til bristepunktet. Det betyder, at centret for tiden ikke er i stand til at overholde en tidligere politisk aftale om, at familier som minimum skal tildeles to værelser. Det gav i sidste uge anledning til en utraditionel indkvartering.
»Der kom et par familier til centret sent om aftenen. Vi måtte låne et par værelser på den nærliggende Sjælsmark kaserne, hvor vi i forvejen har et center for uledsagede børn,« siger Jørgen Chemnitz, leder af Røde Kors' asylafdeling.
Centret er så belastet, at enlige mænd indlogeres fire af gangen på værelser, der helst kun skulle være til to.
»Vi bliver utålmodige, fordi det er os, der står med problemerne og skal skabe tålelige forhold for de mennesker, vi modtager«, siger Chemnitz.
1.000 flere indkvarteret
Presset på Sandholmlejren skyldes både en øget tilgang af asylansøgere og mangel på opholdscentre, hvor asylansøgerne skal hen efter den første sagsbehandling i Sandholmlejren.
Antallet af asylansøgere, der kommer til Danmark, er steget jævnt det seneste år, og asylcentrene kan ikke følge med. Det er især flygtninge fra Afghanistan, Irak, Syrien og Tjetjenien, der når til Danmark.
»Det ér alvorligt. Vi mangler plads i Sandholmlejren, der er et modtagecenter. Her hober asylansøgerne sig op, fordi der mangler flere opholdscentre, hvor asylansøgerne skal afvente den videre behandling af deres sag,« siger Jørgen Chemnitz.
Det seneste år er der omkring 1.000 flere asylansøgere indkvarteret i de danske asylcentre, oplyser Udlændingeservice.
Tallene for registrede asylansøgere, der ankommer til landet, kan ikke umiddelbart sammenlignes med tallet for indkvarterede, da flere asylansøgere flygter videre til for eksempel Sverige.
Røde Kors driver centrene, men det er Udlændingeservice, der skal sørge for at stille de nødvendige bygninger til rådighed.
Det er ikke sket tilstrækkeligt hurtigt i forhold til behovet, mener Socialdemokraternes integrationsordfører, Henrik Dam Kristensen.
Skal indhente udvikling
Sidste år var der syv asylcentre i Danmark, i år er tallet foreløbig 13, inklusive et center i Thisted, der åbner i næste måned.
Udlændingeservice har altså reageret på den seneste tids stigning i antallet af asylansøgere, men ikke til alles tilfredshed.
»Jeg så da gerne, at der stod et center klar lige så snart, der var brug for det,« siger Jørgen Chemnitz.
Røde Kors håber, at et asylcenter på Lolland - som det er besluttet skal genåbne - vil stå klar om otte dage med de første af 120 pladser, så værelserne på kasernen i Nordsjælland igen kan forlades. Men et enkelt center på Lolland er ikke nok.
»På sigt er problemet ikke løst. Vi efterlyser egnede bygninger til 350 pladser udover de 120 på Lolland,« siger Jørgen Chemnitz.
»Vi er gået på kompromis med de standarder, vi gerne vil tilbyde asylansøgere i Sandholmlejren. Vi er i løbende dialog med Udlændingeservice, der har erkendt problemet. Beskeden til os er, at der lige nu er problemer med at finde de nødvendige og egnede bygninger«, siger Jørgen Chemnitz.
Venstre afviser kritik
Det kommer bag på Socialdemokraternes integrationsordfører, Henrik Dam Kristensen, at Udlændingeservice ikke har været mere på forkant med udviklingen i antallet af asylansøgere:
»Om nogen er det da Udlændingeservice, der kan forudse et behov. De kender det nøjagtige tal for udlændinge, der kommer til Danmark.«
Henrik Dam Kristensen erkender, at man ikke kan forvente, at der er et beredskab med faciliteter, som bare skal vente på en pludselig opstået situation.
»Men det er jo heller ikke tilfældet. Det seneste års  asylansøgere er jo netop ikke kommet på samme dag,« siger han.
Venstre er enig i, at man ikke kan have centre stående åbne, når de ikke bruges. Men det er til gengæld det, der skaber problemet:
»Jeg mener, at myndighederne gør, hvad de kan. Men det er altså svært at forudsige en flygtningestrøm, der iøvrigt kan aftage ligeså hurtigt som den opstår,« siger Venstres integrationsordfører Karsten Lauritzen.
»Midlertidige anbringelser skal undgås. Men der er altså hele tiden en planlægningsfase. Til gengæld stiller vi høje krav til indretning og standard på centrene,« siger han og fremhæver, at det koster 240.000 kroner om året at indkvartere, forpleje og uddanne en asylansøger.
Der er ingen i Udlændingeservice, der ønsker at udtale sig om sagen.
Dog hedder det fra Udlændingeservice, »at man fortsat arbejder benhårdt på at møde behovet og finde de nødvendige pladser.«


