Enhver god flirt har tre stadier
En flirtende samtale kan deles op i tre faser, konkluderer Kristine Køhler Mortensen og Signe Tuborghs speciale. De to har sendt unge singler i byen med båndoptagere og siden analyseret deres flirten. Den gode flirt indeholder drillerier og hurtige replikker
Den første fase i flirten er den indledende samtale. Her det nogle ret ukontroversielle emner, man taler om. Typisk for den indledende samtale er også, at man er høflig. Man afbryder ikke hinanden, og man driller ikke.model


 En flirtende samtale har klare sproglige genretræk. 
Det er konklusionen på Kristine Køhler Mortensen og Signe Tuborghs speciale fra Københavns Universitet. De to danskstuderende havde udstyret seks unge mennesker - to mænd og fire kvinder - med mikrofoner og båndoptagere og bedt dem om at optage det, hver gang de skulle i byen. 
Formålet med specialet var at lave en videnskabelig undersøgelse af den forførende samtale
Resultatet blev en stor portion flirtende samtaler. Og de har nogle fællestræk:
"De samtaler, vi har analyseret, udarter sig på nogenlunde samme måde, så det har været muligt for os at lave en model for, hvordan en flirt udarter sig," siger Kristine Køhler Mortensen. 
Fase ét
Helt grundlæggende findes der tre faser i en flirt.
"Den første fase er den indledende samtale. Her det nogle ret ukontroversielle emner, man taler om," siger Kristine Køhler Mortensen.
Typisk for den indledende samtale er også, at man er høflig. Man afbryder ikke hinanden, og man driller og griner ikke. 
"Og der opstår heller ingen pauser i samtalen. For pauser kan opfattes som pinlige på det tidspunkt," siger hun. 
Fase to
I den anden fase begynder de erotiske undertoner at spille ind:
"Som regel bliver der bragt noget intimt på banen, og der opstår seksuelle undertoner," siger Kristine Køhler Mortensen og kommer med et eksempel fra specialet:
"Der er en fyr, der sidder og fortæller om økonomiske svingninger og begrebet inflation og siger til partneren, at det, hun skal lære, er at bruge sine penge så hurtigt som muligt. Så siger hun: 'Er der ikke noget andet, du kan lære mig i aften?' Og på den måde kommer det seksuelle pludselig ind." 
Typisk for fase to er, at stemmerne er blevet mere kraftige, og at man er begyndt at afbryde hinanden. 
"Hvor den første fase er mere høflig og lidt mere som en jobsamtale, så er kontakten nu etableret. Det formelle er overstået, så nu kan man tage den et skridt længere," siger Signe Tuborgh. 
Og så er det væsentligste karakteristika ved den flirtende samtale kommet ind i billedet, nemlig drilleri:
"Der er humor og drillerier i alle de samtaler, vi har analyseret. Det er, fordi det skaber intimitet. Hvis man kan grine sammen og tage pis på hinanden, så opstår der en stemning af, at 'vi to forstår hinanden'," siger Signe Tuborgh.
"Eksempelvis ved en karnevalsfest, hvor en fyr er klædt ud som blotter, og der er to kvinder, der spørger, hvorfor han ikke tør vise noget. Og om det er, fordi han ikke har noget at vise," siger Kristine Køhler Mortensen.
Det er også typisk, at det er drilleri med seksuelle undertoner. 
Derfor bliver der også grint meget og højt i fase to:
"Dril er et klart genretræk. Man kan dog ikke sige at, hvis man har god humor, så har man automatisk let ved at score - for humor er så meget forskelligt. Men hvis man er god til at snakke og svare for sig, så er man godt stillet. For en flirt handler meget om hurtige skift af replikker," siger Kristine Køhler Mortensen.
Fase tre
Når en flirt når til tredje fase, bliver samtalen mere lige på:
"I tredje fase knytter man de seksuelle undertoner til de to personer, der snakker sammen. Det er noget, der skal foregå mellem dig og mig," siger Kristine Køhler Mortensen og tilføjer:
"På et tidspunkt står der to og taler om seksuelle stillinger. Pludselig bliver det til nogle stillinger, som de to skal afprøve sammen."
I fase tre er stemmerne som regel blevet bløde og luftfyldte. Der er mange komplimenter, som ofte er seksuelt orienterede, og så er det pludselig i orden, at der af og til er pauser i samtalerne:
"Ofte er der en lang pause, inden man kysser første gang. Det kan være lidt svært at høre præcis, hvornår man kysser på optagelserne, men det er i hvert fald ikke sådan, at man hører en meget intens samtale og så lige pludselig er der et kys." 
Det er dog langt fra alle samtalerne, der ender med en scoring:
"Der er flere eksempler på, at to personer når til fase tre, uden at der opstår fysisk kontakt," siger Kristine Køhler Mortensen. 


