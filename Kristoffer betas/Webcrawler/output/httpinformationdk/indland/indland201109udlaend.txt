Udlændingeservice nægtede at anerkende statsløs
Selv om myndighederne ved, at 22-årige Sozda Abdalla og hendes familie er statsløs, blev hun registreret som syrisk statsborger og fik besked på at få sig et syrisk pas, hvis hun ville ud at rejse. Efter Information er gået ind i sagen, har myndighederne nu ændret holdning
22-årige Sozda Abdalla bor sammen med sine søskende og forældre i udkanten af Køge. Siden 2001, hvor hun blev familiesammenført, har myndighederne vidst, at hun er statsløs. Alligevel stillede de krav om, at hun skulle få et syrisk pas.


 Statsløse kurdere kan til enhver tid blive omregistreret, hvis de ved en fejl er blevet registreret som syriske statsborgere. Sådan lyder det fra Udlændingeservice, efter Information har afdækket myndighedernes omfattende fejlregistrering af statsløse kurdere som syriske statsborgere.
Men det er noget helt nyt, at styrelsen nu er klar til at gøre fejlen god igen over for de statsløse kurdere. Det kan familien Abdalla fra lejlighedskomplekset Søparken i udkanten af Køge bevidne.
Familien er kurdere fra Syrien. De har flere attester fra Syrien, der dokumenterer, at de er statsløse, og de danske myndigheder har på intet tidspunkt udtrykt tvivl om dokumenternes ægthed. »Nationalitet: Statsløs syrer« stod der således i papirerne fra Udlændingestyrelsen, da styrelsen i august 2001 gav tilladelse til, at familien kunne blive sammenført i Danmark, efter faren Omar havde fået asyl som politisk flygtning. Men i samme skrivelse stod familien opført med udlændingenumre, der alle indeholdt koden 1-32. Den angiver, at de er syriske statsborgere, og det skulle senere få stor betydning for datteren Sozda.
Få dig et syrisk pas
I 2009 søgte Sozda Abdalla om et såkaldt fremmedpas, så hun som udlænding med opholdstilladelse i Danmark kunne rejse uden for landet. Men Udlændingeservice afviste hendes ansøgning og svarede, at hun som syrisk statsborger måtte skaffe sig et syrisk pas i stedet. Hun forklarede over telefon og ved personlige henvendelser, at hun jo er statsløs og derfor ikke havde mulighed for at få et pas fra Syrien.
Ifølge Udlændingeservice skulle hun alligevel dokumentere, at hun ikke kunne få et syrisk pas, men da hun ringede til den syriske ambassade i Stockholm svarede den, at den ikke kunne hjælpe hende med nogen dokumentation, og at hun som statsløs kurder skulle holde sig fra at ringe til den.
Svaret fra Udlændingeservice var, at hun måtte klage til Integrationsministeriet. Det gjorde hun så, og ministeriet omstødte efter nogle måneders sagsbehandling afgørelsen fra Udlændingeservice og udstedte et et-årigt fremmedpas til Sozda Abdalla.
I begyndelsen af 2011 søgte Sozda om at få forlænget sit fremmedpas. Men i marts skrev Udlændingeservice til hende, at hun skulle fremsende dokumentation for, »hvorfor du ikke kan få et nationalitetspas udstedt af dit hjemlands myndigheder«.
Afslag igen
Sozda ringede igen og forklarede, at det ikke gav mening at tale om et syrisk nationalitetspas, når hun ikke er syrisk statsborger, og at den syriske ambassade havde afvist hende, da hun bad om dokumentation for, at hun ikke kan få et syrisk pas.
Alligevel valgte Udlændingeservice i juli i år at give Sozda afslag på hendes ansøgning om et fremmedpas. For som der stod i afgørelsen:
»Vi har ved afgørelsen lagt vægt på, at vi finder, at du kan få udstedt et nationalitetspas. Vi har i den forbindelse lagt vægt på, at du ikke under sagsbehandlingen af din ansøgning har dokumenteret, at det ikke er muligt for dig at få et nationalitetspas udstedt.«
Sozda besluttede at give op. Hun vidste, at udlændingemyndighederne var klar over, at hun er statsløs. Det havde de jo selv skrevet i flere dokumenter om hendes families sag. Men som hun siger:
»Alligevel blev de ved med at sige, at jeg godt kunne få et syrisk pas. Jeg kunne ikke få dem til at forstå det.«
Knivskarpe
Information kunne mandag fortælle om 30 statsløse kurdere fra Syrien, som det var muligt at finde på en rundtur mellem fire danske asylcentre. Hver eneste af dem er registreret som syrisk statsborger af de danske myndigheder, selv om Udlændingeservice har afvist, at der er sket en systematisk fejlregistrering.
Mens der altså på de danske asylcentre sidder adskillige statsløse kurdere fra Syrien, som er blevet fejlregistreret, må der formodes at være langt flere statsløse fra Syrien rundt omkring i landet, der ligesom familien Abdalla har fået opholdstilladelse, men fortsat er registreret som syriske statsborgere.
I forbindelse med Informations dækning har integrationsminister Søren Pind ikke desto mindre gjort klart, at udlændingemyndighederne ikke vil kontakte de personer, der kan være blevet fejlregistreret. I en pressemeddelelse på sin hjemmeside understreger Udlændingeservice dog, at styrelsen er parat til at rette eventuelle fejl, hvis de statsløse vel at mærke selv søger om at få ændret deres status.
»Vi har altid stået til rådighed for omregistrering af nationaliteten,« som der står, selv om Udlændingeservice altså ikke sørgede for at ændre Sozda Abdallas status, da hun tidligere på året fik problemer på grund af fejlregistreringen.
Ændrer afgørelse
Udlændingeservice afviser fortsat at stille op til et interview om fejlregistreringen af statsløse kurdere, men efter Informations henvendelse om Sozda Abdallas sag skriver kontorchef Bjørn Hørning i en mail:
»Vi har genvurderet sagen og fået bekræftet, at Sozda skal betragtes som statsløs, og at hun er berettiget til et fremmedpas, sådan som hun i en årrække har fået det. Den konkrete sag rummer modstridende oplysninger omkring nationaliteten, men vi finder, at tvivlen skal komme Sozda til gode. Derfor udsteder vi et fremmedpas til hende, så hun nu har pas udstedt af danske myndigheder ligesom resten af familien.«

