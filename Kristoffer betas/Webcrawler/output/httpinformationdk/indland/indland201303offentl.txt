Offentligt ansatte demonstrerer mod regeringen
’Lærerne er de første. Hvem bliver de næste?’ Sådan lyder parolen, når lærerorganisationerne sammen med flere fagforeninger for offentligt ansatte kalder til demonstration i de fire største danske byer
Lærerne vil demonstrere mod de igangværende overenskomstforhandlinger om deres arbejdstid, og når de går på gaden 20. marts, får de opbakning – og selskab – af flere andre grupper af offentligt ansatte


 De offentligt ansatte går nu på gaden, fordi de frygter, at de igangværende overenskomstforhandlinger om lærernes arbejdstidsregler blot er en forsmag på, hvad der venter dem alle.
FOA, BUPL, HK/Kommunal, 3F – den offentlige gruppe, Dansk Socialrådgiverforening, Dansk Sygeplejeråd samt Socialpædagogernes Landsforbund bakker således op om den landsdækkende demonstration lærerorganisationerne arrangerer den 20. marts under sloganet »Lærerne er de første. Hvem bliver de næste?«
»Vi oplever en styret proces, hvor det ikke længere er to parter, som går ind i et fælles forhandlingslokale, men hvor politikerne på forhånd har lagt alle lodder i vægtskålen hos den ene part. Når andre offentligt ansatte samtidig kan læse i regeringens vækstplan, at deres overenskomster skal være med til at finde andre milliarder, så bliver det her et spørgsmål om andet og mere end blot lærernes arbejdstidsregler,« siger Danmarks Lærerforeninges formand, Anders Bondo Christensen.
FOA’s formand, Dennis Kristensen, som taler ved demonstratio-nen i Aarhus (mens de andre fore-går i København, Odense og Aalborg), henviser til, at SRSF-regeringen i Vækstplan DK foreslår at finde 12 milliarder frem mod 2020 ved at effektivisere den offentlige sektor.
»Når man læser efter, så skal det blandt andet ske ved øget fokus på de ansattes arbejdstidsregler og arbejdsforhold. Så det bliver vores arbejdstidsregler og arbejdsforhold, som kommer på dagsordenen ved de næste overenskomstforhandlinger i 2015. Hvis regeringen har indgået et forlig om vækstplanen – som medregner disse besparelser – så kommer vi til at stå i samme situation som lærerne i dag. Vi skal op og hænge til tørre og altså ikke bare forhandle med arbejdsgiverne, men også en regering som står bagved,« siger Dennis Kristensen.
I indbydelsen til demonstrationen hedder det, at den ikke blot skal »sende et stærkt signal til regeringen« om, at den skal respektere den danske model og ikke blande sig i overenskomstforhandlingerne. Demonstrationen skal fortælle politikerne, at de offentligt ansatte ikke vil acceptere at »betale regningen for regeringens reformer gennem vores arbejdstidsregler, som vækstpakken er seneste eksempel på«.
Forhandlinger igen i morgen
Selv om formanden for HK/Kommunal, Bodil Otto, understreger, at organisationerne ikke vil blande sig i indholdet af lærernes forhandlinger med Kommunernes Landsforening (KL), så har forløbet »givet os en bekymring for den danske model«.
»Alle har krav på reelle forhandlinger, og alle har krav på, at det er de involverede parter, der alene forhandler overenskomsten. Begge dele har været under pres i det forløb, vi indtil nu har set med lærerne«.
Den samme bekymring har formanden for Dansk Sygeplejeråd, Grete Christensen: »Jeg må bare sige, at det står mere og mere klart, at regeringen har en dagsorden, der handler om at tilsidesætte den danske model og tromle hen over medarbejderne,« siger hun.
I forvejen har forhandlingsfællesskabet KTO afvist at skrive under på den samlede overenskomstaftale med KL, medmindre kommunerne indleder »realitetsforhandlinger med lærerne«.
Henning Jørgensen, arbejdsmarkedsforsker ved Aalborg Universitet, mener også, at andre grupper af offentligt ansatte står for tur: »Regeringen har besluttet, at de offentligt ansatte skal kanøfles, og nu er det så lærerne, som spræller i nettet med deres arbejdstidsaftale. Men andre grupper af offentligt ansatte vil i næste omgang også komme ud for noget af det samme. Så derfor kommer der en reaktion fra andre offentligt ansatte: Nu må vi stå sammen, for det her er et generelt kommandoraid mod de offentligt ansatte. Og det mener jeg, at de har ret i. Man bruger den danske model til at forsøge at snige elementer at den danske model ud – nemlig her arbejdstiden – hvilket betyder, at man næste gang kan tage det næste element og den næste gruppe. Det trækker op til et stort opgør,« siger arbejdsmarkedsforskeren.
Senest afviste statsminister Helle Thorning-Schmidt (S) dog i går, at hendes ministre blander sig i de igangværende overenskomstforhandlinger, når for eksempel uddannelsesminister Morten Østergaard (R) har kritiseret Anders Bondo Christensen for have sagt, at han for første gang vil stå i den situation, at han »ikke vil kunne anbefale unge mennesker at uddanne sig til folkeskolelærere«.
»Det her handler om, at der er nogen, der har givet udtryk for, at unge mennesker ikke skal uddanne sig til skolelærere. Og der har vi bare gjort fuldstændig klart fra regeringens side, at vi synes, det er godt, hvis de unge mennesker tager sig en uddannelse som folkeskolelærere,« lød det fra statsministeren.
Forhandlingerne mellem KL og Danmarks Lærerforening genoptages i morgen i Forligsinstitutionen.
 

