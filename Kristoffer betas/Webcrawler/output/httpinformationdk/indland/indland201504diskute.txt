’Vi har diskuteret det i årevis, men der sker ikke noget’
I årevis har myndighederne fået nye muligheder for at skaffe sig adgang til privat ejendom uden en retskendelse. Men der sker ikke noget med problemet, siger Jacob Mchangama, der er direktør for den juridiske tænketank Justitia
 Offentlige myndigheder får flere og flere nye muligheder for at få adgang til privat ejendom, uden at en dommer skal vurdere, om der er grundlag for det. Det mener Jacob Mchangama, der er direktør i den juridiske tænketank Justitia.


 Et kontroversielt lovforslag fra regeringen, der skal give det såkaldte Center for Cybersikkerhed nye beføjelser, skal efter planen præsenteres for Folketinget i april.
Ifølge et lækket og foreløbigt udkast, som Information tidligere har beskrevet, skal lovforslaget give centret, som er en del af Forsvarets Efterretningstjeneste (FE), adgang til teleselskaber i Danmark når som helst og uden retskendelse.
»Center for Cybersikkerhed kan til enhver tid mod behørig legitimation uden retskendelse få adgang til udbyderes lokaliteter med henblik på indsamling af oplysninger,« står der således i lovudkastet.
Det har fået kritikere til at frygte, at FE potentielt får adgang til særdeles store mængder personfølsom kommunikation fra teleselskabernes kunder. Bliver forslaget vedtaget i den form, som er lækket, vil det føje endnu en lov til en tendens, der går på, at offentlige myndigheder får flere og flere nye muligheder for at få adgang til privat ejendom, uden at en dommer skal vurdere, om der er grundlag for det. Det vurderer Jacob Mchangama, der er direktør i den juridiske tænketank Justitia.
Han står bag en opdateret analyse, der viser, at offentlige myndigheder i stigende grad får nye muligheder for at få adgang til privat ejendom uden retskendelse. Konkret viser analysen, at der i 2003 var cirka 185 regler, der gav sådan en adgang. Det tal er steget til cirka 268 såkaldte hjemler i år. Stigningen er desuden kontinuerligt steget i perioden.
»Det er problematisk, fordi det eksempelvis kan give adgang til dybt fortrolige oplysninger,« siger han og henviser til et lovforslag fra erhvervs- og vækstminister Henrik Sass Larsen (S), som skal førstebehandles i april i Folketinget.
Lovforslaget giver Erhvervsstyrelsen (S) adgang til en række forskellige virksomhedstyper uden retskendelse. Blandt andet hos revisorer, skatterådgivere og ejendomsmæglere, som styrelsen skal have adgang til »med henblik på indhentelse af oplysninger, herunder inspektioner«.
 Offentlige myndigheder får flere og flere nye muligheder for at få adgang til privat ejendom, uden at en dommer skal vurdere, om der er grundlag for det. Det mener Jacob Mchangama, der er direktør i den juridiske tænketank Justitia.
Liselotte Sabroe
Undtagelse som hovedregel
Jacob Mchangama påpeger imidlertid, at grundloven foreskriver et princip om boligens ukrænkelighed. Det kan dog brydes med en retskendelse. Men grundloven åbner samtidig for, at princippet kan brydes – uden retskendelse – ved en »særegen undtagelse«, hvis muligheden fastsættes i den øvrige lovgivning.
»Den udvikling, vi ser, er stadig, at man har taget den grundlæggende regel og vendt den på hovedet,« siger Jacob Mchangama med henvisning til stigningen i antallet af myndighedernes nye adgange til privat ejendom uden retskendelse.
»Vi har diskuteret det i årevis. Men der sker ikke noget med problemet. Det har formentlig at gøre med, at det er en lovgivningsteknik, som embedsværket bruger, uden at det bliver genstand for en debat,« siger han. At myndighedernes mulighed for adgang blot er blevet til lovgivningsteknik, kunne noget tyde på.
Juraprofessor Michael Gøtze fra Københavns Universitet skrev sidste år en artikel i tidsskriftet Juristen sammen med lektor i jura Christian Bergqvist om samme emne. Her bemærker de to jurister, »at der synes at være en relativt fast formel for, hvordan disse regler udfærdiges«. Det gælder ifølge juristerne, uanset hvilken myndighed der er tale om, hvilket ressortområde det handler om og omstændighederne i øvrigt.
Undersøg brug
Hvert år afleverer Justitsministeriet en redegørelse til Folketinget om brug af såkaldte tvangsindgreb og oplysningspligter uden for strafferetsplejen.
I 2008 stod der i slutningen af redegørelsen, at ministeriet ville »tilstræbe, at der ikke unødigt medtages bestemmelser, der gør det muligt for offentlige myndigheder at skaffe sig adgang til privat ejendom.«
Jacob Mchangama kalder det imidlertid en ’copy-paste’-redegørelse. I den nyeste redegørelse fra februar i år finder man da også præcis samme formulering.
Han opfordrer da også til, at gennemgå brugen af de enkelte hjemler i lovgivningen og se, hvor meget de i virkeligheden bliver brugt.
Torsten Schack Pedersen, der er skatteordfører for Venstre og medlem af Folketingets erhvervsudvalg, kalder det en spændende idé.
»Særligt hvis det viser sig, at der givet hjemler, som det efterfølgende har vist sig, at der ikke har været behov for. En redegørelse vil i så fald kunne vise, om der er givet en hjemmel for 17 år siden, som aldrig er blevet brugt. I så fald kan vi jo fjerne den,« siger Torsten Schack Pedersen.
Han kan dog ikke følge Jacob Mchangamas analyse af, at embedsværket driver udviklingen, der giver myndigheder ny adgang til privat ejendom uden retskendelse.
»Jeg har ikke oplevet, at vi er blevet ’lokket’ ud i noget. Det har vi gjort med åbne øjne, og der er store diskussioner af det, når lovforslag er i høring. Det er noget, der bliver påpeget gang på gang, hvor det diskuteres, om balancen er den rette – og om det er nødvendigt. På den måde mener jeg, at det ansvar påhviler os som politikere. Det kan vi ikke tørre af på embedsmænd,« siger han.
Simon Emil Ammitzbøll, der er retsordfører for Liberal Alliance, er imidlertid enig i Justitias vurdering af, at embedsværket til dels driver udviklingen. Han peger dog også på en anden politisk skillelinje.
»Traditionelt vil man sige, at liberalistiske partier ville være mere bekymrede over den slags end socialistiske og socialdemokratiske partier. Men i dag handler det nok mere om, at regeringsbærende partier er mindre optagede af det spørgsmål end andre partier,« siger han.
Det har ikke været muligt at få en kommentar fra Socialdemokraterne eller Konservative.

