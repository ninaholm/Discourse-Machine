Presseomtale gavnede unge med vietnamesisk baggrund
Det får et præg af tilfældighed, hvis pressedækning har stor betydning for udfaldet i enkeltsager, mener indfødsrets-ekspert Eva Ersbøll og efterlyser en bedre arbejdskultur hos udlændinge-myndighederne


 
	Sidst i september 2013 skrev den 21-årige Lone Tran fra Odense til Justitsministeriets Indfødsretskontor. Forgæves havde hun forsøgt at blive løst fra det vietnamesiske statsborgerskab, som hun ifølge de danske myndigheder havde ’arvet’ fra sine forældre, der kom til Danmark som bådflygtninge, og nu klagede hun igen sin nød. Lone Tran havde fået dansk statsborgerskab, men kun på den betingelse, at hun først blev løst fra sit angivelige vietnamesiske statsborgerskab. Den unge kvinde fandt det »grotesk«, som hun skrev til Indfødsretskontoret, at hun var »en kastebold imellem Indfødsretsudvalget og Justitsministeriet«, fordi hun ikke havde de ID-papirer, som den vietnamesiske ambassade krævede for at behandle hendes sag.

	Selv om både Det Radikale Venstre og Enhedslisten havde stillet spørgsmål til ministeren om den unge kvinde, efter at hun og hendes danske plejeforældre havde kontaktet såvel Justitsministeriet som politikere i Indfødsretsudvalget, var hendes sag nu »gået i hårdknude«, som hun skrev.

	Først da Information lige før nytår skrev om Lone Tran og en række andre unge med samme vietnamesiske baggrund, kom der skred i sagen, og Lone og tre andre unge fik lovning på dansk statsborgerskab fra Justitsministeriet.

	En tilsvarende oplevelse af ikke at blive hørt af myndighederne har den 19-årige Felix Cuong Tran, som også bor i Odense. Efter i halvandet år forgæves at have forsøgt at få et fremmedpas, så han kunne rejse og studere i udlandet, skrev han i februar 2013 til Udlændingestyrelsen:

	»Jeg forstår ikke, at hverken Udlændingestyrelsen eller den vietnamesiske ambassade kan hjælpe mig (…) Jeg håber virkelig, at I vil tage de her ting op til diskussion og finde en mulig løsning for mig og de, som står i samme situation.«

	Men først i februar, da Information skrev om den unge mand og andre i samme situation, tog Udlændingestyrelsen initiativ til at få undersøgt, om der var et reelt grundlag for de afslag på fremmedpas, som bl.a. Felix Cuong Tran havde fået. Tre uger efter ændrede styrelsen praksis.

	Information har forevist dokumenterne i flere af de unges sager til seniorforsker Eva Ersbøll fra Institut for Menneskerettigheder. Det fremgår af sagerne, at de unge gang på gang har fortalt myndighederne om deres problem, uden at der er fundet en løsning. Det sker først, da der kommer pressedækning.

	»Jeg tror, det dels har at gøre med arbejdskulturen hos udlændingemyndighederne, dels med at det er udlændingeområdet, som er kontroversielt,« siger Eva Ersbøll.

	For ringe fokus på kvalitet

	»For eksempel ved vi fra Statsløsekommissionens afhøringer, at Indfødsretskontoret på et tidspunkt havde 11.000 ubehandlede sager, og at der var skåret i personalenormeringerne samtidig med at reglerne blev strammet og mere komplicerede. Man opererede med 200 standardbreve eller skrivelser, og sagsbehandlerne havde bestemte ‘måltal’ for det antal sager, de skulle afgøre på en uge, så restancerne kunne nedbringes. Sådanne måltal kendes også fra andre myndigheder. Der er i dag et stort fokus på, hvad man kunne kalde målbare mål. Og det er lettest at måle på kvantitet. Kvalitet i sagsbehandlingen er selvfølgelig mindst lige så vigtig som kvantitet, men det kan være svært for tidspressede medarbejdere, der måles på kvantitet, også at holde øje med, om de procedurer, der bliver fulgt, er de rigtige, eller om man kunne gøre det på en bedre måde,« siger Eva Ersbøll og peger på, at initiativet til en bedre kultur bør komme fra ledelsen og i sidste instans er et politisk ansvar. Der skal være både et ønske om og rum til at sikre god kvalitet i sagsbehandlingen, understreger hun.

	»Når fokus er på at få nedbragt antallet af ventende sager, er man måske mindre optaget af det generelle spørgsmål, om det er den rigtige måde at gøre det på og om den gældende praksis stadig passer til den pågældende gruppe af borgere, man får henvendelser fra.«

– Information har i denne sag stort set kun bragt oplysninger, som myndighederne allerede har.

	»Ja, der bør selvfølgelig ringe en klokke, når problemerne for de unge begynder at vise sig, og der kom flere og flere henvendelser i sager, der går i hårdknude. Men det kan jo være forskellige sagsbehandlere, der har afgjort sagerne. De kan have kigget i vejledningen uden at tænke nærmere over, om den beskrevne praksis kun bør omfatte indvandrere, eller om det også skal gælde for unge, der nu henvender sig som 18-årige, og som er født her i landet.«

	Ifølge Eva Ersbøll har det også at gøre med, at der er tale om udlændingesager:

	»Mens der f.eks. på børneområdet er bred politisk enighed om, hvad der skal gøres bedre, så er der ikke den samme brede politiske forståelse af, hvad der skal til af forbedringer på udlændingeområdet.«

	De bløde medier

	Enhedslistens udlændingeordfører Johanne Schmidt-Nielsen har ofte været medvirkende til, at udlændingesager er blevet taget op i medierne, og i den aktuelle sag om unge med vietnamesisk baggrund har hun i pressen kritiseret myndighedernes håndtering.

	»Det er desværre min erfaring, at jo mere presseomtale – og meget gerne i bløde medier som Go’morgen Danmark eller Aftenshowet – jo større er chancen for, at der sker noget i en konkret sag, altså at borgerne får et positivt udfald,« siger hun og nævner som eksempel sagen om den syvårige thailandske pige Im Nielsen, hvis sag ligefrem førte til en lovændring med tilbagevirkende kraft.

	Men det er retssikkerhedsmæssigt problematisk, mener Johanne Schmidt-Nielsen, at medieomtalte kan føre til bedre eller mere lempelig sagsbehandling.

	»Hvad med alle de udlændinge, der ikke er klar over, at man kan skrive til en politiker eller henvende sig til en avis,« spørger hun.

	Hjælper ikke alle sager

	Eva Singer fra Dansk Flygtningehjælp peger modsat på sager, hvor selv omfattende pressedækning ikke har ændret udfaldet af en sag:

	»Jeg tænker bl.a. på den 12-årige serbiske dreng Zoran, der havde søgt om humanitær opholdstilladelse. Så vidt jeg ved, fastholdt myndighederne udvisningen af den multihandicappede dreng og hans familie, selv om TV-Avisen flere gange lavede indslag om ham lige før nytår,« siger Eva Singer.

	Hun understreger, at der alligevel hos mange borgere er en klar forventning om, at det hjælper at gå til pressen.

	Af og til har Dansk Flygtningehjælp også selv henvendt sig til pressen »for at få fokus og offentlighed om en principiel problemstilling, hvor vi ikke føler, at vi kommer nogen vegne med at argumentere over for de relevante myndigheder«, siger Eva Singer og tilføjer:

	»Men jeg er ikke sikker på, at det er rigtigt, at det hjælper. Jeg tror ikke, at der er lavet en oversigt over det.«

