Radikale er kritiske over for tapning og udlevering af data
FE’s samarbejde med NSA er problematisk, hvis det indebærer, at FE tapper og videregiver rådata til NSA. Det siger retsordfører Jeppe Mikkelsen fra Radikale Venstre


 Radikale Venstre melder sig nu ind i debatten om samarbejdet mellem Forsvarets Efterretningstjeneste (FE) og amerikanske National Security Agency (NSA). Regeringspartiet forholder sig kritisk til, at FE har hjemmel til at tappe rådata og udlevere dem til udenlandske samarbejdspartnere som f.eks. NSA.
»Vi ser med skepsis på, hvis rådata bliver udleveret, fordi det i sin natur ikke er konkrete efterretninger. Der er ikke nogen begrundet mistanke, hvis man tapper nogle kabler for al data og så udleverer det. Det nærer jeg en stor skepsis over for,« siger retsordfører Jeppe Mikkelsen. Udmeldingen kommer, efter at forsvarsminister Nicolai Wammen (S) gentagne gange har sagt, at han ikke kan kommentere »FE’s eventuelle konkrete aktiviteter«, men at alt foregår »inden for dansk lov«. Som tidligere beskrevet i Information åbner FE-loven for, at FE kan tappe rådata på dansk territorium og videregive det til udenlandske samarbejdspartnere uden at skele til lovens regler for behandling af personoplysninger. Dokumenter, som Information har fået adgang til via whistlebloweren Edward Snowden, viser samtidig, at NSA og FE efter alt at dømme samarbejder om netop at tappe fiberkabler, der transporterer tele- og internettrafik gennem Danmark.
Masseregistreringer
Gennem fiberkablerne passerer både udenlandsk og dansk data. Muligvis anvendes der i forbindelse med kabeladgangen nogle filtre, der blandt andet kan frasortere mailadresser, der slutter på .dk, for at undgå udlevering af store mængder dansk data til NSA. Men som tidligere beskrevet i Information er der formodentlig tale om en grov filtrering, der eksempelvis ikke friholder data fra danskere med gmail.com-mailadresser.
»Vi har ikke noget imod, at man selvfølgelig samarbejder på tværs af lande om at bekæmpe terrorisme osv., og det kræver selvfølgelig også, at man udleverer konkrete efterretninger,« siger Jeppe Mikkelsen, men tilføjer, at rådata netop ikke er konkrete efterretninger. »Det er jo masseregistreringer, og det er jeg kritisk over for, også selv om man forsøger at filtrere det og pille danskere ud af det – i hvert fald i et vist omfang. Jeg synes ikke, man kan tale om, at der er en ordentlig retssikkerhedsmæssig balance.«
Flere af de ordførere, der sidste år var med til at behandle FE-loven, gav i går udtryk for, at de ikke var klar over, hvor vide beføjelser loven giver FE. Til det svarede forsvarsminister Nicolai Wammen til Ritzau: »FE indsamler, bearbejder og analyserer alle former for kilder. Det sker fra FE’s installationer i ind- og udland. Vi har samarbejdet med andre landes sikkerheds- og efterretningstjenester. Så det kan ikke komme bag på nogen folketingsmedlemmer, der har læst FE-loven, at det er dét, man har stemt for.«

