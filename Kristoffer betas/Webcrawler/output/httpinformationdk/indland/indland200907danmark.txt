Danmark forsømmer udenlandske prostituerede
Østeuropæere valfarter i disse dage til Danmark for at tjene penge på sex. Men efter værestedet Reden er lukket for udenlandske prostituerede, har de intet sted at hvile ud og samle kræfter. Samtidig er 100 dages helle lukket land for prostituerede fra EU. Det gælder kun piger uden for Europa
En prostitueret hviler ud i en af kabinerne i en pornobiograf på Vesterbro. De udenlandske kvinder i prostitution bør  bevilliges flere midler, så de også har et mødested - et helle.


 Det er ikke kun Islands Brygge og Kongens Have, der tiltrækker mennesker en sommerdag i København. Det samme gør Vesterbro, når unge østeuropæere valfarter hertil for at prostituere sig på gaden.
En af dem er 22-årige Pamela fra Rumænien. For fem dage siden kom hun til Danmark for at tjene penge på at sælge sin krop til sex. Nu har hun slået det farvede hår ud, lagt glimmer på øjenlågene og lakeret neglene røde, så de matcher tøjet og de højhælede støvler.
Sammen med to andre rumænere står hun nu på Istedgade og tilbyder mænd seksuelle ydelser for 4-500 kroner. Det har hun tænkt sig at gøre de næste to måneder, før hun atter rejser hjem til Rumænien. »Det er ikke så godt et job. Men jeg vælger selv, hvem jeg vil være sammen med,« siger hun og trækker en smule på smilebåndet. En aldrende og noget overvægtig mand bevæger sig over mod Pamela og læner sig ind mod hende. Lettere forlegent og uden at kigge hende i øjnene, formulerer han spørgsmålet: » How much? «
» Five hundred ,« svarer hun uden tøven.
» Three hundred ?« forsøger han.
» No ,« lyder hendes klare svar, der bliver hængende i luften, mens manden bevæger sig væk.
Højsæson for gadepiger
Pamela trækker let på skuldrene, smiler skævt, rødmer en smule og ser på ingen måde ærgerlig ud. Hun har ikke nogen til at forsørge sig i Rumænien og greb derfor greb chancen, da en veninde tilbød hende at prøve prostitution i Danmark. Og den 22-årige kvinde er langt fra den eneste østeuropæer, som frivilligt eller tvunget kommer til Danmark for at tjene penge på sex.
René Hansen, leder af Københavns Politis gruppe mod prostitutionsbagmænd, vurderer, at der cirka er dobbelt så mange østeuropæere på de københavnske gader om sommeren, og at mange tilsyneladende styres af voldelige bagmænd.
Alligevel skal de europæiske prostituerede ikke regne med hjælp fra den danske stat, hvis de er i knibe.
Mens de prostituerede fra lande uden for Europa, der vurderes at have været udsat for menneskehandel, kan få op til 100 dages betænkningstid til at overveje deres fremtid, før de sendes hjem, gælder dette tilbud ikke for europæiske prostituerede.
De opholder sig i princippet lovligt inden for EU's grænser, selv om de måske er tvunget af bagmænd. Denne forskelsbehandling er et problem, mener Rene Hansen:
»Østeuropæerne er dårligere stillet end andre prostituerede, når de ikke får samme tilbud om hjælp,« siger han.
Ikke nok med det. Udenlandske prostituerede har - modsat danske - heller ikke noget værested, hvor de kan samle kræfter. Det tilbud mistede de i februar i år, da KFUK's værested Reden lukkede døren for udenlandske prostituerede, fordi de, ifølge Reden, kun har ressourcer til at hjælpe danske prostituerede.
Værested lukkede
Og selv om Reden International har oprettet Mødestedet, hvor kvinderne tre gange om ugen indtil kl. 22 kan få sundhedsbehandling, er det, ifølge jurist og leder af den opsøgende organisation Gadejuristen Nanna W. Gotfredsen en 'katastrofe', at de udenlandske prostituerede ikke har et sted, hvor de blot kan søge ly:
»Hvis man virkelig hævder, at de her kvinder er udsat for menneskehandel og slaveri, så hænger det ikke sammen, at man nægter at hjælpe dem ordentligt. Det kan man ligefrem være juridisk forpligtet til,« siger hun og henviser til, at det efter omstændighederne kan være en overtrædelse af Straffelovens paragraf 250 at afvise en hjælpeløs person.
Michelle Mildwater er projektleder i Hope Now, som hjælper handlede kvinder. Hun har adskillige års erfaring med prostitution.
»Hvis målet er at opnå det bedste resultat og hjælpe de udenlandske kvinder i prostitution, bør der >bevilliges flere midler >til et mødested, der kan holde åbent hele >natten, som >Reden gør det for de danske prostituerede,« siger Mildwater, der ikke bebrejder Reden for den lukkede dør.
Ringere stillet
Kulturmedarbejder i Reden International, LC, (der af sikkerhedsmæssige hensyn ikke vil have sit fulde navn i avisen) er enig i, at deres  manglende tilbud til de udenlandske prostituerede ikke er optimalt.
»Den begrænsede åbningstid er absolut problematisk. De udenlandske kvinder er ringere stillet i dag.«
På Istedgade går danske 'Christina' frem og tilbage foran sexshoppen Nonstop i sine klipklapper, korte cowboyshorts og langærmet  trøje. Hun er 35 år, har arbejdet på gaden i syv år og er glad for sit job.
Fem-seks dage om ugen står hun foran sexshoppen på gadens 'mest eftertragtede sted'. Her står man kun, hvis man har arbejdet på gaden i flere år. Også 'Christina,' der af hensyn til familien ikke ønsker sit navn i avisen, bemærker, at der er flere udenlandske gadepiger om sommeren.
»Det skyldes globalisering - Vesten trækker,« forklarer hun.
Det er fint, hvis der er et sted, hvor de udenlandske piger kan få hjælp anonymt, mener 'Christina', men:
»De skal ikke tro, der laves en døgnåben café til dem. Hvis man kommer fra udlandet, skal man ikke forvente guld og grønne skove,« konstaterer Christina.


