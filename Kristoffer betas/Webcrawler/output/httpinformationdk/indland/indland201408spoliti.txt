S-politiker: Vi tør ikke tale om, hvem der står bag antisemitisme
Det er nødvendigt at være åben om, at det er små grupper af muslimer, som typisk står bag det stigende antal antisemitiske overfald på danske jøder. Det mener socialordfører Lars Aslan Rasmussen (S) fra Københavns Borgerrepræsentation
Det Jødiske Samfund i Danmark har siden januar registreret 33 antisemitiske hændelser. 25 af dem i juli. Billedet er fra en høring om chikane af jøder i Danmark på Københavns Rådhus i februar sidste år.


 Hvis problemet med det stigende antal antisemitiske hændelser skal løses, bliver vi nødt til at tale åbent om, hvem der står bag hændelserne. Det mener socialordfører Lars Aslan Rasmussen (S), der sidder i Borgerrepræsentationen i Københavns Kommune.
»Vi ser en lille gruppe med muslimsk baggrund, der fører an, og som er gerningsmænd i de her sager om antisemitisme. Det er dem, vi skal have fat i, så vi kan få dem til at gøre op med forestillingen om, at danske jøder står til ansvar for, hvad Israel foretager sig.« Lars Aslan Rasmussen understreger, at han ikke er ude på at stigmatisere muslimerne som befolkningsgruppe.
»Det nytter ikke at være bange for at tale om, hvem der står bag de antisemitiske gerninger af frygt for selv at blive opfattet som racist,« siger Aslan Rasmussen. Han mener, at problemet med den stigende antisemitisme kun kan løses, hvis man udarbejder en national strategi på området:
»Selv om de hændelser, som Det Jødiske Samfund har registeret, har fundet sted i København, stopper hadet ikke ved kommunegrænsen. Hændelserne viser, at vi er nødt til at sætte ind på området nu.«
Der findes ikke videnskabelige undersøgelser af, hvor mange antisemitisk motiverede overfald på jøder, der finder sted i Danmark, eller hvem der står bag overfaldene. Men Det Jødiske Samfund i Danmark har siden januar 2014 registeret 33 antisemitiske hændelser. 25 af de 33 hændelser fandt sted i juli, hvor konflikten mellem Hamas og Israel tog til. Til sammenligning registrerede Det Jødiske Samfund 0 hændelser i 2012.
Manglende undervisning
I oversigten fra Det Jødiske Samfund fremgår det, at gerningsmændene i de fleste tilfælde er folk med »mellemøstligt udseende«. At det er nydanskere, der primært står bag de antisemitiske gerninger, bekræfter Jacob Egholm Feldt, der er lektor og forsker i jødisk historie på Roskilde Universitet: »Vi ser et brud med det kulturelle fællesskab. Blandt nydanskere med muslimsk baggrund er der en gruppe, der sympatiserer stærkt med Palæstina, og som sætter lighedstegn mellem statens Israels handlinger og danske jøder. Det giver ikke nogen mening i en demokratisk optik.«
Det stigende antal antisemitiske hændelser kan også kædes sammen med en generationskløft mellem den unge og den ældre generation. Det påpeger forsker i antisemitisme Cecilie Banke fra Dansk Institut for Internationale studier (DIIS).
»Problemet er, at de unge ikke ved nok om Holocaust og Europas historie. Vi har en ældre generation, der er vaccineret mod antisemitisme og gyser ved tanken om Anden Verdenskrig,« siger Cecilie Banke, der peger på, at man bør sætte ind med mere undervisning og oplysning, hvis man skal komme de antisemitiske hændelser til livs.
»Hver gang konflikten blusser op i mellemøsten, ser vi en stigende tendens til antisemitisme i Danmark. Danske jøder bliver i højere grad end før opfattet som værende enige med statens Israels metoder, blot fordi de er jøder. Det er et nyt fænomen, der hænger sammen med, at især den unge generation er uoplyst og ikke kender nok til holocaust,« siger Cecilie Banke.
Jacob Egholm Feldt er enig med Cecilie Banke i, at undervisning kan være med til at skabe mere tolerance blandt befolkningsgrupperne: »For de unge er jødeudryddelserne meget langt væk, og det er paradoksalt, for der har aldrig været så meget materiale om holocaust og Anden Verdenskrig, som der er i dag«, siger Jacob Egholm Feldt. Han mener, at antallet af antisemitiske hændelser er et tegn på, at befolkningen bliver stadig mere opdelt i forskellige grupper, der har svært ved at mødes.
»De typer af konflikter, vi ser, er anderledes, fordi vores verden er blevet mere global. Derfor bliver de globale konflikter aktualiseret lokalt på en ny måde.«
Ifølge Cecilie Banke har de seneste års nemmere adgang til internationale medier også betydning for den stigende antisemitisme.
»Man kan få en helt anden dækning af Israel-Palæstina-konflikten, hvis man tænder for sit satellit-tv. Her er nogle helt andre udlægninger af krigen, der betyder, at flere får antisemitiske holdninger, fordi Israel i mange af de arabiske medier bliver udstillet som de store skurke,« siger Cecilie Banke.

