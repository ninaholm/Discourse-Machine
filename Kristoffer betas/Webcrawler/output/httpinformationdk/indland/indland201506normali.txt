Normaliseringen af Enhedslisten
Enhedslisten er i den seneste valgperiode blevet det store, eller i hvert fald største, parti på venstrefløjen. Hvorfor accelererede Liste Ø fra to til 10 procent af stemmerne på bare syv år? Det startede med en kop kaffe
 På valgdagen i 2011 fik Johanne Schmidt-Nielsen (t.v.) 47.002 personlige stemmer og slog både Helle Thorning-Schmidt (S) og Pia Kjærsgaard (DF). Kun den afgående statsminister, Lars Løkke Rasmussen (V), fik flere personlige stemmer end Enhedslistens politiske ordfører


 2007 skulle blive et skelsættende år i Enhedslisten. Ved valget klarede Liste Ø kun lige netop at komme i Folketinget. Balladen om opstillingen af Asmaa Abdol-Hamid og Villy Søvndals popularitet resulterede i blot 2,2 procent af stemmerne og fire mandater. Og efterfølgende efterlod lokalafdelingernes og folketingskandidaternes valgevaluering heller ingen tvivl om, at ’Asmaa- og Villy-effekterne’ havde skylden for valgnederlaget.
Men for første gang nøjedes Enhedslisten ikke bare med at spørge sig selv, hvad der var gået galt. I generationer havde de ellers aldrig tænkt over det. I Enhedslisten, og endnu tidligere DKP, VS og SAP, havde budskabet været vigtigere, end om folk forstod det. Eller de havde i hvert fald ikke tænkt over, hvilke fordomme vælgerne havde, og om disse forhindrede budskabet i at trænge igennem.
Nu bad Enhedslisten i en vælgerundersøgelse 20 personer med forskellig baggrund om at drikke en kop kaffe og fortælle, hvorfor de ikke havde stemt på partiet. Beskeden fra de interviewede lød, at Enhedslisten nok havde sin berettigelse, men at partiet ikke lige var noget for dem. Specielt uden for København forbandtes Enhedslisten med ordene subkulturel, højtuddannet og alternativ.
»I er sgu ikke et parti for almindelige mennesker,« som en svarede. »I er for luderne, narkomanerne, ham på bænken og flygtningene og de arbejdsløse og de skæve eksistenser. Og det er fint nok.«
Men altså ikke nok til at få de adspurgte til selv at stemme på Enhedslisten.
Konklusionerne på kaffekop-undersøgelsen fik Enhedslisten til at få et analyseinstitut til at lave en egentlig kvantitativ undersøgelse af vælgernes holdninger til partiet, hvilket gav fornyet håb oven på det dårlige valgresultat. I vælgerundersøgelsen svarede 10 procent nemlig, at de havde overvejet at stemme på Enhedslisten. Potentialet var der. Hvis bare barriererne kunne nedbrydes.
Johanne-planen
På et aftengruppemøde godt et år efter folketingsvalget effektuerede den decimerede folketingsgruppe på fire mand samt to rådgivere en trepunktsplan i håb om at realisere dette potentiale. Der skulle satses på de brede politiske dagsordner som økonomisk omfordeling, miljøpolitik og menneskerettigheder. Enhedslisten skulle arbejde tættere sammen med Socialdemokraterne og SF. Og partiet skulle udnævne en formel parlamentarisk leder, en politisk ordfører – Johanne Schmidt-Nielsen.
De færreste havde ellers hørt om den da 22-årige tidligere næstformand for Danske Gymnasieelevers Sammenslutning (DGS) – i hvert fald ikke Bendt Bendtsen – da Enhedslisten året forinden satsede på hende til den sidste partilederrunde i fjernsynet. Mens de ventede uden for TV 2’s studie kom den konservative partileder hen til Johanne Schmidt-Nielsen.
»Undskyld, kan du ikke lige skaffe mig noget kaffe,« spurgte Bendt Bendtsen, som troede, at hun var en af tv-stationens mange unge ansatte.
Selv var Johanne Schmidt-Nielsen så nervøs, at hun frygtede at komme til at kaste op for åben skærm. Men denne aften fik Johanne Schmidt-Nielsen talt sig varm og ind i, om ikke nødvendigvis vælgernes hjerner, så i hvert fald deres hjerter.
Planen lykkes
Den nyudnævnte politiske ordfører prydede nu forsiden af Alt for Damerne sammen med blandt andre Anni Fønsby, forklarede Politikens læsere, at hun samlede på musselmalede stel og inviterede seerne inden for hjemme i lejligheden på Nørrebro i programmet Kender Du Typen. Alt sammen for at vise, at hun – og resten af Enhedslisten – var helt normale uden »jordhuler eller Che Guevara-tapet«.
Johanne Schmidt-Nielsen var her, der og alle vegne – og endnu mere op til folketingsvalget i 2011.
Liste Ø, som altid havde sat en ære i at holde politik og personer adskilt og ladet valgplakaterne fokusere på partiet frem for folketingskandidaterne, satte nu billeder med spidskandidaterne på plakaterne.
På valgdagen i 2011 fik Johanne Schmidt-Nielsen 47.002 personlige stemmer og slog både Helle Thorning-Schmidt (S) og Pia Kjærsgaard (DF). Kun den afgående statsminister, Lars Løkke Rasmussen (V), fik flere personlige stemmer end Enhedslistens politiske ordfører, der alene trak tre mandater i København. Der var valg til Stine Brix og Pernille Skipper samt Nikolaj Villumsen og Rosa Lund, som også er vokset ud af 00’ernes elevbevægelse og gymnasiernes Operation Dagsværk. Og der var valg til de ældre Jørgen Arbo-Bæhr, Henning Hyllested, Lars Dohn, Finn Sørensen, Christian Juhl, Per Clausen og Frank Aaen (for de sidste to genvalg), som enten har været med i partiet fra begyndelsen og/eller kommer fra fagbevægelsen. Enhedslisten var for første gang det eneste støtteparti for en regering, SRSF-regeringen.
Farvel til våbnene
Valgsejren havde kun kortvarigt været i fare, da pressen fandt anledning til at præsentere Johanne Schmidt-Nielsen for det 32 sider og 15.519 ord lange principprogram fra 2003.
Særligt sprogbrugen i principprogrammets punkt otte – »på vej mod en socialistisk samfundsomvæltning« – fandt den politiske ordfører og flere andre i partiet ved den lejlighed lidt »støvet«.
Her taltes nemlig om »revolutionens nødvendighed«, opbygningen af »demokratiske folkemagtsorganer« og »frem for alt opløsning af politiet og militæret, der gang på gang har vist sig som kapitalmagtens sidste, alt for effektive, allierede«.
Men på årsmødet i 2014, der samtidig var Enhedslistens 25-årsjubilæum, fjernedes de marxistiske fraser fra fortiden. Da det kom til stykket, behøvede de slet ikke optælle stemmerne for og imod revolutionen. Med et enkelt blik ud over de oprakte arme på årsmødet i Øksnehallen i København konkluderede dirigenten, at »forslaget er vedtaget, vi har et nyt principprogram«, hvorpå salen rejste sig og kvitterede med dagens største klapsalver.
Nu nøjes Enhedslisten med at nævne ordet »revolution« en enkelt gang, mod tidligere 29, ligesom det indiskutabelt slås fast, at samfundsforandringer kræver flertal ved folketingsvalg og folkeafstemninger. I stedet for at diskutere, om folk må beholde deres egen tandbørste efter revolutionen, afstår Enhedslisten fra detaljeret at beskrive, hvordan samfundet skal se ud efter denne – eller hvad partiet foretrækker at kalde »grundlæggende forandringer«. På den måde skal principprogrammet bedre beskrive dagens politiske virkelighed i Danmark.
Succesen fortsætter
Godt hjulpet på vej af SF’s nedsmeltning har Enhedslisten siden folketingsvalget i 2011 fortsat fremgang og har ikke blot overhalet folkesocialisterne som det største parti på venstrefløjen. Under Socialdemokraternes mørkeste dage for to år siden nærmede Enhedslisten sig i meningsmålingerne det gamle arbejderparti (siden er Socialdemokraterne dog gået frem og Enhedslisten tilbage).
Ved kommunal- og regionsrådsvalget i 2013 opnåede Enhedslisten et kommunalpolitisk gennembrud med en tredobling af det samlede antal stemmer og en stemmeandel på 6,9 procent i kommunerne. Enhedslisten er i dag repræsenteret i 79 kommuner (tidligere 10) med i alt 119 pladser, og partiet er nu repræsenteret i alle fem regionsråd samt i Kommunernes Landsforenings bestyrelse.
Liste Ø organiserer næsten 10.000 medlemmer fordelt på næsten 100 afdelinger og har stigende indflydelse i fagforeningerne. Socialrådgivernes formand, Majbritt Berlau, er partiets kun anden nationale fagforeningsformand, efter at Per Clausen tidligere har været det for Dansk Magisterforening (som sidstnævnte i sin tid forklarede, blev han ikke valgt på grund af sit medlemskab, men på trods af dette).
Målet er massepartiet
Da hovedbestyrelsen i 2012 satte det som et mål, at hver tiende dansker ved det kommende valg skal stemme på Enhedslisten, blev det ellers af mange opfattet som hybris. Liste Ø skulle være lykkelig, hvis partiet ikke går tilbage, lød det fra valgforskere, der havde svært ved at se, at så mange virkelig skulle være enige i partiets politik, når de først lærte denne at kende.
Men foreløbig har Enhedslisten som beskrevet gjort denne skepsis til skamme. Enhedslistens økonomiske rådgiver, Michael Hunnicke, skriver i bogen Brug sproget politisk: 10 gode principper for venstreorienteret kommunikation, at det første princip for en sådan altid er at tænke på, at målgruppen netop ikke er ludere og narkomaner og ham på bænken. Målgruppen er de 47 procent af vælgerne, der udgøres af arbejderklassen, og de 24 procent, der udgøres af middelklassen. Derfor er det vigtigt, at ens synspunkter kommer til at fremstå som almindelig sund fornuft. Almindelig sund fornuft betyder at tale på en måde, der virker umiddelbart logisk for den største del af befolkningen.
»Men hvad er så ikke almindelig sund fornuft,« spørger Michael Hunnicke og svarer: »Det vil typisk være en retorik, der både er uden for konsensus og uden for rækkevidde af den almindelige danskers forståelsesramme. Det kunne eksempelvis være, hvis Enhedslisten meget aktivt begyndte at fremføre sin politik ved at snakke om ’revolution’ og ’ophævelse af den private ejendomsret til produktionsmidlerne’.«

