Bredt politisk krav om mere åbne PET-arkiver
Både DF, S og SF bakker nu op om en række af landets historikere, der kræver en afklassificering af PET's arkiver og et lighedsprincip, der gør, at adgang for en forsker betyder adgang for alle


 Politikere på tværs af Folketinget går nu sammen med en række historikere og rejser krav om en bred afklassificering og lige adgang til efterretningstjenesternes arkiver.
»En ny, socialdemokratisk regering vil kigge på det her med hjælp fra kvalificerede efterforskningseksperter og historiekyndige. Tilgangen til PET's arkiver skal beskytte oplysninger, der er hemmelige af sikkerhedsmæssige årsager, men der er brug for mere åbenhed og en balance i, at folk har lige adgang,« siger forskningsordfører Rasmus Prehn (S).
Kravet rejses i kølvandet på diskussionen om koldkrigsforskeren Bent Jensens længe ventede rapport. En række koldkrigsforskere har klaget over, at man ikke kan efterprøve hinandens konklusioner.
Dansk Folkepartis forskningsordfører, Jesper Langballe, er mere kompromisløs i sit krav om åbenhed.
»Jeg kunne drømme om, at nogen ville forklare PET-chefen, at Den Kolde Krig er forbi. Det her materiale er historie, der hører hjemme på museum,« siger han.
Kommission
CBS-historikeren Kurt Jacobsen har foreslået at der etableres en afklassificeringskommission.
»Afklassificering er at give lige adgang til det og det materiale på de og de betingelser til forskere, journalister og andre interesserede, i stedet for at man både skal ulejlige PET og skabe forhindringer,« siger han.
Medlem af den daværende PET-kommission Regin Schmidt finder forslaget om en sådan kommission interessant. »Fremadrettet ville det ideelle være noget i retning af USA, hvor der blot sidder nogle og streger følsomme oplysninger væk, hvorefter der er lige adgang for alle. I Danmark er det sådan, at bare der er et navn på en side, så får man den ikke udleveret,« siger han.
Historikeren Poul Villaume er også positivt stemt over for en sådan kommission: »Jeg har hørt folk, der har fået aktindsigt, omtale arkiverne som en kloak for rygter og halve sandheder. Man skal derfor sikre sig, at man beskytter privatlivets fred. Men PET's og FE's generelle trusselsbilleder og vurderinger, mener jeg bestemt bør behandles mere liberalt,« siger han.
Også SF's kulturordfører, Pernille Frahm, bakker op om øget åbenhed: »Det er vores allesammens historie og ikke statens ejendom, og generelt skal der være mere lempelig adgang. Det er jo helt urimeligt, at man end ikke kan få oplysninger om sig selv, selv om en forsker har fået det,« siger hun.
Justitsminister Lars Barfoed vil afvente konklusionerne fra Wendler Pedersen-udvalget, der gennemgår regelgrundlaget for PET.

