Mit liv som børnehjemsunge
Livet som børnehjemsunge var en hård tid med mange trængsler og savn, skriver tidligere beboer på børnehjemmet


  
Jeg kom til verden i en ganske almindelig familie med mor, far og en storebror der hedder Jørgen, der er 1 år ældre end mig. Min far var sjakbejds hos et betonfirma, min mor var hjemmegående. Vi boede i en 2 værelses lejlighed i indre Århus.
Derudover havde min mor 2 voksne børn fra et tidligere ægteskab. De 2 havde jeg ikke ret meget kontakt med, da de flyttede hjemmefra da min far kom ind i billedet. De kunne ikke lide min far.
Efter at min mor havde født mig, blev hun aldrig rigtig rask. Det fik jeg selvfølgelig skylden for, så jeg var ikke lige det barn der fik den største ømhed. Kun fra min fars side.
Da jeg var 6 år begyndte jeg i 1. klasse på Møllevangsskolen. Det var dejligt, og min bror beskyttede mig, hvis der var nogle, der ville drille mig.
Men i løbet af efteråret stod det klart, at min mor var uhelbredelig syg af livmoderhalskraft og kom på sygehuset. Jørgen og jeg blev anbragt på et asylhjem, der tog sig af børn, hvis forældre havde det svært pga. sygdom og lign. Det var et dejligt og menneskeligt børnehjem. Jeg kan huske, at Jørgen og jeg kom hjem og fejrede jul for sidste gang med min mor. Så skulle hun af sted til sygehuset igen.
Det blev april og min mor døde. Jeg var for lille til at overskue dette, men var dog ked af det. Så kom problemet med, hvad der skulle ske med min bror og jeg.
Umiddelbart før skoleåret begyndte igen, kom min far og hentede os. Han fortalte os, at vi skulle bo på et børnehjem i Randers, indtil han kunne få tingene ordnet, så vi kunne bo sammen med ham igen.
Med det skulle vise sig, at det var en umulig kamp for ham. Han blev frataget sin forældremyndighed, med god hjælp fra min halvsøster, der kun var ude på, at gøre min far så meget ondt som mulig. Min far tilbød endda at få en husbestyrerinde ansat, så der altid var nogen til at passe os, men det var ikke nok.
Livet på børnehjemmet
Det første år på børnehjemmet gik godt for mig. Jeg hørte til den ”lille gruppe” og blev meget forkælet af forstanderparret (plejefar og plejemor). Jeg var med når de tog på familiebesøg. Hver dag, før jeg gik i skole, gik jeg hen til Plejefar og fik en 25-øre, så jeg kunne købe slik på vej til skole. Min bror, kan jeg ikke rigtig huske hvad der skete med, men vi var blevet adskilt ved ankomsten til børnehjemmet. Der var en pigeafdeling og en drengeafdeling.
Min første jul på børnehjemmet var et mareridt. Jørgen og jeg måtte ikke komme hjem og holde jul hos min far, fordi der stadig var problemer med bo-delingen, som min halvsøster krævede og samtidig med at min far ikke ville afgive os til det offentlige. Min far måtte heller ikke komme på børnehjemmet og holde jul sammen med os.
Jørgen og jeg var de eneste børn tilbage på børnehjemmet, så vi fejrede jul sammen med forstanderparret og deres børn og 1 pædagog. Vi spiste og dansede om juletræet og fik 1 gave. Kl. 21 skulle jeg i seng, fordi jeg kun var 7 år.
Boede på en stue, hvor der også boede 4 andre piger, men der var kun mig der, den juleaften. Var meget bange for at sove alene, men det skulle jeg. Måtte heller ikke have døren til at stå åben eller have lyset tændt. Havde mareridt om slanger der var under min seng og ville kravle op til mig. Pædagogen kom og skældte mig ud og sagde, at jeg skulle stoppe, så hun kunne få sin nattesøvn. Og døren måtte stadig ikke være åben. Jeg spurgte, om jeg måtte sove sammen med Jørgen, så skulle jeg nok være rolig. Men nej.
Næste dag kom min far og hentede os og vi tog hjem til min elskede farmor. Hun var en dejlig gammel dame, der drak kaffe af underkoppen og spiste sukkerknalde. Jeg elskede de stunder, hvor jeg sad på skødet af hende og blev nusset og samtidig drak kaffe. Hun og min far var de eneste i familien der kunne lide mig. Hjemme hos hende holdt vi en forsinket juleaften. Af min far fik jeg et smukt dukkehus, som han havde lavet lys i. Min farmor havde møbleret det og syet gardiner. Kunne ikke stoppe med at lege med det, men dagen fik desværre en ende og vi skulle tilbage til børnehjemmet. Jørgen fik et elektrisk tog, som han også var glad for. Resten af den jul havde jeg mareridt om natten, men fik ikke trøst eller lov til at være sammen med Steen.
Efter julen fik min far tilladelse til at besøge Jørgen og mig hver 14. dag om søndagen.
Da det blev sommer og vi havde været på sommerlejr ved stranden, blev jeg flyttet til de mellemstore børn. Det var ligesom om alle tingene ændrede sig. Min far havde fået en ny kone og var flyttet til en villa ude lidt udenfor Århus. Men kunne stadig ikke få os hjem. Forstanderparret var ikke særlig søde ved mig mere. Begyndte at få pligter, såsom at pudse deres sko, rydde op på deres børns værelser, rende ærinder osv.
En dag kom jeg til at tage fejl af lågen til snavstøj og affald. Forstanderen tændte fuldstændig af. Greb mig i trøjen og kastede mig ind i badeværelsesvæggen. Desværre var der også håndklædekroge på den væg, så jeg fik to store huller på siden af hovedet. Blodet strømmede ned at min hals, men han var ligeglad. Han fortsatte bare med at skælde mig ud. Da han var færdig med at brokke sig, lod han mig bare stå der med mit blødende hoved. En af de andre piger hjalp mig med at vaske blodet væk.
Den næste sommer blev det sådan, at Jørgen og jeg kunne tage hjem til min far på weekend én gang om måneden plus på diverse ferier. Tror, at min far havde indset, at han havde tabt kampen om at få os hjem permanent. Han var meget bitter på systemet, der havde frataget ham hans børn. Han havde stor skyldfølelse over det og undskyldte det til sin dødsdag.
Hver fredag var der badedag. Der fik vi også rent tøj på fra inderst til yderst. Vi havde 2 sæt tøj, skoletøj og hverdagstøj. Baderummet minder meget om det, der er ved gymnastiksale med bruser i en række og håndvaske på den modsatte væg. I hjørnet var der et badekar. En dag havde jeg fået lov at få et karbad og lå og flød. Dejligt. Pludselig banker det på den låste dør. Det var forstanderen der ville ind og se, hvem der badede. Da han kom ind, begyndte han at skælde ud om, at jeg ikke måtte være alene med en låst dør. Jeg forklarede ham, at jeg ville være i fred for drengene, der kunne risikere at komme rendende. Han blev så gal, at han hev mig op af badet og smed mig på gulvet under bruserne og tændte for det kolde vand. Så kunne jeg lære ikke at svare igen.
Da jeg var 11 år fik jeg mit eget lille værelse, som jeg kunne indrette det som jeg ville. Dejligt. Samtidig var jeg også blevet gammel nok til at jeg kunne gå til håndbold, spejder og ballet. Men nu begyndte de hårde pligter også. To gange om ugen skulle jeg vaske op efter aftensmaden. Der var service fra ca. 30 børn, 7-8 voksne og så forstanderparret og deres børn. Det var en hård tjans at have og det halve af aftenen gik med det.
Jeg prøvede 2 gange at stikke af fra hjemmet, men nåede aldrig ret langt væk, førend jeg blev fundet og hentet tilbage. Straffen for det var lussinger og stuearrest i en uge. Stuearresten var, at hver dag jeg kom hjem fra skole, skulle jeg gå i seng, og aftensmaden skulle jeg selv hente ad bagtrappen. Og ingen af de andre børn måtte komme og snakke med mig. I ugens løb kom forstanderen et par gange for at spørge om jeg troede, at jeg bare kunne stikke af. Rigtig hånende fortalte han mig, at det faktisk var ham der bestemte over mig, ja næsten ejede mig, og at min far bare var en der ikke havde noget at skulle have sagt.
Min bedste tid på børnehjemmet var om sommeren. Hjemmet var omgivet af en kæmpe park-lignende have. Der var byggelegeplads, dyreplads, fodboldbaner, lukket område med kun træer og så forstanderparrets have. Forstanderparrets have og græsplæne måtte vi ikke betræde. Og sikke en skideballe vi fik, hvis der røg en fodbold på den. Men tit om aftenen og i weekenderne legede alle børnene rundbold, fodbold, først til dåsen, skjul, spille badminton og mange andre lege. Det var så befriende at kunne grine og lege så meget.
En dag, jeg var på toilettet, kom forstanderen og bankede på døren for at se hvem der sad der. Af erfaring vidste jeg, at det bare var med at skynde sig at få døren åbnet. Han ville lige kontrollere, at jeg gik på toilettet rigtigt og huskede at tørre mig og vaske hænder. Det var så nedværdigende, at skulle kontrolleres på denne måde. Det sagde jeg til ham og han hamrede mit hoved ind i cisternen der hang på væggen. Jeg skulle ikke sætte spørgsmålstegn ved hans handlemåde, da det var ham der bestemte over stedet. Hvor jeg dog hadede det fede svin.
Teenageårene
I mit 12. år begyndte jeg at udvikle mig til kvinde. Jeg fik bryster og menstruation og bad forstanderinden om nogle BH’er. Det havde hun ikke lige på lager, så jeg fik en rekvisition til byens BH-forretning. Cyklede ned til forretningen og købte 2, der efter min mening var flotte og sad godt på mig. Et godt køb. Da jeg kom hjem og ville aflevere kvitteringen på kontoret, var det kun forstanderen der var til stede. Han ville gerne se de 2 BH’er. Han syntes også de var flotte og dyre og holdte dem op foran mig. Pludselig smed han dem på gulvet og begyndte at befamle mig på brysterne og i skridtet og sige, at det var nogle meget små og spidse bryster jeg havde. Jeg var sørme ved at være en stor pige, sagde han. Fik mig endelig kæmpet fri og løb op på mit værelse.
Senere kom han op med de 2 BH’er han havde smidt på gulvet. Med sig havde han også en bog som jeg skulle læse. Den hed ”Dreng pige mand kvinde” og var skrevet af Inge og Sten Hegler. Så kunne jeg komme og spørge, hvis der var noget jeg var i tvivl om. Der var ingen tegn på anger fra hans side.
Min skoletid var somme tider lidt problematisk. Hadede når de andre børn kaldte mig børnehjemsunge. Sommetider blev jeg så gal i hovedet, at jeg bankede dem. Og selvfølgelig ringede skolen til forstanderen. Vi snakkede lidt om det, og så var det glemt. Jeg var ret forbavset over, at der ikke skete mere.
Så var der er par år, hvor der ikke skete så meget, andet end jeg passede min skole og fritidsinteresser. Ved ikke om jeg var blevet så underkuet, at jeg tilpassede mig.
Da jeg var 14 år fik jeg min første kæreste. Han hed Anders og var 17 år. Han var ret sej, fordi han kørte på motorcykel. I begyndelsen ville forstanderparret ikke rigtig acceptere ham, men da Anders’ far ringede og sagde, at de nok skulle passe på mig, når jeg var på besøg i deres hjem blødte de lidt op. Jeg skulle dog passe lidt på med den motorcykel.
Det var en ny fornemmelse at komme i et ”rigtig” hjem, hvor der var følelser og kærlighed. Min mening blev hørt og jeg var et ligeværdigt menneske. Var også med dem på camping hver weekend på Mols. Jeg tror at dette reddede mit senere liv, så det blev lidt normalt.
Samme år flyttede jeg til et større værelse med et lille rum med håndvask og kæmpe garderobeskab. Pigen der boede der før, var blevet gravid og blev sendt væk. Det var super at skulle indrette værelset. Anders lavede et reolsystem af gamle træ-ølkasser, skaffede et TV til mig og lavede et unikt sofabord til mig.
Da jeg var 15 år og gik i 9. klasse, skulle jeg begynde at tænke lidt over fremtiden, men jeg havde ikke nogen ide om hvad jeg ville. Hvis jeg ikke kunne finde ud af det selv, ville forstanderen sætte mig i bogbinder-lære. Hurtigt fandt jeg ud af, at jeg kunne tage 10. teknisk på Teknisk Skole. Så havde jeg da vundet lidt tid. Tidligere på året havde jeg fået en ny Velo-Solex. Var så heldig, at knallert-loven var blevet nedsat til 15 år. Dvs. jeg fik knallert samme tid som mine klassekammerater (var begyndt 1 år for tidlig i skole). Jeg var den eneste i min klasse der havde fået en ny knallert - de andre fik nogle gamle brugte, der altid skulle repareres. Men desværre blev min knallert stjålet. Der gik en uges tid, og jeg fik besked om, at der stod en ny Velo-Solex og ventede på mig i knallertforretningen. Endda en ”blå engel”. Det var lige før, jeg kunne komme til at lide den lede mand, altså forstanderen.
Den sommerferie inviterede Anders og hans forældre mig med på sommerferie til Tyskland. Det var en himmelsk tur. Frihed. Havde aldrig oplevet den følelse før.
Men da sommerferien var forbi, måtte jeg sige farvel til Jørgen. Han var færdig med 3. real og ville gerne have en studentereksamen. Nu var der bare den hage ved det, at forstanderens søn også skulle på gymnasiet. Og hans søn skulle aldeles ikke gå i skole sammen med en børnehjemsunge. Og hvad hvis Steen var dygtigere end hans søn. Så derfor blev Jørgen sendt på kostskole for at blive student. Han kom aldrig tilbage til børnehjemmet, men kunne tage hjem til min far så tit der var mulighed for det.
Jeg blev færdig med min 10. teknisk i sommeren 72. Hver sommerferie lukkede børnehjemmet ned i 3 uger og alle børnene med personale blev sendt på sommerlejr ved kysten. Jeg havde ikke lyst til at tage af sted. Den sommerlejr hang mig langt ud af halsen. Jeg havde været der de 10 foregående år, og jeg kunne heller ikke overskue, at undvære Anders i 3 uger. Så jeg tiggede og plagede om at få lov til at blive hjemme. Det endte med at jeg fik lov, mod at jeg malede pigernes badeværelse.
Jeg startede stille ud med badeværelset. Pillede alle kroge og løse ting ud af væggen. Vaskede hele badeværelset ned, dækkede af og gjorde klar til at male næste dag. Var dog nysgerrig efter at se hvad farve det skulle være. Åbnede spanden og så det var gult. Ville lige prøve, hvordan den var på væggen. Så jeg skrev med store bogstaver på kors NEJ EEC. Der var jo valgkamp om vi skulle med i EF.
Det skulle jeg aldrig have gjort.
Næste morgen stod forstanderen og ventede på mig. Han greb straks fat i mig og kylede mig hen af terassegulvet. Hvad fanden bildte jeg mig ind, at skrive sådan noget kommunist-lort på hans vægge. De meninger kunne jeg holde for mig selv. Det var heldigt, at sådan nogen hippier som mig ikke havde stemmeret. Han fortsatte med at kyle mig rundt i rummet. På et tidspunkt blev jeg kastet ind i radiatoren og fik en flænge over øjenbrynet. Mens jeg lå der og ømmede mig, gik han rundt og sparkede til mig. Jeg skulle fandme ikke tro jeg var noget, sagde han. Endelig gik han.
Jeg kravlede ind på mit værelse for at bese mine skader. Der var ikke plads til selvmedlidenhed. På det tidspunkt bestemte jeg, at det var sidste gang, at han rørte ved mig. Jeg fandt min spejderdolk frem, og den blev min tro følgesvend resten af tiden jeg var på børnehjemmet. Med jævnlige mellemrum sleb Anders kniven, så den aldrig blev sløv og altid var klar til brug.
Dagen efter var jeg blå over hele kroppen og havde et sæbeøje med en flænge over. Badeværelset malede jeg færdigt, men kunne stadig ane lidt af, hvad jeg havde skrevet på væggen. Men var ligeglad.
Sidst i sommerferien rejste jeg på ferie til Østrig sammen med Anders og hans forældre. Da jeg kom hjem startede jeg med at læse til teknisk assistent på Teknisk Skole.
Endelig fri
Da jeg havde overstået 1. semester og fundet en praktikplads, fik jeg lov at flytte fra børnehjemmet. Da var jeg 17 år. Jeg flyttede sammen med Anders i en lille lejlighed i den ældre bydel. Børnehjemmet betalte både for hele min uddannelse og mit underhold i den tid jeg læste.
En dag kom forstanderen uventet på besøg. Han ville se, om jeg havde det godt eller om der var noget han kunne hjælpe med. Hårene rejste sig på mine arme, og jeg blev stiv af skræk, mens jeg så mig vildt om efter en kniv eller noget værktøj jeg kunne bruge, hvis han begyndte på noget. Men heldigvis kom der folk på trappen, så han gik ret hurtigt.
Det var sidste gang jeg så det lede møgsvin. Ham som havde forpestet hele min barndom og ungdom.
Jeg boede sammen med Anders i 8 år. Vi fik en dejlig datter sammen da jeg var 24 år. Men desværre kunne kærligheden ikke holde. Jeg havde for mange traumer fra min barndom til at vise ægte følelser og tillid. Desuden var han også utro og kunne ikke acceptere at vores datter var døv. Så jeg boede alene sammen med min datter i mange år. Da hun var 15 år og skulle på efterskole, blev jeg heldigvis gravid igen og fik endnu en dejlig datter, som hedder Emma og som er teenager i dag. Vi har alle dage boet alene. Jeg tror, at min tid på børnehjemmet for altid har ødelagt min mulighed for at få et normalt forhold til en mand.
I dag er uddannet byggetekniker. I 1998 var jeg ude for en træls trafikulykke hvor jeg pådrog mig et piskesmæld. På den baggrund, er jeg blevet tilkendt et fleksjob og arbejder kun 4 timer om dagen. Men her i de senere år har jeg fundet en indre ro og har accepteret min trælse barndom og ungdom. Min spejderdolk har jeg endnu, slibningen er ikke holdt ved lige, da den er pakket sammen og ligger nede i kælderen.
Else

