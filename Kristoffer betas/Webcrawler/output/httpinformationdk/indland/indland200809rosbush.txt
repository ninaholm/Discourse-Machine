Ros til Bush & Co. for kreditovertagelse
Søndag overtog den amerikanske stat landets to største realkreditinstitutter. Alternativet ville have været et økonomisk kollaps. Præsident Bush og hans Finansminister kunne derfor mandag stå op til sjælden ros fra flere kanter
Der var i går ros fra flere kanter til finansminister Henry M. Paulson Jr. for i sidste øjeblik at lade den amerikanske stat overtage de to kriseramte realkreditinstitutter Fannie Mae og Freddie Mac.


 "Ikke siden Roosevelt og den store depression har en regering taget så direkte et skridt i forhold til at genoprette det finansielle system." 
Dagen derpå var der ros fra flere kanter til præsident Bush og hans finansminister Henry M. Paulson Jr. for i sidste øjeblik at lade den amerikanske stat overtage de to kriseramte realkreditinstitutter Fannie Mae og Freddie Mac. Flere toneangivende økonomiske kommentatorer kalder indgrebet for det rigtige på det rigtige tidspunkt. 
Ud over sammenligninger med New Deal-præsidenten Franklin D. Roosevelt peger avisen Washington Posts økonomiske kommentator Steven Pearlstein bl.a. også på, at alternativet til kreditovertagelsen ville have været tumult på det finansielle marked af en karakter, der ikke er set tidligere i USA's historie. 
Den amerikanske stat skyder op mod 100 milliarder af skatteydernes dollar i de to realkreditinstitutter. Havde regeringen ikke skudt penge i Fannie Mae og Freddie Mac, hvor to tredjedele af alle amerikanske huslån er optaget, kunne de to institutters konkurs dog i værste fald have kostet USA mere end 1.000 milliarder dollar, vurderer Washington Post. 
"Med sit indgreb har Hurricane Hank (finansminister Paulson, red.) understreget, at den amerikanske økonomi ikke kan komme på fode igen uden et stabilt boligmarked," lyder det fra Steven Pearlstein.
Det ufrie marked
Også Wall Street reagerede positivt på regeringens indgreb, der efter alt at dømme forhindrer realkreditinstitutters kollaps. De amerikanske aktier steg mandagen igennem, og blandt flere af de større investorer var stemningen bedre, end den har været i lang tid.
Til avisen Chicago Tribune udtalte Dave Rovelli, en ledende direktør fra New York-investeringsbanken Canaccord Adams, at "dommedag" var blevet undgået.
"Dette hjælper grundlæggende det finansielle marked og derefter boligmarkedet," sagde Dave Rovelli.
I Kina, der via køb af obligationer har omkring 400 milliarder dollar til gode i realkreditinstitutterne, åndede flere ledende økonomer også lettet op.
"Hvis de to selskaber var gået konkurs med alle de midler, den kinesiske centralbank og andre udenlandske banker har til gode der, så kunne de også være gået konkurs," sagde en analytiker fra Chinese Academy of Social Sciences i Beijing til avisen Los Angeles Times.
Fra alle sider blev det dog også understreget, at Fannie Mae og Freddie Macs problemer må føre til dyb politisk selvransagelse over de lånetyper og særlige regler for realkreditinstitutter, der gjorde det nødvendigt, at staten blev nødt til at gribe ind i "det frie markeds land", som Steven Pearlstein skriver. 


