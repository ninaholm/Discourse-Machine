Pensionskasser: Vi gør, hvad vi kan for at investere grønt – hvis det kan betale sig
WWF kritiserer pensionsselskaber for manglende grøn profil. Det er nu engang heller ikke vores opgave, svarer de
De danske pensionsselskaber investerer i fossil energi, fordi det slet og ret er en god forretning. Her et kulkraftværk i Datong i Kinas Shanxi-provins.

En række af landets største pensionsselskaber melder hus forbi, når WWF kritiserer dem for ikke at investere nok i vedvarende energi og energieffektiv teknologi. Ifølge WWF Verdensnaturfonden har ingen af de otte største pensionskasser en klart formuleret målsætning om at øge deres investeringer i vedvarende energi og energieffektivisering. Og ingen af dem anser investeringer i fossil energi – herunder for eksempel i de kontroversielle tjæresandsprojekter – for problematiske.Både Danica Pension, PKA og ATP mener imidlertid, at WWF ikke tager højde for virkeligheden.»Vi synes faktisk, at vi på klimaområdet har gjort, hvad vi kan – vi kigger stadig på området, og der vil komme flere investeringer på området. Vi forholder os aktivt til klima i alle vores investeringer, dér hvor det giver mening. Men vi skal være ansvarlige, og investeringerne skal give et afkast, som er relevant for vores pensionister, så vi kan sikre dem deres pension. Og det har vi rigtig mange eksempler på, at det ikke gør,« siger Ulrik Weurder, underdirektør i ATP med ansvar for energi og infrastruktur.ATP, der er den største danske pensionsforvalter, droppede investeringer i et vandkraftanlæg i Brasilien, fordi afkastet kun var på otte procent. Satte pensionsselskabet pengene i statsobligationer i Brasilien, kunne man på det tidspunkt få 12 procents afkast. Og ATP har oplevet, at politikerne i andre lande, som for eksempel Spanien, er løbet fra løfterne ved blandt andet at ændre tarifferne bagudrettet i kølvandet på den økonomiske krise, hvilket har efterladt pensionsselskabet med tabsgivende projekter.PKA får i WWF’s undersøgelse den bedste bedømmelse med fem ud af 10 mulige point. Men ikke desto mindre kritiserer WWF selskabet for ikke at udelukke investeringer i fossil energi.»Når PKA ikke generelt udelukker investeringer i fossile brændstoffer skyldes det, at det nu engang er det, som får det meste af verden til at løbe rundt. PKA ville måske stå som klassens duks, men der ville stadig være behov for olie og kul. Man skal selvfølgelig heller ikke være blåøjet: Vi investerer i olieselskaber, fordi det er en god forretning. Men vi prøver at gøre vores indflydelse gældende over for selskaberne og sikre os, at de opfører sig etisk korrekt, samtidig med at vi altså med den anden hånd faktisk investerer i bæredygtige energikilder,« siger presseansvarlig i PKA Thomas B. Knudsen.Pressechef i Danica Pension Mikkel Bro Petersen understreger, at Danica Pension er bevidst om sit ansvar, og at der vil komme flere investeringer i grønne projekter:»Men når vi investerer, så er der altså mange parametre, vi kigger på.«WWF: ikke megen ansvarlighedIfølge WWF-undersøgelsen er Sampension, Danmarks tredjestørste pensionsselskab med aktiver for 185 milliarder kroner og næsten 300.000 kunder, primært fra den kommunale og statslige sektor, det mindst grønne pensionsselskab. På en skala fra ét til 10 over selskabernes klimabevidsthed opnår Sampension således kun ét point.»Der er ifølge Sampensions investeringsdirektør intet ønske i selskabet om at have en grøn profil,« noterer WWF.ATP, Danica Pension, Nordea Liv &amp; Pension og Industriens Pension scorer med to point ikke meget bedre, og kun PKA når altså med fem point halvvejs op ad skalaen. PFA og PensionDanmark opnår begge fire point.WWF’s analyse bygger på offentligt tilgængeligt materiale på bl.a. selskabernes hjemmesider samt telefoninterview med selskabernes investeringsansvarlige. Pointene tildeles efter selskabernes grønne bevidsthed i henhold til fem kriterier: Er der en formuleret grøn målsætning? Er der forståelse af klimaforandringers betydning for investeringerne? Kan medlemmer påvirke investeringerne? Dropper man investeringer i klimabelastende virksomheder? Hvordan fordeler investeringer sig mellem grøn og sort energi?»Flere af pensionsselskaberne investerer i grøn energi i et eller andet omfang, men det sker primært som led i bestræbelserne på at sprede investeringer så meget som muligt – de færreste har vedvarende energi og energieffektivitet som investeringsfokus,« konkluderer analysen.Danica Pension, der ejes af Danske Bank og kun scorer to point, skriver på sin hjemmeside, at man som ambition har at investere mere i vedvarende energi, men investeringsdirektøren påpeger ifølge analysen, at der ikke findes nogen kvantitativ målsætning om dette.»Et tydeligt tegn på, at der ikke er meget ansvarlighed forbundet med Danica Pensions investeringer er, at pensionsselskabet officielt har erklæret, at tjæresand ikke overskrider de etiske politikker, og at udvindingen ikke er i strid med internationale konventioner, hvorfor disse investeringer ikke er ekskluderet fra Danica Pensions portefølje,« skriver WWF.Ifølge rapporten har Danmarks største pensionsforvalter, ATP, kun investeret én mia. af sin formue på 600 mia. i klima- og energiteknologi.»Der er en stigende modstrid mellem den praksis, hvormed der investeres i ATP, og det billede, der på hjemmesiden og i medier tegnes af ATP som bevidst investor med fokus på at inddrage klimahensyn i sine investeringer,« hedder det.Næsten samme skudsmål får PFA, der ellers har investeret i hjemlige vindmøller: »Umiddelbart gives der af PFA indtryk af, at der er stort fokus på ansvarlige investeringer, men reelt ser billedet anderledes ud. Et billede, der underbygges af pensionskassens store investeringer i olie- og gasselskaber som Shell, BP og ExxonMobil.«PensionDanmark omtales som det selskab, der har klart flest direkte investeringer i vedvarende energi i Danmark, men samtidig ikke ønsker at fremstå som en grøn pensionskasse.Kampagne for salg af aktier»Det er tankevækkende, at der i forbindelse med investeringsbeslutninger ikke tages højde for den risiko, der er forbundet med at investere i fossil energi,« siger WWF.Organisationen henviser til, at kun en tredjedel af de kendte fossile energireserver kan hentes op af undergrunden og afbrændes, hvis FN-målet om at bremse den globale temperaturstigning ved to grader skal kunne overholdes.»Det må antages, at den generelle investeringsoverbevisning i pensionsbranchen er, at investeringer i fossil energi giver et positivt afkast. Denne antagelse vil på længere sigt blive problematisk, hvis det bliver politisk besluttet, at udvindingen af fossil energi skal udfases for at undgå klimaforandringer.«Derfor er der ifølge WWF »en betydelig risiko« forbundet med på lang sigt at binde pensionskundernes penge til fossile energiselskaber.Samme vurdering er baggrunden for den kampagne, som initiativet Ansvarlig Fremtid netop har indledt for at få danske pensionskassekunder til at forlange salg af deres selskabers aktier i kul, olie og gas.»Når klimasituationen tilspidses, og der på et tidspunkt begynder at komme restriktioner mod at hente nye forekomster af kul, gas og olie op, så vil disse selskabers aktier vise sig at være, hvad fagfolk kalderstrandedassets: værdipapirer hvis værdi pludselig fordufter,« skriver kampagnen på sin hjemmesideDen henviser til en opgørelse over de fem største pensionskassers investeringer i fossile selskaber, som Klimabevægelsen i Danmark har udarbejdet, og som fortæller, at Sampension, PFA, Danica Pension, PensionDanmark og Nordea Liv &amp; Pension tilsammen har bundet 5,1 mia. kr. i fossile aktier.Den nye danske kampagne er inspireret af den internationale ’Divestment’-kampagne for at få pensionskasser, universiteter og andre store investorer til at sælge ud af deres fossile aktier. Kampagnen, søsat i USA af klimanetværket 350.org, har nu angiveligt deltagelse af studentergrupper på 308 uddannelsesinstitutioner og lokale græsrodskampagner i over 100 byer i USA, Europa og Australien.Lovgivning spærrerNår de danske pensionsselskaber ikke går mere bevidst efter de grønne investeringer, er det ifølge investeringsdirektørerne og WWF ikke mindst politikernes ansvar.»Den aktuelle lovgivning fremmer ikke pensionsselskabernes grønne investeringer – tværtimod udgør den en barriere ved sit relativt snævre fokus på økonomiske afkast,« siger Gitte Seeberg, generaldirektør for WWF Verdensnaturfonden.Hun vil have Folketinget til via lovgivningen at styrke fokus på selskabernes ansvar for at foretage investeringer, der understøtter den grønne omstilling af energisystemet.De danske pensionskasser råder tilsammen over aktiver for godt 2.000 milliarder kr., og er derfor via deres valg af investeringer en afgørende kraft i samfundsudviklingen i ind- og udland.Ulrik Weuder, ATP. ønsker ikke at udtale sig om, hvorvidt den politiske spændetrøje på pensionskasserne bør knappes op: »Det kan jeg ikke svare på. Det er jo en lovgivningsmæssig og politisk drøftelse, om vi skal have et socialt, eller subsidierende, fokus med pensionisternes penge. Men der findes investeringer i alternativ energi i Danmark, som giver rigtig god mening og et relevant, risikojusteret afkast. Markedet herhjemme er bare ikke særlig stort. Men over tid vil vores andel af alternativ energi vokse, efterhånden som det bliver en større del af markedet«.
