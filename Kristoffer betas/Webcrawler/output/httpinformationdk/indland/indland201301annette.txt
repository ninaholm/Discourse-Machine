Annette Vilhelmsen vil tilbage til de gamle SF-dyder
Mens endnu en af Annette Vilhelmsens modstandere i SF er faldet fra, denne gang Thor Möger Pedersen, arbejder fire af hendes nærmeste rådgivere på en ny strategi for partiet. Eller ny strategi er nu så meget sagt. Det er snarere en tilbagevenden til den gamle
Foto: Scanpix


 Det var næppe tilfældigt, at tidligere skatteminister Thor Möger Pedersen (SF) løftede sløret for sine fremtidsplaner netop i går, på 100-dages-dagen for Annette Vilhelmsens sejr ved SF’s formandsvalg.
Thor Möger Pedersen skal fremover være vært på DR2’s program Gadens Parlament, hvor almindelige mennesker debatterer emner, der optager dem lige nu. En rolle, Thor Möger Pedersen ikke mener, han kan forene med sit folketingskandidatur.
Selv om Annette Vilhelmsen ønsker Thor Möger Pedersen tillykke, kommer hans nye ’parlamentariske’ karriere – trods timingen – alligevel belejligt for partiformanden.
Annette Vilhelmsen skal nemlig til at definere sit eget politiske projekt, og Thor Möger Pedersens farvel til politik (0m end ikke SF, som han fortsætter som medlem af) bekræfter endegyldigt, at de såkaldte arbejderister har valgt at stemple ud i stedet for at blive og kæmpe.
Faneflugt
De seneste måneder har en række af Astrids Krags nærmeste støtter under formandvalget enten meldt sig ud af SF og/eller nedlagt deres tillidshverv. Ud over Thor Möger Pedersen er det den tidligere næstformand Mattias Tesfaye, medlem af landsledelsen Kasper Bjerring samt lokalformændene i Brønshøj og på Nørrebro og Østerbro i København.
Sidstnævnte, Jens Anton Tingstrøm Klinken, var Astrid Krags såkaldte koordinator i starten af formandsvalgkampen. Tilbage er politisk ordfører Jesper Petersen og Astrid Krag, der stadig har svært ved at acceptere sit nederlag, og som en af få blandt arbejderisterne ikke mener, at medlemmerne fravalgte hendes linje.
Afhoppere
Til gengæld har Annette Vilhelmsen netop bebudet, at SF skal være »stærkere og mere præcise på velfærdsområdet«. Et kodeord for, at hun ønsker en tilbagevenden til tiden, før arbejderisterne begyndte at tale om kansasfolket, der – med Thor Möger Pedersens ord – »står tidligt op om morgenen og smører madpakker«.
Derfor er fire af Annette Vilhelmsens nærmeste rådgivere ved at færdigskrive et strategi- og politikpapir. Et papir, der om kort tid præsenteres for landsledelsen og folketingsgruppen, og som derefter vil være udgangspunkt for Annette Vilhelmsens formandstale og den politiske udtalelse på landsmødet i maj. Endvidere vil pointerne i det endelige strategi- og politikpapir forinden blive åbenbaret for offentligheden i form af en kronik i en af de landsdækkende aviser.
Af de fire er de tre »afhoppere« fra Astrid Krag og Villy Søvndal: Villy Søvndals to tidligere særlige rådgivere, Jan Alder og Claus Perregaard, som i dag er henholdsvis særlig rådgiver for Annette Vilhelmsen og kommende pressechef for SF, samt Astrid Krags tidligere særlige rådgiver, Henrik Larsen, der nu arbejder i SF’s pressetjeneste. Den fjerde, Ole Hvas Kristiansen, var Annette Vilhelmsens koordinator under formandsvalget og er nuværende rådgiver for folketingsgruppen og gruppeformand Anne Baastrup.
’Firebanden’ repræsenterer altså både fornyelse og en fortsættelse af Villy Søvndals linje – i hvert fald som den var i starten af hans formandstid.
Ingen revolution
Regeringenssamarbejdet og den økonomiske krise sætter dog grænser for Annette Vilhelmsens handlemuligheder, og på forhånd er der ikke lagt op til nogen revolution.
Strategi- og politikpapiret lægger større vægt på det såkaldte folkesocialistiske projekt med fokus på ikke blot velfærds- men også miljøpolitik frem for snævert at fokusere på lav- og mellemindkomstgrupper.
Opgaven er ikke længere at skabe lige muligheder for alle. Nu tales der igen om at fjerne uligheder. Resultat: SF vil være mere åben for at diskutere, om alle skal have velfærdsydelserne, fremfor at frygte at lav- og mellemindkomsterne står af, hvis de ikke får del i ydelserne.
Hverken partiformand eller hendes rådgivere nærer dog nogen illusion om, at SF’s situation p.t. tillader store politisk udsving. Derfor er Annette Vilhelmsen allerede gået i gang med at levere på ét område, hvor hun i hvert fald kan indfri løfterne fra formandsvalgkampen: Medlemsdemokratiet
Landsledelsen har oprettet otte såkaldte politiske udvalg, der skal sætte gang i den interne debat. Udvalgene blev ellers nedlagt i 2010, samtidig med at SF nedlagde hovedbestyrelsen til fordel for den mindre og hurtigere reagerende landsledelse, der skulle gøre partiet klar til regeringsdeltagelse. Regeringsdeltagelsen sætter Annette Vilhelmsen og hendes rådgivere dog ikke spørgsmålstegn ved. Endnu.
 

