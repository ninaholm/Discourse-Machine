Samtlige anholdte romaere bliver udvist
23 mænd og kvinder udvises af landet med et forbud om at vise sig i Danmark i løbet af de næste to år


 Det blev hele pladen fuld, da Udlændingeservice onsdag skulle vurdere, hvor mange af de 23 anholdte romaer fra Rumænien, der skal udvises af Danmark.
Først besluttede Udlændingeservice at udvise 12 romaer, der blev anholdt i et nedlagt posthus på Amager, og nu følger altså udvisningen af yderligere 11 romaer, som havde slået telte op på Amager Fælled.
De 23 mænd og kvinder får en enkeltbillet ud af landet og et forbud om at vise sig i Danmark i løbet af de næste to år.
Under en ransagning tirsdag fandt politiet flere stjålne cykler og elektronik i teltlejren på Fælleden. Ifølge politiet kan tyvekosterne dog ikke med sikkerhed knyttes til de anholdte fra lejren.
Når romaerne fra EU-landet Rumænien alligevel kan udvises skyldes det ifølge Udlændingeservice "af hensyn til den offentlige orden", da de 23 mænd og kvinder er sigtet for at have krænket husfreden og for at have slået telt op uden tilladelse.
Romaerne har nu mulighed for at klage over udvisningen til integrationsministeren.

