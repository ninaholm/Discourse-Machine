Psykisk syges vilkår syltet igen



 Desperate psykiatribrugeres klub kaldte Information i sommer den gruppe mennesker, der på Falster havde et fællesskab om — ikke kun at dyrke motion, men også om at udøve disciplinen ’desperate handlinger’ for at få adgang til behandling i det psykiatriske system.
Der var andre skæbner i Informations afdækning, der ligesom Ivan Larsen i gårsdagens avis er ofre for, at bevillinger til driften af det psykiatriske område i årevis i højere og højere grad er blevet finansieret af vilkårlige satspuljemidler.
En gennemgang af det seneste årtis satspuljemidler, som Information har foretaget, viser, at puljen i de første år efter oprettelsen primært gik til udviklingsprojekter for de mest udsatte. Nu er 88 procent permanente bevillinger. Dertil kommer, at satspuljen finansieres ved hjælp af overførselsindkomsterne, der ikke stiger i takt med den øvrige prisudvikling i samfundet.
Den glæde, som sundhedsminister Astrid Krag (SF) onsdag udtrykte over, at psykiske sygdomme med det netop indgåede satspuljeforlig ifølge hendes opfattelse ligestilles med fysiske lidelser, dæmpes af, at SRSF-regeringen ikke formåede at tage fat om ondets rod: At satspuljen i stigende grad finansierer almindelig drift af socialområdet, samt at psykiatrien har et efterslæb på beregnet 1,6 til 2 milliarder uden udsigt til grundlæggende forbedringer.
For psykiatribrugerne, der hører til samfundets allersvageste grupper, er det ikke den store kompensation, at fattigdomsydelser og starthjælp afskaffes. At hele seks partier heriblandt regeringspartierne er gået til valg på løfter om at forbedre deres forhold, kan kun gøre deres skuffelse endnu større.
Beskeden til dem er forsat, at selv om midlerne på satspuljen gøres permanente, så er det stadig de svageste selv: hjemløse, narkomaner og alkoholikere, der betaler for en socialpolitik, som det burde være alle danskeres pligt at løfte.

