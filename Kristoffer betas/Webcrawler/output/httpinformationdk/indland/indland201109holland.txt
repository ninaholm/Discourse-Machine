Det hollandske hashmarked vokser
Den hollandske regering har forladt den bløde linje i kampen mod hash. Det vil styrke den organiserede kriminalitet, vurderer hollandsk ekspert


 I diskussionen om hashhandlen på Christiania, er det normalt at henvise til hollandske erfaringer med legalisering af cannabis. Men modsat populære forestillinger, har de hollandske myndigheder strammet indsatsen over for cannabis.
Ifølge eksperter vil indsatsen på længere sigt skabe nye markedsandele for den organiserede kriminalitet.
»Inden for de næste år kan man forvente, at det sorte marked for hashhandel i Holland vil tage til, samt at den organiserede kriminalitet vil blive styrket,« siger Marije Wouters, der er kriminolog ved universitetet i Amsterdam og forsker i den hollandske hashhandel.
Ifølge Wouters er udsigterne til en øget handel med hash en direkte konsekvens af regeringens linje.
»Siden 2004 har regering og politi anlagt en strengere linje på flere områder. Blandt andet har man slået hårdt ned på mindre hampdyrkere, og det har ført til, at større producenter er vokset. Vi kan se, at den organiserede kriminalitet i højere grad end tidligere har involveret sig i handlen med cannabis, fordi de mindre cannabisbønder er blevet sat ud af spillet. Delvist også fordi de mindre bønder vurderer, at risikoen er for høj.«
'Turistselvmord'
Som det seneste eksempel på stramninger har Hollands konservative regering introduceret et forslag om medlemsregistrering til de berømte hollandske coffee-shops. Af hensyn til bekymrede nabolande som Belgien og Tyskland meddelte den konservative hollandske regering i maj i år, at man agter at fortsætte med en idé om kun at tillade hollandske statsborgere at købe hash og pot i de hollandske coffeeshops. Kun registrerede medlemmer har lov at opholde sig i coffeeshops, samt købe cannabis. Samtidig er det kun folk, der kan bevise, at de bor i Holland, som kan blive medlemmer. Reglerne er blevet kaldt for et 'turistselvmord'.
De reelle farer
Ifølge Marije Wouters er regeringens forslag kulminationen på et længerevarende opgør med den bløde linje, der i mange år har kendetegnet hollandsk narkopolitik.
»Man håber på at modvirke udbredelsen af cannabis-rygning, men først og fremmest er man ude på at forhindre de gener, der opstår i kølvandet på den store stofturisme til Holland.«
Især forholdet til Belgien og Frankrig har lidt under denne type af grænsehandel, siger Wouters. I løbet af 1970'erne gennemførte hollandske politikere en række progressive love, der i praksis afkriminaliserede bløde stoffer. Det er en gængs opfattelse, at det er lovligt at besidde, ryge og sælge hash i Holland, men i realiteten er der tale om et forbud, som politiet sædvanligvis ikke håndhæver aktivt. I dag eksisterer der omtrent 750 coffeeshops i Holland. Omtrent 220 af dem har til huse i Amsterdam, primært i Red light district, der også er berygtet for sin liberale tilgang til prostitution.
»I 80'erne og 90'erne anså mange cannabis for at være et relativt ufarligt stof,« forklarer Marijie Wouters: »Det er blevet stadig mere klart, at der er reelle farer, og det har ført til, at både politiindsatsen, regering og sundhedsmyndigheder har ændret tilgang til cannabis på flere niveauer i Holland. Den ændrede tilgang har imidlertid ikke ført til en afgørende reduktion af antallet af hashrygere,« siger Marije Wouters, der påpeger, at antallet af hashrygere i Holland er stabilt. I visse tilfælde har der været en mindre nedgang.
»Vi ved imidlertid, at der også har været en mindre reduktion i lande, som eksempelvis Portugal og USA, der er gået i den modsatte retning og har indført en mere liberal politik,« siger hun.

