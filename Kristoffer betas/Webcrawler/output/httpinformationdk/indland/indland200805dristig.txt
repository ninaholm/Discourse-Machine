Det dristige eksperiment
Fusionerne af de danske forskningsinstitutioner kan stadig udvikle sig og måske føre til velfungerende integration. I mellemtiden må vi håbe, at patienterne ikke dør


 I udlandet spørger man, hvordan det går med det dristige danske eksperiment. Og hvad er det så, der hentydes til? 
Jo, karakteristikken 'et dristigt eksperiment' i dansk forskningsudvikling er fra nordisk side givet for det pålæg, som videnskabsministeren i foråret 2006 kom med til danske universiteter og sektorforskningsinstitutioner. Fusioner mellem de største danske forskningsinstitutioner skulle finde sted med januar 2007 som startdato. Antallet af universiteter skulle reduceres, helst ned til fem, og sektorforskningsinstitutionerne, altså de forskningssteder, som traditionelt knyttede sig til forskellige ministerier, skulle integreres i universiteterne eller kommercialiseres. 
Mange i udlandet, men også mange i Danmark fandt, at det var et dristigt eksperiment at forlange fusioner af de tungeste elementer i dansk offentlig forskning med en særdeles kort frist til at forberede fusionerne i. 
Fusioner og deri indeholdte sammenlægninger af institutter kunne principielt ske på baggrund af eksisterende samarbejder mellem forskningsinstitutioner og være baseret på lyst hos de berørte til at etablere nye samarbejder eller øge det eksisterende. Der kunne også være mangel på samarbejdspartnere hos det enkelte institut, mangel på opgaver eller mangel på finansiering, der kunne give et 'push'. Men fusionerne kunne også ske udelukkende på baggrund af politik eller ideologi. Endelig kunne det jo også ske på baggrund af konkurrence mellem institutioner, mellem ministerier eller mellem interesseorganisationer.
Fakturauniversiteter
Videnskabsministerens udspil blev i 2006 blandt andet begrundet med, at han ønskede flere faktura-universiteter, det vil sige flere institutter med bestillingsopgaver, mere kontakt mellem den offentlige forskning og erhvervslivet. Tillige havde ministeren som målsætning en større grad af ekstern finansiering for offentlige forskningsinstitutioner, og han har udtalt ønsket om mere konkurrence om offentlige midler. 
Samlet set ønskede man mere forskning for pengene, og som et led heri at dansk forskning skulle blive bedre til at hente forskningsmidler hjem fra EU.
Ingen integration 
Eksperimentet, der blev skudt i gang i 2006, lykkedes.
Der blev fusioneret mellem universiteterne og sektorforskningsinstitutioner; men om patienten døde, ved vi ikke endnu. 
Hvis patienten var universitetsforskningen, så er der sygdomstegn, hvis man alene tager indlæggene i den offentlige debat, idet der i de trykte medier næsten udelukkende bringes negative og bekymrende udsagn om det, der sker på universiteterne - fokus er på forskningsfriheden.
Hvis patienten var sektorforskningen, så holder den p.t. smerterne tilbage. Vi finder i den offentlige debat ikke mange tilkendegivelser fra den side. Mange af de indfusionerede kender endnu ikke deres fremtid. Får de lov til at beholde de myndighedsopgaver, som hidtil har finansieret en stor del af deres arbejde og meget af deres forskning? Det vides ikke endnu, da der ved fusioneringerne blev lovet en frist på to år, inden myndighedsopgaverne blev taget op til revision. I en lang række tilfælde er myndighedsopgaverne påbudte blandt andet i EU-regi, og de skal derfor gennemføres. I fremtiden kan det ske ved at bringe disse opgaver i udbud, eller ved at ministerierne opretter interne forskningsafdelinger eller analyseafdelinger, der kan varetage disse opgaver.
En omfattende undersøgelse er nødvendig, og en sådan er politisk bestemt til at skulle finde sted i 2009.
Indtil nu er diagnosen, at vi i dansk forskning har set mange fusioner uden megen integration, og måske er der derfor grund til at vente med konklusionen på eksperimentet. 
Fusionerne kan stadig udvikle sig og måske føre til velfungerende integration. I mellemtiden må vi håbe, at patienterne ikke dør.

Karen Siune er leder af Dansk Center for Forskningsanalyse ved Aarhus Universitet

