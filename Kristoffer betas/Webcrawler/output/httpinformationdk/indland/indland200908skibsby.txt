Skibsbygning indstilles på Lindø
A.P. Møller-Mærsk indstiller skibsbygning på Lindø-værftet, oplyser rederiet. 175 ansatte mister arbejdet på værftet


 A.P. Møller-Mærsk indstiller skibsbygning på Lindø-værftet, oplyser rederiet. Det sidste skib forventes leveret i februar 2012. 
Beslutningen betyder opsigelse af ca. 175 ansatte, hvoraf de første ventes at ske fra udgangen af august.
 Arbejdsstyrken skal tilpasses, så den løbende passer til produktionen af skibe, fremgår det.
 Koncernen oplyser, at konkurrencevilkårene i værftsindustrien de senere år er blevet stadig vanskeligere på grund af udbygning af kapacitet i Fjernøsten, hvor lønningerne er lave.
 - "Uanset at der er gjort en endog meget stor indsats for at forbedre Lindøværftets konkurrenceevne med investeringer i teknologi og effektivisering i produktionen, har værftet oparbejdet betydelige årlige underskud og må i dag konstatere, at det ikke er muligt at tiltrække ordrer på et kommercielt forsvarligt grundlag", hedder det i en meddelelse fra A.P. Møller-Mærsk.
Ingen nye ordrer
 Der er ordrer på værftet på 15 skibe, heraf fem bulkskibe, syv
ro-ro skibe og tre fregatter.
 - "Vi må konstatere, at det ikke er muligt at tiltrække nye ordrer. Bestyrelsen har derfor valgt at melde klart ud, at Lindø ikke kommer til at bygge flere skibe, når de nuværende ordrer er afleveret", siger bestyrelsesformand Lars-Erik Brenøe, Odense Staalskibsværft.
 Når skibsbygningen ophører, frigøres plads til industridelen. Dermed får Lindø Industripark og Lindø Industriservice større kapacitet til salg til andre kunder, oplyses det.
 - "Vi vil fortsætte arbejdet med at tiltrække kunder til Lindø Industriservice og arbejder i den forbindelse på at kunne sikre et betydeligt antal arbejdspladser", siger Lars-Erik Brenøe.
Med lukningen bliver Lindø Industriservices forretningsområder ikke længere strategisk nødvendige for værftet. De kan derfor sælges selvstændigt. 
Det gælder for eksempel drift af kajplads og kraner, stållager, intern transport af tungt materiel samt udlejning af oceangående transportpramme.
Hr. Møller begræder lukning
Mærsk Mc-Kinney Møller beklager dybt, at det er nødvendigt at lukke skibsværftet - men ser ingen anden udvej.
- "Det er trist, og for mig er det meget trist, men der er ingen anden udvej". 
Sådan lyder kommentaren fra skibsreder Mærsk Mc-Kinney Møller til lukningen af Lindøværftet i forbindelse med skibsbygning. 
Skibsrederens udtalelser falder til nettjenesten Business.dk.
 Beslutningen blev ifølge business.dk truffet ved et ekstraordinært bestyrelsesmøde kort før middag mandag. Beslutningen er truffet med Mærsk Mc-Kinney Møllers velsignelse.
 Værftet blev etableret af hans far, Arnold Peter Møller, i 1918, og siden har værftet haft en særlig plads i familiens hjerte, skriver nettjenesten. Trods lang tids kamp for at gøre værftet konkurrencedygtig, har værftet på det seneste givet store tab til koncernen, og ledelsen i rederikoncernen har advaret om behovet for at gøre værftet mere konkurrencedygtigt, hvis det skulle overleve.
 Koncernchef Nils Smedegaard Andersen siger i en kommentar, at værftet har spillet en nøglerolle for koncernens udvikling som global spiller inden for søfart. I årtier har man bygget skibe, der er berømte for deres størrelse, kvalitet og nyskabelse.
 - "Men tiderne har ændret sig. Overkapacitet på markedet og hård konkurrence har til stadighed gjort forholdene sværere på trods af de initiativer, der er blevet taget for at imødegå disse udfordringer. Desværre må vi i dag erkende, at værftet i sin hidtidige form ikke har nogen fremtid", siger Nils Smedegaard Andersen til business.dk.
