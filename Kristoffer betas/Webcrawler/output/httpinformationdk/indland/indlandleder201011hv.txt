Hvorfor kunststøtte?
Det giver ikke nogen mening at analysere, hvordan vi støtter kunsten, uden at man samtidig tager det sidste hv-spørgsmål i brug: Hvorfor? Og det ligger ikke umiddelbart i udvalgets opgaveformulering


 Kulturministeriet har endelig fundet det store excel-ark frem. En omfattende udredning af kunststøtteordningerne er sat i gang. Det er tiltrængt. Ordningerne er indenfor blot det seneste år blevet stærkt kritiseret for blandt andet at favorisere parnasset og for at være bagudskuende. Det taler derfor til kulturministerens ære, at han nu har taget kritikken alvorligt og sætter gang i en undersøgelse af hvordan støtten bliver fordelt. Hvem får hvad og hvor meget hvornår?
Men det giver ikke nogen mening at analysere, hvordan vi støtter kunsten, uden at man samtidig tager det sidste hv-spørgsmål i brug: Hvorfor? Og det ligger ikke umiddelbart i udvalgets opgaveformulering.
Kunststøtten i dens oprindelige form var baseret på den opfattelse, at kunsten er uundværlig i et demokrati og i dannelsen af engagerede medborgere: I den optik var det vigtigt, at kunsten var fri. Kunsten skulle drive demokratiet fremad - ikke omvendt. I dag opfattes kunst i høj grad også som et produkt, der kan profilere Danmark og give danskerne oplevelser. Når kunsten bliver en del af samfundsøkonomien, bliver den også mindre fri. Den skal detailstyres for at sikre udbytte. Men der ligger ikke nogen formuleret kulturpolitik bag. Det er nærmere et tilfældigt resultat af en generel samfundsudvikling.
Begrundelsen for den moderne kunststøtte ligger måske et sted mellem medborgerskabet og oplevelsesøkonomien. Helt sikkert er det, at kunsten har flyttet sig, siden Julius Bomholt oprettede Statens Kunstfond i 1964.
Det er ikke nogen let diskussion. Men det er de nødvendige diskussioner sjældent. Kunstnerne spiller også selv en rolle i den sammenhæng. De må komme ud over forestillingen om, at de borgerlige politikere jo helst så kunsten afskaffet. Det er også i deres interesse, at debatten om kunststøtten handler om andet end fordelingen af den. Ellers er der snart nogen, der begynder at kalde den cafépenge.
anbr

