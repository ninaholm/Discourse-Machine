Røde Kors: Vollsmoses asylcenter bliver en succes
Lokale politikere raser over et nyt asylcenter i Vollsmose. Men presset på asylcentrene kalder på ’usædvanlige’ løsninger, lyder det fra Udlændingestyrelsen
Både lokale og nationale politikere har svært ved at forstå, at Vollsmose skal huse op mod 200 asylansøgere frem til årsskiftet. Her skal de bo i en 11 etager høj og delvis tom etageejendom, som Odense Kommune for nylig solgte til Dan Mark Ejendomme A/S


 Mens placeringen af et nyt, midlertidigt asylcenter i Vollsmose vækker vrede i Odense, så opfordrer centrets leder områdets beboere og politikere til i stedet at se det positive i situationen.
»Jeg er meget sikker på, at når vi kommer i dialog med de lokale, så vil vi sammen se en række nye muligheder, som både vil være til gavn for de lokale og for asylansøgerne,« siger Michael Vinther, som også leder Røde Kors’ center i Auderød, i Frederiksværk. Centerlederen fortsætter:
»I hvert fald er der en mulighed for, at asylansøgerne kan blive en større del af lokalsamfundet, end vi er vant til. Asylcenteret ligger nemlig, som et af de få i landet, ikke blot midt i et bynært område. Nogle af de omkringboende og handlende vil have samme nationalitet som asylansøgerne, hvilket også giver dem bedre mulighed for at komme i kontakt med andre«.
Både lokale og nationale politikere har ellers svært ved at forstå, at den omstridte bydel skal huse op mod 200 asylansøgere frem til årsskiftet. Her skal de bo i en 11 etager høj og delvis tom etageejendom, som Odense Kommune for nylig solgte til Dan Mark Ejendomme A/S. Selskabet som har indgået den midlertidige lejeaftale med Udlændingestyrelsen.
Odense har ellers ikke det seneste årti henvist asylansøgere og kontanthjælpsmodtagere til Vollsmose, ligesom bydelens ni boligafdelinger har godkendt en såkaldt helhedsplan, som blandt andet skal sikre, at der er en ligelig fordeling af danskere og indvandrere i 2020.
Drukket af natpotten
Rådmand for integrationsområdet, Peter Rahbæk Juel (S), mener derfor, at Udlændingestyrelsen »må have drukket af natpotten«, mens Dansk Folkepartis kulturordfører samt medlem af Odense Byråd og det lokale Tryg By-udvalg, Alex Ahrendtsen, kalder beslutningen »helt ude i skoven«.
»De er velkomne et hvilken som helst andet sted i Odense. Men ikke lige præcis i Vollsmose. Nu er de her i landet, og de skal have et sted at bo – det er ikke det, som det drejer sig om. Det drejer sig om, at de placerer det lige netop i Vollsmose,« siger Alex Ahrendtsen.
Centerdirektør i Udlændingestyrelsen, Anni Fode, erkender, at det er en »usædvanlig« løsning at indkvartere asylansøgerne i et område med mange udlændinge.
Men Udlændingestyrelsen er under pres for at finde indkvarteringspladser til usædvanlig mange asylansøgere.
»Alternativet til den midlertidige indkvarteringsløsning i Vollsmose ville have været  beboelse for børnefamilier under ringe vilkår og for en meget begrænset periode, der ville betyde nye flytninger for asylansøgerne,« siger Anni Fode.
Flytter ind på torsdag
Siden nytår er antallet af asylansøgere således vokset fra 4.200 til 4.800, hvilket skaber bebov for op mod 100 nye pladser på asylcentrene hver måned.
Selv om antallet af nye asylansøgere er steget med 20 procent de seneste måneder, så skyldes presset på asylcentrene hovedsageligmange afviste ansøgere, som det enten er svært eller umuligt at sende hjem. For øjeblikket tvangsudsender politiet ikke til Syrien, Irak og Iran, mens ekspeditionstiden på udsendelser til Afghanistan er meget lang.
Derfor har Udlændingestyrelsen allerede udvidet antallet af pladser i de eksisterende asylcentre.
Der er etableret midlertidige løsninger i Tinglev og Juelsminde og permanente løsninger med et asylcenter i Ringsted og eventuelt i Hillerød, hvor kommunen  i august skal behandle en sag om et asylcenter i Skansedalen.
Og endelig flytter de første asylansøgere så ind i Vollsmose på torsdag (efter planen først og fremmest børnefamilier fra blandt andet det borgerkrigsramte Syrien, der også i år udgør en af de større asylansøgernationaliteter).
Det har ikke været muligt at få en kommentar fra social- og integrationsminister Karen Hækkerup (S), men SF’s integrationsordfører, Karina Lorentzen, kalder det en »nødssituation«.
»Selv om det er uhensigtsmæssigt at placere asylansøgerne i Vollsmose, så er det jo kun for en midlertidig periode. Derfor håber jeg på forståelse og tålmodighed hos alle, indtil vi på sigt finder en løsning på problemet,« siger Karina Lorentzen.
Enhedslistens fungerende integrationsordfører, Stine Brix, tilføjer:
»Det er jo ingen hemmelighed, at Vollsmose har mange problemer at slås med. Og 200 mennesker på en gang er jo rigtig mange, så det kunne man godt have fordelt lidt bedre. Men hvis den eneste anden mulighed var at placere dem i telte på en mark i Sønderjylland, så er det måske den mindst ringe«.

