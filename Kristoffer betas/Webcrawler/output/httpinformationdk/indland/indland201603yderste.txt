’I yderste konsekvens må vi slå teltlejre op ude i fængselsgården’
Vridsløselille Statsfængsel skulle egentlig være lukket ned, fordi det var for slidt og uegnet til at huse 240 danske kriminelle. Men nu skal der bo måske helt op til 1.000 frihedsberøvede flygtninge i stedet for. Det er ikke humant, mener enhedschef
I den gamle lagerhal plejede de danske indsatte at arbejde med at sætte klistermærker på pakker. Kriminalforsorgen er stadig ved at beslutte, om de frihedsberøvede asylansøgere i fremtiden skal beskæftiges, eller om de skal sidde låst inde i cellerne 23 timer i døgnet.


 Vridsløselille Statsfængsel i Albertslund er ikonisk. Det var her i Vridsløse, som fængslet kaldes i folkemunde, at Egon Olsen udtænkte sine store planer, og det var på vejen op til hovedindgangen, som nu hedder Egon Olsens Vej, at han i starten af hver film blev løsladt og hentet af resten af Olsenbanden.
I de sidste mange årtier har Vridsløselille Statsfængsel huset op til 240 danske kriminelle ad gangen. Men ved årsskiftet tømte myndighederne fængslet for danske indsatte, fordi det var for slidt og umoderne til at håndtere fangerne. Nu skal det udelukkende huse frihedsberøvede flygtninge og udlændinge.
En del af udlændingestramningerne fra november 2015 går ud på, at dansk politi i højere grad skal frihedsberøve flygtninge, end hvad der før har været tilfældet. Det kræver flere steder, hvor man kan huse de frihedsberøvede, og derfor er Vridsløselille Statsfængsel blevet taget i brug.
Læs også: Ordførere: Forholdene for fængslede asylansøgere er urimelige
