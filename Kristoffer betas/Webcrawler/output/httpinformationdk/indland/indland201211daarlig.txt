Hvor dårlige kan statens virksomheder tillade sig at være?
Milliardunderskud i SAS og DSB presser den danske statskasse til at udstede garantier for lån. Men hvor langt bør staten strække sig for at holde hånden under virksomheder, der giver underskud?


 Omkring 18 milliarder kroner står der i minus på bundlinjen, når DSBs nye administrerende direktør Jesper Lok kaster et blik på seneste regnskabsstatus. Hans svenske kollega i flyselskabet SAS, Rickard Gustafson, kan se på et lidt mindre milliardbeløb, men stadig blodrødt: Små fem milliarder kroner.
Fælles for begge selskaber er, at de har den danske stat som enten eneejer eller en del af ejerkredsen. For SAS’ vedkommende har man hele tre stater i ejerkredsen som hovedaktionærer, hvor Danmark og Norge begge ejer 14,3 procent af aktierne, mens den svenske stat ejer hele 21,4 procent af aktierne.
På sit pressemøde i tirsdags sagde statsminister Helle Thorning-Schmidt, at »de selskaber, som staten er involveret i, på et tidspunkt skal give overskud,« men det kan have lange udsigter for SAS og DSB.
I 2011 havde de statslige aktieselskaber og selvstændige offentlige virksomheder en nettoomsætning på 87,3 mia. kr., hvoraf 65,1 procent kan tilskrives DONG Energy. Danske Spil og DSB stod for 21,4 procent af den samlede nettoomsætning. Resultatet efter skat for 2011 i de statslige aktieselskaber og selvstændige offentlige virksomheder blev i alt 1,8 mia. kr. DONG Energy og Danske Spil bidrog tilsammen med 4,5 mia. kr. Sund & Bælt Holding, Finansiel Stabilitet og DSB kom derimod alle ud af 2011 med negative resultater.
»Når det handler om statslige virksomheder, der leverer en eller anden form for infrastruktur, tænker ejerne sig ofte rigtig godt om, fordi det har afgørende betydning, om man holder hånden under virksomheden eller forsøger at privatisere den. Der kan man strække sig langt for at få det resultat, man ønsker at opnå,« siger Carsten Greve, professor ved Copenhagen Business School.
»For mange statslige selskaber har den store udfordring været, hvordan de har tacklet den internationale konkurrence. Nogle vælger kun at blive på hjemmemarkedet og optimere driften der, mens eksempelvis DSB forsøgte sig som international aktør og måtte droppe det igen,« siger Carsten Greve.
Ifølge Carsten Greve ser man også en ny tendens som følge af finanskrisen: Staterne holder igen med at privatisere statslige selskaber. I Danmark trak den tidligere borgerlige regering en privatisering af TV 2 ud, mens den nye regering helt har droppet tanken.
»Fra omkring år 2000 begyndte man at se en ændring i de vestlige lande, hvor man ikke længere vil privatisere for enhver pris. For eksempel blev regeringerne klar over, at det kunne være en god ide, hvis man havde en vis statslig indflydelse på energiinfrastrukturen,« siger Carsten Greve.
»Samtidig ser man også, at statslige selskaber køber private aktører. De tidligere britiske ejere af Arriva er købt af Deutche Bahn, så det er den tyske stat, der driver togdrift i Danmark,« uddyber Carsten Greve.
Kultur slår spareplaner
Ifølge Anders Drejer, professor ved Aalborg Universitet og ledelsesekspert, er der nogle særlige udfordringer, som gør sig gældende, når man skal lede virksomheder, der har staten eller stater som sin ejer, til at give overskud. Det handler sig om organisationskultur – både uden for og inden for virksomheden. Uden for er det ifølge Anders Drejer væsentligt, at politikerne lader virksomhedernes bestyrelser og direktioner drive virksomhederne, uden at gøre virksomhederne til politiske kamppladser.
»Den interne udfordring er kæmpestor. Det handler om, at virksomhederne skal have en kultur, der er forretningsorienteret. Det vil kræve et opgør med mange års fagforenings- og ledelsestænkning i mange statslige virksomheder. Eksempelvis er SAS store udfordring lige nu, at ingen vil gå ned i løn, fordi de i mange år har været vant til at stige,« forklarer Anders Drejer.
»Man kan have de allerbedste intensioner og strategier, men virksomhedskulturen slår alt. Luftfart er et godt eksempel: De selskaber, der har succes såsom Norwegian og Ryanair er nye selskaber. Det er i virkeligheden nemmere at starte en virksomhed på en bar mark, end det er at ændre en eksisterende,« siger Anders Drejer.
Han erkender dog, at det ikke er en mulighed for eksempelvis SAS i den situation, de står i. Men en løsning kunne være en udskiftning af ledere i virksomheden.
»Det er ligesom med et fodbold. Hvis man skifter træneren, spiller fodboldholdet ofte anderledes. Ikke nNødvendigvis bedre – men anderledes. Det er et af få virkemidler, der kan give ambassadører for den nye virksomhedskultur, man vil implementere,« siger Anders Drejer.
Ejerskab giver udvikling
Bente Sorgenfrey, formand for FTF, som blandt andet organiserer kabinepersonalet i SAS, er i den aktuelle situation med SAS bekymret for sine medlemmers vilkår, men hun er også bekymret for, om Norden kan opretholde et regionalt luftfartsselskab til gavn for Danmark og især København.
»Hvis ikke vi har SAS som flyselskab, er der risiko for, at mange flyvninger forsvinder til Berlin. Det vil skade mulighederne for vækst i Danmark og hovedstadsområdet. Derfor kan jeg godt se fornuften i, at de nordiske lande fortsætter som aktionærer i et luftfartsselskab, selv om det er hårde tider,« siger Bente Sorgenfrey.
Hun understreger, at FTF intet ideologisk har imod privatisering eller udlicitering.
»Infrastruktur har for mig at se en enorm betydning for vækst og udvikling. Så kan man altid diskutere, hvad der kommer først: Vækst fra private eller staten som drivkraft. Man skal i hvert fald ikke sælge blindt, fordi man tror, det er bedre med private aktører,« siger Bente Sorgenfrey.
På søndag ventes de endelige resultater af medarbejdergrupperne i SAS’ afstemning om ledelsens spareplan at blive offentliggjort.
Accepterer medarbejderne den foreslåede lønnedgang, flyver SAS videre. Forkaster medarbejderne spareplanen, frygtes det, at SAS går konkurs.

