Hækkerup: Nul nidkærhed med EU-regler
Landbrugets nye cheflobbyist praler af, at hun allerede som S-minister dæmpede dansk gennemførelse af EU-regler om miljø


 Også da hun var socialdemokratisk minister, søgte Karen Hækkerup at skåne danske landmænd for EU’s miljøregler. Det roser den nyudnævnte cheflobbyist for ’Landbrug & Fødevarer’ sig selv for. Det sker i et interview med dagbladet Børsen.
Karen Hækkerup fastslår, at hendes »allervigtigste opgave nu er at arbejde for ... eksempelvis, at EU-regler ikke gennemføres mere nidkært i Danmark end i andre lande«.
I samme åndedrag fremhæver Karen Hækkerup sig selv for, at hun allerede, mens hun var den ansvarlige minister, ydede modstand mod EU-reglerne, der blandt andet handler om miljø, fødevaresikkerhed og husdyrvelfærd.
Karen Hækkerup fortæller:
»Da jeg startede som fødevareminister, sagde jeg, at på min vagt i ministeriet skulle der ikke være én eneste regel, der blev overimplementeret.«
Sin ildhu for at friholde landbruget for regulering understreger Karen Hækkerup ved den muntre tilføjelse:
»Måske kunne jeg på dét felt gøre mere for landmændene, hvis jeg var blevet som fødevareminister.«
Hvad er det egentlig for budskaber, Karen Hækkerup ønsker at sende om sin ministerindsats?
Dæmpet justits
Kan man forestille sig, at Karen Hækkerup offentligt ville rose sig af, at hun – mens hun var justitsminister – pålagde sine embedsmænd, »at der ikke skulle være én eneste regel, der blev overimplementeret«, når det drejede sig om stramninger over for udlændinge?
Nej vel? Her ville Karen Hækkerup nok snarere prale af, at hun i embedet udviste stor nidkærhed og havde beordret sit embedsværk til det samme.
Når en politiker siger om en regel: ’Den skal ikke overimplementeres’ – ja, så er det kodesprog f0r, at reglen skal gennemføres mindst muligt – så lidt, som man overhovedet kan slippe af sted med og måske endda lidt mindre.
I en tekst, som Karen Hækkerup givetvis har haft en finger med i, erklærede Landbrug & Fødevarers formand, Martin Merrild, i onsdags på organisationens delegeretmøde:
»Overimplementering af EU-regler er én af vores største barrierer for vækst. Det er et eksempel på et nationalt selvpiskeri, som har stået på så længe, at det har udviklet sig til en hel bodskultur. Når EU udsteder et miljødekret, så lægger Danmark sig på knæ foran hjemmealteret og pisker sig selv.«
Nå, ja spis nu lige smør til! Karen Hækkerups ministerindsats mod overdreven indførelse af EU-regler har vitterligt givet resultater. Det fik hun – og Helle Thornings SR-regering – bekræftet af EU-domstolen i torsdags. Domstolen dømte Danmark for at have smølet med planer til beskyttelse af vandmiljøet.
Tillykke, Karen Hækkerup!

