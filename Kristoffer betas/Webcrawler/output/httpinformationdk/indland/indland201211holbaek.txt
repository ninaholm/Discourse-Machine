Holbæk lader enlig mor til syv leve for 328 kroner om dagen
I to år har den irakiske kvinde Antkail Al-Ghizzi været frataget børnetilskud, børnebidrag og boligsikring, fordi Kontrolgruppen i Holbæk Kommune ikke mener, hun reelt lever som enlig mor med sine syv mindreårige børn
Trods adskillige indsigelser og en fornyet ansøgning har Holbæk Kommune i foreløbig 26 måneder standset udbetaling af ordinært og ekstra børnetilskud og børnebidrag samt omberegnet økonomisk friplads, boligsikring og kontanthjælp til Antkail Al-Ghizzi, der har syv mindreårige børn


 Diplomat, designer eller advokat, læge, politibetjent, politibetjent, sygeplejerske, advokat… Karrieredrømmene for den irakiske kvinde Antkail Al-Ghizzis syv mindreårige børn – Ayah, Bedour, Thekrit, Ayiet, Hea, Bader og Abbas – er på ingen måde usædvanlige.
Det er til gengæld familiens forsørgelsesgrundlag, som siden september 2010 har været omkring 41 kr. om dagen til hver af familiens otte medlemmer (se boks).
Kommunens særlige kontrolgruppe, som skal afdække socialbedrageri, har nemlig »ud fra en konkret og samlet vurdering af de foreliggende oplysninger« vurderet, at Antkail Al-Ghizzi ikke reelt er enlig, men tværtimod lever i et »ægteskabslignende forhold« med sin fraskilte mand, der er børnenes far.
Trods adskillige indsigelser og en fornyet ansøgning har kommunen i foreløbig 26 måneder standset udbetaling af ordinært og ekstra børnetilskud og børnebidrag samt omberegnet økonomisk friplads, boligsikring og kontanthjælp til Antkail Al-Ghizzi.
Tidligere fik hun ifølge egne oplysninger som enlig forsørger ca. 3.500 i boligtilskud samt godt tusind kroner pr. barn hver måned. I de seneste to år har hun hver måned været nødt til at låne penge, som hun så forsøger at tilbagebetale, når hun får børnecheck fire gange om året.
Seneste udvikling er, at Statsforvaltningen Sjælland i september og november har pålagt kommunen at behandle sagen igen og træffe en ny afgørelse. Selv om Kontrolgruppen allerede har brugt mange ressourcer på at dokumentere sagen, hvis dokumenter fylder et ringbind, fastslår Statsforvaltningen, at kommunen i forhold til den fornyede ansøgning ikke har haft »tilstrækkelige oplysninger« til at træffe sin afgørelse.
Mens bureaukratiet kværner videre, lever de syv børn sammen med moren i en spartansk indrettet lejlighed i udkanten af Holbæk. Den ældste af børnene, 17-årige Ayah, som går i 2. g på Holbæk Handelsgymnasium, mærker, at familien er fattig:
»Før var jeg mere sammen med mine venner,« siger hun og begynder at græde:
»Vi havde råd til at gå i biografen, alt det man gør…«
Psykisk syg far
Børnenes far kom til Danmark og blev anerkendt som flygtning i år 2000. Tre år efter blev hustruen og børnene familiesammenført, og familien blev bosat i Holbæk. Selv om faren i årevis har været i behandling for eftervirkninger af tortur, fik han det i foråret 2007 værre. Han blev indlagt og fik en psykiatrisk behandlingsdom efter to overfald på konen, som bl.a. blev slået med et læderbælte.
Antkail Al-Ghizzi flyttede med børnene på krisecenter, blev separeret fra manden i august 2007 og fik senere en lejlighed til sig selv og børnene. Faren har PTSD, er fortsat medicineret og er tildelt førtidspension.
Fra oktober 2008 har Holbæk Kommune udbetalt ydelser til Antkail Al-Ghizzi som enlig forsørger, også efter hun i 2009 efter separation og fraflyttelsen fik endnu et barn med faren.
Under en senere partshøring har faren via en tolk forklaret, at »der var tale om en enkelt aften«, og at hans kone »var smuk, og derfor skete det«.
I februar 2010 modtog kommunen en henvendelse med overskriften ’I Guds, den Nådiges, den Barmhjertiges navn’ med oplysning om, at faren var en svindler, som »assimilere galskab«. Ifølge den anonyme brevskriver boede faren sammen med sine børn og ekskonen. »Bilen findes konstant ved lejligheden«, og »han er altid tilstede, men kommer kun frem om natten«, fortsatte den anonyme brevskriver.
Det satte Holbæk Kommunes kontrolgruppe i gang. Ifølge reglerne skal kontrolgruppen ikke bevise, men kun »sandsynliggøre«, at forældrene ikke reelt er enlige. En af måderne er at påvise forskelle i forældrenes forklaringer, og dem kan Kontrolgruppen finde mange af.
En anden måde er at gennemgå kontoudtog. Her har Kontrolgruppen påvist, at der 11 gange i perioden fra december 2008 til april 2010 er hævet på begge forældres kort i samme automat med få minutters mellemrum. Hertil har Antkail Al-Ghizzi forklaret, at hendes tidligere mand har kørt hende hen til banken.
Faren har flere omgange været indlagt og uden egen bolig, men efter han endelig fik egen lejlighed, kunne Kontrolgruppen senere dokumentere, at el- og varmeforbruget var »ekstremt lavt«.
Samtidig fremstod farens lejlighed set udefra ifølge politiet og Kontrolgruppen som »uden aktivitet« og med pap klistret for vinduet. Efter et besøg i farens lejlighed på 25 kvadratmeter uden køkken eller kogeplader, hvor der blot var en seng, en madras uden lagner og et par sofapuder samt et tv, der ikke var tilsluttet, var det for Kontrolgruppen »tydeligt«, at lejligheden var »’indrettet’ til dagens fremvisning«. Kontrolgruppen fandt det ikke »sandsynligt, at […] reelt bor der.« Ligeledes mente Kontrolgruppen ikke, at forældrenes skiftende forklaringer om, hvor vidt og hvor ofte faren havde samvær med børnene i sin lejlighed, var troværdige.
Det har Antkail Al-Ghizzi ingen forklaring på. Hun har aldrig været i eksmandens lejlighed, og i øvrigt er det »hans problem«, har hun forklaret.
Antkail Al-Ghizzi er analfabet og taler ikke dansk. Hun har derfor fået hjælp fra kommunens Borgervejledning og senere en bisidder og gjort indsigelse. Når Kontrolgruppen f.eks. på et tidspunkt har lagt vægt på, at parret kun er blevet separeret, men ikke skilt, har hun via tolk forklaret, at hun ikke var klar over forskellen, men at hun omgående ville skilles. Det bliver for Kontrolgruppen endnu et argument: Hun er jo først blevet skilt, da ydelserne stoppede.
Når Borgervejledningen har forklaret hende, at eksmanden ikke må hjælpe hende f.eks. med indkøb, har hun sagt, at hun ville forsøge at finde en anden løsning. Men det har Kontrolgruppen opfattet som udtryk for, at faren netop »fortsat opholder sig/vil opholde sig meget i dit hjem«.
Det argument har Antkail Al-Ghizzi svært ved at forstå. Hvorfor skal hun mistænkeliggøres, fordi hendes eksmand af og til har hjulpet hende, når der var behov for det, spørger hun og henviser til, at farens læge direkte har anbefalet ham at bruge tid sammen med børnene som en del af sin helbredelse.
Antkail Al-Ghizzi har også ladet sig skille på muslimsk vis. Det tror Kontrolgruppen heller ikke på. Den henviser i stedet til en imam fra Odense, der »har udtalt, at muslimer ikke må ses sammen, uden der er en anden voksen til stede«. Så morens »begrundelser for, at […] har været i hendes hjem og hjulpet hende, stemmer ikke overens med imamens udtalelser, hvis parret er skilt på muslimsk.«
Information beskrev sidste efterår, hvordan Kontrolgruppen i Holbæk i en konkret sag efter at have brugt netop udtalelser fra imam Abu Bashar som argument for at stoppe ydelser til en enlig mor blev underkendt af ankeinstansen Det Sociale Nævn: Det var »ikke relevant for afgørelsen«, om parterne var gift på muslimsk vis eller ej.
Måske er det forklaringen på, at Kontrolgruppen i et senere dokument undlader at referere til Abu Bashar, men nøjes med at argumentere med, at det »er usædvanligt efter muslimske skikke og sædvaner«, at faren jævnlig kommer i børnenes lejlighed.
Flot tradition i Holbæk
Efter at Antkail Al-Ghizzi har klaget over afgørelsen, har Kontrolgruppen intensiveret sin overvågning, mener hun: »Jeg føler mig konstant overvåget,« siger hun, mens Ayah oversætter.
»Hver gang jeg er i sprogskolen, står de og holder øje med mig. Jeg har ikke tal på, hvor mange gange de har gjort det,« tilføjer hun.
Af sagsakterne fremgår det, at Kontrolgruppen flere gange har observeret Antkail Al-Ghizzi i samme bil som faren, og at hun i ét tilfælde er set læsse fyldte indkøbsposer ind i farens bil på en p-plads ved den lokale Føtex.
Ligeledes har Kontrolgruppen gentagne gange observeret, at farens bil har stået parkeret i nærheden af morens opgang. Oplysninger om, at der i kælderen i samme opgang findes en arabisk klub, hvor faren kommer, synes Kontrolgruppen ikke at tillægge betydning.
Antkail Al-Ghizzi er vred over, at kommunen ikke tager hensyn til, at eksmanden er psykisk syg.
»Jeg har sagt til dem, at han har mange problemer, men de siger, at det ikke er noget, der kommer sagen ved,« forklarer hun, mens Ayah oversætter. »Mine forældre deler ikke økonomi. Min far er ikke god til at tage ansvar, så det er forkert, hvad kommunen mener,« siger Ayah.
Antkail Al-Ghizzi har netop udfyldt et skema til kommunen om ekstra julehjælp.
»I Holbæk Kommune forventer vi, at op imod 350 familier og enlige med børn søger om en kontant håndsrækning i julen. Det er mennesker, der ligesom alle vi andre har et stort behov for at glæde børnene med lidt ekstra i julen«, har kommunen meddelt i en lokal annonce, der fortsætter: »I Holbæk har vi gennem mange år haft en flot tradition med at støtte disse betrængte familier med hjælp til jul.«
Antkail Al-Ghizzi frygter, at hun ikke kan få del i julehjælpen, hvis hun udtaler sig til en avis om sine problemer.
»Jeg aner ikke, hvad jeg så skal gøre. Vi er ikke halvvejs i måneden, og jeg har ikke engang hundrede kroner tilbage,« siger hun.
Anne-Marie Skipper, jobchef i Holbæk Kommune, ønsker ikke at udtale sig om den konkrete sag.
Generelt oplyser hun i en mail, at »Holbæk Kommune har som myndighed ansvaret for, at de sociale ydelser (herunder ydelser der er betinget af, at borgeren er reelt enlig) udbetales på et korrekt grundlag og dermed efter de kriterier, der er fastsat i lovgivningen. Det, vi forholder os til er således, at de sociale ydelser udbetales til de borgere, som er berettiget til ydelserne, og ikke hvor meget eller hvor lidt borgerne har at leve for.«
Jobchefen ønsker heller ike at oplyse, hvor man ressourcer kommunens kontrolgruppe har brugt på Antkail Al-Ghizzis sag.
»Sagsarbejdet på kontrolområdet foregår i alle sager efter de samme principper, hvorefter vi som myndighed blandt andet skal sikre at oplyse sagen i så tilstrækkeligt et omfang, at afgørelse kan træffes. Ressourceforbruget afhænger naturligvis af den enkelte sags kompleksitet, hvilket dermed er ensbetydende med, at ressourceforbruget varierer fra sag til sag. Således kan ressourceforbruget også afhænge af i, hvor stort et omfang, at parterne selv medvirker til sagens oplysning.«

