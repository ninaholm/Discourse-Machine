Italien kan ikke undvære sine illegale immigranter
Berlusconis hårde kurs over for illegale indvandrere vækker i stigende grad bekymring blandt italienerne, der er dybt afhængige af immigranternes arbejdskraft. Ikke desto mindre må immigranterne ofte hutle sig igennem tilværelsen, viser et nyt speciale
De illegale immigrantkvinder i Italien må ofte kæmpe lige så meget med vold, druk og spil på hjemmefronten som med at tjene penge og blive en del af det nye samfund, fortæller Sille Børsting-Andersen, der i et halvt år har fulgt en række indvandrerkvinder.


 Der er ikke glas i vinduerne. El og varme er der heller ikke i den svampeplagede lejlighed, hvor Salma bor sammen med sin mand og deres to små børn. Hun og børnene er illegale indvandrere i Reggio Calabria i det sydlige Italien. Hendes mand, Mahmoud, har midlertidig opholdstilladelse, men er lungesyg og prøveløsladt efter en voldsdom. Salma gør rent hos en italiensk frue og tjener mellem fem og 20 euro om dagen. Hun arbejder sort, har ingen kontrakt og ingen rettigheder, men hendes indtægt er familiens eneste. Børnene bliver passet i en privat, katolsk børnehave, der ikke har bedt om at se dokumenter af nogen slags. Salma betaler ved at gøre rent i børnehaven hver torsdag. Det drejer sig om at få mad på bordet, og ofte står menuen på langtidsholdbar mælk med sukker og kiks. 
Sådan ser livet ud for en af de immigrantkvinder i Italien, som cand.mag. i antropologi Sille Børsting-Andersen fulgte gennem et halvt år i forbindelse med sin specialeskrivning. 
Hun ville finde ud af, hvordan immigrantkvinderne klarer sig i et land uden integrationsprojekter, socialt sikkerhedsnet og under hårde fysiske arbejdsforhold. For Salma betød det hårde arbejde og samlivet med en alkoholiseret mand, at hun i løbet af det halve år, Sille Børsting-Andersen fulgte hende, fik en depression.
"Italien er et af de lande i Europa med flest illegale immigranter. De har en stor undergrundsøkonomi, fordi der ikke er særligt meget kontrol med regler og rettigheder på det italienske arbejdsmarked i modsætning til Frankrig og efterhånden også Spanien, og det gør det simpelthen nemmere at være illegal immigrant," forklarer Sille Børsting-Andersen. 
Der opholder sig cirka tre millioner immigranter i Italien. På papiret. I virkeligheden er de overalt. Som prostituerede og bilrudepudsere ved indfaldsvejene, som gadesælgere i byerne, landarbejdere i markerne og hushjælp i hjemmene. 
Indvandrerne kommer fra hele verden, fordi Italien er kendt som et sted, hvor det er muligt at leve og arbejde illegalt og med tiden få lovligt ophold. Siden 1980'erne har der hvert tredje eller fjerde år været legaliseringsrunder, hvor illegale immigranter har fået opholdstilladelse. 
Eksperter vurderer, at to ud af tre immigranter indleder deres ophold i landet som illegale indvandrere, og Syditalien er det sted, hvor de fleste af dem lever, fordi en langt større del af arbejdet her er sort i forhold til i det nordlige Italien.
"Men Calabrien er også en af de regioner i Italien, der har dårligst økonomi, fordi regionen er stagneret, og f.eks. ikke har en specielt veludviklet industri. Især bygge- og landbrugssektoren er derfor dybt afhængige af den uformelle - og billige - arbejdskraft," fortæller Sille Børsting-Andersen.
Det er her, de mandlige immigranter får arbejde. Immigrantkvinderne arbejder oftest som hushjælp i private hjem, fortæller hun. 
Kvindernes rolle
"Kvinderne har en vigtig rolle i de transnationale familier, fordi de tager ud og sender penge hjem, men de stifter også familie i det nye land. I Italien er det også meget synligt, hvor vigtige de er for den nationale økonomi, fordi Italiens sociale sektor ikke slår til," fortæller Sille Børsting-Andersen.
Immigrantkvinderne i Calabrien har ofte også nemmere ved at få arbejde, fordi de mænd, der ønsker at bosætte sig fast med deres familier, ikke har mulighed for at flytte sig efter det 'mobile' arbejde i landbruget og byggeriet. Men det skaber et misforhold i immigrantfamilierne, når kvinderne både tjener pengene og passer familien. Kvinderne kæmper ofte lige så meget med vold, druk og spil på hjemmefronten som med at tjene penge og blive en del af det nye samfund, fortæller Sille Børsting-Andersen.
Sporadisk hjælp
Ligesom i de øvrige sydeuropæiske lande gør de italienske myndigheder ikke nogen særlig indsats for at integrere indvandrere i samfundet. Og det har både både negative og positive konsekvenser, vurderer Sille Børsting-Andersen:
"Når du kommer til Italien, må du klare dig selv. Hvis du vil lære om sproget eller har brug for hjælp, så er det de frivillige, katolske organisationer, der står for det. Men selv om der kun er sporadisk adgang til sprogkurser, så lærer immigranterne hurtigt sproget, for ellers klarer de sig ikke." 
Det er almindelige italienere, der står for det frivillige hjælpearbejde, og det gør, at italienere og immigranter kommer tættere på hinanden. 
"I Danmark kan du møde indvandrere, der aldrig har været i et dansk hjem. Sådan er det ikke i Italien," fortæller Sille Børsting-Andersen.
Men det frivillige system betyder også, at der ikke er særligt langsigtede perspektiver med hjælpen. Meget afhænger af, om immigrantkvinderne formår at opbygge et netværk hos de katolske hjælpeorganisationer og arbejdsgiverne. Det kan gøre hele forskellen på, om børnene får mad, et sted at bo og tøj på kroppen, men også for den mere langsigtede integration i det italienske samfund.
Udnyttelse
Næsten alt husarbejde i Syditalien er sort, uanset om det udføres af immigranter med eller uden opholdstilladelse. Det betyder, at kvinderne er fuldstændig i arbejdsgivernes vold.
"Nogle arbejdsgivere kræver, at kvinderne først går i seng, efter arbejdsgiveren er gået til ro, og at de står op, laver mad og gør rent fra klokken fire om morgenen. De blev også ofte presset for seksuelle modydelser, men de illegale har ingen steder at gå hen, hvis de oplever overgreb," siger Sille Børsting-Andersen.
Eftersom det meste husarbejde ikke er registreret, skal kvinderne have en proformaarbejdskontrakt for at kunne få opholdstilladelse. Og når kvinderne skal bede om en sådan kontrakt, kommer de ofte til at stå endnu mere i gæld til deres arbejdsgiver.
"At være illegal er ikke kun noget, immigranterne er i starten af deres ophold. De kvinder, jeg fulgte, havde været i Italien i mellem tre og 19 år, så de var ovre den værste periode, men de havde stadig problemer med det juridiske grundlag for deres ophold, fordi deres opholdstilladelse f.eks. løb ud, og de ikke kunne få den fornyet," fortæller Sille Børsting-Andersen.
Men selv om det juridiske grundlag er vigtigt for kvindernes hverdag, så viser Sille Børsting-Andersens speciale, at netværk og et velfungerende parforhold er lige så vigtige faktorer for kvinderne. 
Italienerne rammes 
Efter Silvio Berlusconi igen er blevet premierminister, er der blevet varslet flere stramninger specielt over for de illegale indvandrere. Men selv om holdningen til indvandrere generelt er forværret i Italien de sidste par år, så har de foreslåede stramninger også betydet, at italienerne har fået øjnene op for, at de vil blive ramt hårdt, hvis ikke de har immigranterne til at passe deres børn og deres ældre. 
Sille Børsting-Andersen mener, det er et spørgsmål om tid, før også landbruget og byggebranchen vil melde ud, at de ikke kan undvære arbejdskraften - illegal eller ej.
"Spørgsmålet er, om det hjælper at skærpe grænsekontrollen og indføre straffesanktioner mod illegale indvandrere, når realiteten er, at Europa mangler arbejdskraft, og der er masser af mennesker rundt om i verden, der lever i fattigdom og drømmer om en vestlig livsstil," konstaterer hun.


