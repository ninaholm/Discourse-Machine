Danske landmænd tjener tykt på at dyrke majs til tysk biogas
Bekymring over at fødevareafgrøder på danske marker ender i energiproduktion syd for grænsen
Det kan bedre betale sig for  sønderjyske landmænd at producere majs til tysk biogas end at dyrke brødkorn eller majs til danske husdyr.


 Der har været travlhed på de sønderjyske marker i efteråret. Mejetærskerne har høstet majs dag og nat, og laster med høstet sønderjysk majs er i pendulfart fragtet over den tyske grænse. Eksporten puster nyt liv i det kriseramte danske landbrug. Men majsen ender i tyske biogasanlæg – i strid med den danske regerings holdning om, at fødevarer ikke bør gå til energiproduktion.
Knud Rosenlund er landmand og dyrker majs på 2.000 hektar i området omkring Vojens. Han sælger hele sin produktion til Tyskland, og det er der ifølge landmanden en god grund til: I år har han haft en omsætning på 20-30 mio. kr. Tyskerne betaler bare bedre.
»Der er langt mere fortjeneste i at sælge til biogasanlæg i Tyskland, end at sælge sine afgrøder som foderstof i Danmark,« siger Knud Rosenlund.
Han er langtfra ene om at udnytte de nye økonomiske muligheder, der er i at sælge majs til tysk energiproduktion. Sønderjysk Landboforening anslår, at hele 18.000 hektars høst er solgt til tyske biogasanlæg i 2012.
Den danske virksomhed Bimpel, der både driver et biogasanlæg i Tyskland og et landbrug i Sønderjylland, formidler kontakt til tyske biogasanlæg for danske landmænd. Indehaveren, Brian Rostgaard Andersen, vurderer, at et typisk økonomisk merudbytte vil ligge på 1.000-2.500 kroner pr. hektar.
Ikke råd til etiske overvejelser
Flere grønne organisationer er imod, at man bruger spiselige afgrøder til energiproduktion.
»Det er et problem, at det bedre kan betale sig for landmændene at producere majs til tysk biogas end at dyrke brødkorn eller majs til danske husdyr. Når man bruger spiselige afgrøder til energiproduktion, fortrænger man den globale fødevareproduktion,« siger Bente Hessellund Andersen fra NOAH’s Landbrugs- og Fødevaregruppe.
For Knud Rosenlund handler det først og fremmest om penge. Behovet for nye indtægtskilder er stort hos det kriseramte landbrug. Tal fra Danmarks Statistik viser, at danske landmænd sidste år havde en samlet gæld på 338 mia. kr.
Knud Rosenlund mener ikke, at det er hans ansvar at gå ind i de etiske overvejelser.
»Hvis de giver noget mere for vores fødevarer, skal jeg nok plante havre og hvede i stedet – intet problem,« siger han.
Lars Hvidtfeldt, viceformand i Landbrug og Fødevarer, anerkender problemet i, at potentielle fødevarer bruges til biogasproduktion, men klandrer de danske landmænds rammebetingelser.
»Kostprisen ved fødevareproduktion til danske forbrugere er simpelthen for høj.
De høje afgifter, lønninger og skatter gør det for dyrt at producere til Danmark,« siger Lars Hvidtfeldt.
Tysk ’overbudspolitik’
Ifølge seniorforsker i agroøkologi Uffe Jørgensen, Aarhus Universitet, er den øgede majseksport en konsekvens af Tysklands støtte til vedvarende energi, der har hævet prisen på biogas.
En af konsekvenserne er ifølge forskeren, at man i mange tilfælde bortleder al varme, fordi strømmen i sig selv har en høj værdi.
»Der er tale om en regulær overbudspolitik i Tyskland. Markedet er så overophedet, at man søger til Danmark for at få majs,« siger Uffe Jørgensen.
’For meget majs er uholdbart’
Klima- og energiminister Martin Lidegaard (R) er ikke begejstret for, at tyske biogasanlæg bruger danskdyrkede majs. Hans principielle udgangspunkt er, at biogasproduktionen i overvejende grad skal være baseret på restprodukter og affald frem for fødevarer.
»Ellers kommer vi i en uheldig situation, hvor der opstår konkurrence mellem fødevare- og energiafgrøder. Det er ikke holdbart i længden,« siger Martin Lidegaard til Information.
Han erkender, at han ikke kan stille meget op over for majseksporten til tyske biogasanlæg, ligesom man heller ikke kan klandre landmændene for at handle økonomisk.
»Det er jo en del af markedsvilkårene,« siger ministeren.
Herhjemme har man i forårets energiforlig valgt at forhøje støtten til biogas med 115 øre per kilowatt-time. For at undgå at biogassen i Danmark produceres med for store andele majs, er der i energiaftalen fastsat en grænse for, hvor meget majs og andre energiafgrøder de danske biogasanlæg må benytte.
»Det er rigtigt, at vi har et ønske om, at fremme biogas i Danmark, men det skal i overvejende grad være baseret på restprodukter og affald frem for fødevarer,« siger Martin Lidegaard.
Fra 2015 må majs maksimum udgøre 70 procent af den samlede energi i hvert biogasanlæg, mens det fra 2018 kun må udgøre 48 procent. Kritikere kalder grænsen for uambitiøs og frygter, den nye satsning vil medføre ’tyske tilstande’.
Den frygt, mener ministeren, er uberettiget. Han regner med, at den samlede mængde majs i biogasanlæg vil ligge betydeligt lavere end den grænse, der er sat.
»Det maksimum, vi har sat, er et maksimum for hvert enkelt anlæg. Mange af de anlæg, som er under etablering derude, bruger slet ikke energiafgrøder. Så Danmark vil næppe blive oversvømmet af majsmarker,« siger Martin Lidegaard til Dagbladet Information.
Men så længe den mest lukrative forretning for de sønderjyske landmænd er at sælge majs til tyske biogasanlæg, vil de mange majsmarker i Sønderjylland fortsat være der og eksporteventyret fortsætte.
»Varerne vil altid blive produceret der, hvor de kan produceres billigst – og ryge hen, hvor der kan fås den højeste pris,« siger Brian Rostgaard Andersen.

