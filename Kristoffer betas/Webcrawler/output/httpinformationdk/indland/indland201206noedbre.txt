Nødbremsen og Helle Thorning-Schmidts genkomst
Selv om trepartsforhandlingerne gik i vasken, ser der ud til at være mulighed for en Helle Thorning-Schmidt ’remake’ til en version 3.0, som kunne genvinde tabte vælgere, og som ingen kunne beskylde for at være økonomisk uansvarlig
Det har ikke meget for sig, men skal man lege med mulighederne, kan der måske tænkes en vej til at relancere Helle Thorning-regeringen.


 Sammenbruddet for trepartsforhandlingerne beskrives i medierne som et kæmpe nederlag for regeringen. Det er ikke for meget sagt, at regeringen ligger i ruiner. Af større ting har den kun fået gennemført afskaffelsen af fattigdomsydelserne (trods Carina-sagen) samt den berømte kickstart, som ingen rigtigt har fået øje på, fordi den ikke har fået omtale.
Men måske var det på tide, nogen trak i nødbremsen. Siden regeringen fik fire dages forsidedækning i medierne på skattereformen – efter et meget vellykket spin – er der gennemført fire meningsmålinger.
De viser, at regeringen på ni måneder siden valget er gået tilbage med mere end 10 procentpoint (Voxmeter: 8,5 pct., Rambøll: 10,8 pct., Greens: 11,2 pct. og Megafon: 11,7 pct.).
Det er danmarksrekord for en ny regering, og det fulgte efter en valgkamp, hvor det også gik tilbage, især for S og SF. Alene den sidste måned – hvor skattereformen har været mere eksponeret end trepartsforhandlingerne – har regeringspartierne mistet mellem 1,5 og 6,7 procentpoint. Gennemsnittet for de fire målinger er 3,9 procentpoint – også ekstraordinært.
Nødbremsen før afgrunden
Man skal være inkarneret optimist for at overse, at regeringen har kurs mod afgrunden. I tre af de fire målinger ligger S og SF tilsammen under Socialdemokraternes valgresultat i 2011, der var det ringeste i mere end 100 år.
Regeringens selvmordskurs savner sidestykke i dansk politik. Nødbremsen er uomgængelig.
Skadevirkningerne bliver langvarige. Også for fagbevægelsen, der tilmed blev presset af de gule fagforeningers kritik af villigheden til at skære ned på ferien.
Man finder ikke mange, der vil satse penge hos bookmakerne på regeringens genvalg – ikke engang selvom regeringen skulle få vinden i ryggen fra økonomien.
Findes der en vej, vil det kræve en de facto ændring af regeringsgrundlaget. Ikke af de økonomiske mål, men af midlerne.
Det har ikke meget for sig, men skal man lege med mulighederne, kan der måske tænkes en vej til at relancere Helle Thorning-Schmidt-regeringen.
Svækker troværdigheden
Den første forudsætning er at få trukket i alle bremserne. At skippe treparten gjorde ondt, men skaden begrænses af, at det gik hurtigt. Skattereformen må afvikles lige så hurtigt. Måske med et minimalistisk forlig med Enhedslisten – som måske i en hurtig handel kan sluge et par radikale mærkesager. Men frem for alt må det gå hurtigt.
Den næste forudsætning er, at vælgerne får tid til at glemme. Regeringens prestige daler, når tingene løber ud i sandet. Og det er altid et problem at skifte kurs – begge dele svækker troværdigheden.
Men det betyder mere for de politiske kommentatorer end for vælgerne. Så længe ingen er skadet, kan der glemmes.
Sommerferien er lang. Og fyldt med andre ting at snakke om: EM i fodbold, Tour de France og OL i London. En ren drømmesommer for en regering, der skal redefinere sig selv. Selv hvis badevejret svigter, er der ikke tid til at diskutere politik.
Alle parter – både fagbevægelsen og oppositionen – er til at snakke med igen, når regeringen får brug for det. Alle tidspunkter er bedre end nu.
Regeringen har brug for en ny kriseforståelse. Regeringsgrundlaget sammenfatter det i en metafortælling om manglende konkurrenceevne. Krisens forløb peger på, at det er en fejl. En metafortælling om finanskrise og boligboble har langt mere for sig. Danskernes privatforbrug er faldet, mens det er steget pænt i de nabolande, der ikke har haft en bolig- og kreditboble.
Der er ikke så meget at gøre. Skaderne fra 2004-07 kan ikke gøres ugjorte. Folk skal og vil spare mere op. Uden forbrug intet opsving. Men man kan holde trygheden oppe, så forbrugerne ikke går grassat. Det koster ikke en øre. Regeringens signaler har været de modsatte. Man har talt krisen op. Det har ikke givet en øre – kun usikre forbrugere og mindre vækst.
Opsvinget kommer ikke, før boligmarkedet har stabiliseret sig. Investeringerne får et pust af den del af skattereformen på erhvervsområdet, som der allerede er enighed om. Økonomisk er det den vigtigste del af skattereformen her og nu.
Handlingslammede regeringer
Reformmøllen skal helst køre med et eller andet. Ellers begynder medierne at grave i personsager og andet fnidder. Men handlingslammede regeringer klarer sig ikke altid dårligt. VK-regeringen havde ingen kræfter, mens tamilsagen rullede i 1991-92. Men den gik frem i meningsmålingerne – derimod gik KVR-regeringen tilbage, da den i 1988-89 udarbejdede ’århundredets plan’.
Helle Thorning-Schmidt skal genopstå med et reformprogram for efteråret. Det skal ikke være ambitiøst. Det skal være synligt, men frem for alt politisk sikkert. Det skal vise, at regeringen kan regere.
Om det offentlige forbrug vokser et par promille mere eller mindre, afgør næppe regeringens skæbne. Deciderede nedskæringer som i 2011 er noget andet – men det er der ikke udsigt til. Får man brug for nogle mia., er der stadig enkelte lavthængende frugter.
Regeringen fik gennemført et leasingindgreb, hvorfra hele provenuet næppe er brugt. Indgrebet har i øvrigt udløst en priskrig på biler, som gavner ’hårdtarbejdende danskere’. Det får staten desværre ikke noget ud af. Bilerne er tilmed blevet så energirigtige, at det har undermineret statens indtægter fra afgifterne. Det ville være naturligt med en mindre justering. Der vil stadig være langt op til tidligere niveauer for bilafgifterne.
Endelig kan regeringen glæde sig over en ny befolkningsprognose, der giver en stor opskrivning af antallet af danskere i den erhvervsaktive alder i 2020. Den mangel på arbejdskraft, alle på Christiansborg i årevis har bekræftet hinanden i, kan skydes endnu længere ud i fremtiden. Så langt øjet rækker, er problemet manglen på job.
Med en mindre øgning af arbejdsudbuddet får man mindre lønnedgang, end man nok havde håbet på ud fra krisefortællingen om konkurrenceevnen. Men reallønnen falder trods alt, eksporten er ikke helt ringe, og Danmark er blandt de lande, der har størst overskud på betalingsbalancen. 117 mia. i 2011. Mens produktivitetskommissionen leder efter den forsvundne produktivitet, kunne man opprioritere en mest mulig erhvervsvenlig politik. Det er ikke nødvendigvis så dyrt.
I princippet synes der faktisk at være mulighed for en Helle Thorning-Schmidtremake til en version 3.0, som kunne genvinde tabte vælgere, og som ingen kunne beskylde for at være økonomisk uansvarlig, end ikke Radikale Venstre.

