Hele SF’s ministerhold støtter Astrid Krag
SF’s medlemmer går både imod partiets ministerhold og EU-parlamentarikere, hvis de stemmer på Annette Vilhelmsen som ny formand. Flere kilder fortæller til Information, at hele ministerholdet står bag Astrid Krag


 SF’s formandsopgør kan ende med at blive en urafstemning for eller imod partiets ministre og EU-parlamentarikere. Flere kilder bekræfter over for Information, at et samlet SF-ministerhold på de indre linjer står bag Krag, efter at miljøminister Ida Auken i forgårs sendte sin offentlige støtte til ministerkollegaen.
Ingen fra ministerholdet ønskede i går officielt at kommentere Informations oplysninger, men flere kilder bekræfter, at ministrene ser Krag som den bedste kandidat. De vil nu hver især gøre op med sig selv, om og hvornår de vil melde offentligt ud.
I sidste uge bekendtgjorde partiets to EU-parlamentarikere, Margrete Auken og Emilie Turunen, at de støtter Astrid Krag.
Annette Vilhelmsen har overrasket ved en stærk start siden offentliggørelsen af sit kandidatur. Hun menes at have halvdelen af folketingsgruppen bag sig, og flere rundringninger i partiets bagland har vist, at hun står stærkt blandt lokalformændene. SF’s kommende formand skal vælges ved en urafstemning blandt partiets cirka 15.000 medlemmer.
Flere ledende medlemmer af SF’s kommunale bagland har også peget på Astrid Krag. Partiets formand for KL’s Børne- og Kulturudvalg, Jane Findahl, betragter Astrid Krag som den bedste kandidat. Hun er bekymret over, at Annette Vilhelmsen i går gav udtryk for holdninger, der strider imod regeringens linje på f.eks. dagpenge og skat på finansielle transaktioner. Selv om Annette Vilhelmsen understregede, at hun vil arbejde loyalt for regeringsgrundlaget, finder Findahl signalet bekymrende.
»Et af de allervigtigste principper i politik er at overholde de aftaler, man indgår. Når man er i så fremtrædende position, bør man nøje overveje sine ord i forhold til, om de kan bekymre ens samarbejdspartnere.«
Afgående gruppeformand Pernille Vigsø Bagge, der endnu ikke har meldt sin støtte til en kandidat, men ventes at støtte Vilhelmsen, opfordrer til, at processen går sin gang: »Hvis vi mener noget med medlemsdemokrati i det her parti, er det vigtigt, at folk får en chance for at gøre deres stilling op,« siger hun.
Valgforsker Sigge Winther Nielsen tror, at den massive opbakning til Krag kan være en rød klud i hovedet på baglandet: »Det er selvfølgelig en enorm styrke for Astrid Krag at have så mange tunge støtter bag sig. Men det kan også virke som en provokation på de græsrødder, der mener, at det bør være en åben fægtekonkurrence,« siger han.

