Helle T.: K går til højre
Socialdemokraternes formand, Helle Thorning-Schmidt, venter konservativt højresving under Lene Espersen som politisk leder


 De Konservative går til højre med Lene Espersen som politisk leder. Så bliver partiets linje drejet mere ideologisk.
Det vurderer Socialdemokraternes formand, Helle Thorning-Schmidt. 
- Vi kommer til at se en højredrejning hos De Konservative nu. Det bliver interessant at se, hvordan de vil klare den internt i regeringen, siger hun.
Økonomi- og erhvervsminister Bendt Bendtsen (K) er et "dygtigt og meget sympatisk menneske", som har knoklet, siger hun.
Socialdemokraterne er ikke imponeret af Lene Espersen som justitsminister, men hun er en dygtig politiker, mener Helle Thorning-Schmidt.
- Forbryderne har fået et straffrit år, og politiet klager over, at de ikke har ressourcer til at gøre dét, vi beder dem om at gøre, siger hun.
- Dybest set tror jeg, at Lene bliver en god formand for De Konservative, men også en formand, som vil gøre politikken lidt mere ideologisk, end vi har set hidtil, siger Helle Thorning-Schmidt.
/ritzau

