Undskyld, hvilket projekt er der i at støtte FARC?
I går begyndte retssagen mod den danske organisation Fighters+Lovers, der er anklaget ved Højesteret for blandt andet at støtte den colombianske guerillabevægelse FARC
Colombianske soldater slæber afsted med tilfangetagne FARC-kvinder i februar. Glem alt om kvindekampsromantik, FARC-s syn på kvinder er yderst primitivt og dyrisk.


 TEGUCIGALPA, HONDURAS - FARC optræder på både USA og EU's terrorlister, hvorfor det ifølge den relativt nye danske terrorlov, er forbudt at støtte FARC. Det har Østre Landsret allerede dømt Fighters+Lovers for tilbage i september 2008. 
Dengang som i dag er spørgsmålet alligevel, om FARC nu også er en terrororganisation, eller om de er en legitim friheds- og bondebevægelse, som Fighters+Lovers hævder. I en sådan vurdering lægges der ifølge straffelovens paragraf 114, den særlige antiterrorlov, vægt på, om organisationens medlemmer begår drab mod civile, vold, frihedsberøvelse, etc. Listen er lang og FARC kan krydse af for de fleste punkter. 
Senest i februar i år likviderede FARC yderligere otte indianere af Awá-folket i Colombias Nariño-provins. Indianerne er ifølge FARC stikkere for den colombianske regering og derfor legitime mål i deres kamp mod samme styre. 
Som stort set alle andre humanitære organisationer og internationale watch-dogs har Human Rights Watch fordømt mordene med følgende ordlyd: 
"FARC's mord på omkring 17 indianere af Awá-folket (i løbet af 2008 og 2009, red.) er et klart bevis på organisationens fuldstændige manglende respekt for civile liv og deres manglende respekt for de mest basale principper bag menneskerettighederne."
Human Rights Watch skriver samtidig, at ofrene har været udsat for tortur inden likvidering og mindst to af ofrene var mindreårige.
Involveret i narkokrig
En anden forklaring på mordene er, at Awá-folket uheldigvis bor langs én af de vigtigste narkoruter igennem Colombia og ud til Stillehavet. Dermed er de blevet en del af den narkokrig, som alene sidste år kostede mere end 10.000 menneskeliv i den mellemamerikanske region. En narkokrig, som en række af Latinamerikas bedst informerede journalister og eksperter på området dokumenterer, at FARC er en meget vigtig del af. 
Senest har den mexicanske journalist Jorge Fernández Menéndez i sin bog fra november 2008, Las FARC en Mexico, detaljeret redegjort for, hvordan FARC og flere af de mexicanske narkokarteller samarbejder om at smugle kokain fra Colombia og op igennem Mellemamerika til Mexico - og med USA som endestation. 
Kidnapninger
En anden side af FARC er de utallige kidnapninger, der fortsat i dag gør Colombia til ét af Latinamerikas, og dermed et af verdens, farligste lande at opholde sig i. 
Afhængig af valg af kilde har FARC siden 1996 kidnappet mellem ca. 1.500 og knap 7.000 personer. Grunden til den store usikkerhed er, at FARC ikke er den eneste bevægelse i Colombia, der står bag kidnapninger. Det samme gør andre militære grupper som ELN og AUC ligesom den "almindelige" organiserede kriminalitet også står for en del ofre. 
Én af de mest berømte ofre for FARC's kidnapninger er den tidligere præsidentkandidat i Colombia, Ingrid Betancourt. Og selv om Ingrid Betancourt med sit fransk-colombianske slægtskab tilhører en form for elite i Colombia, så kan hun næppe beskyldes for at være en del af det neoliberale og undertrykkende parnas, som FARC siger, at de kæmper imod. Tvært imod.
Inden Ingrid Betancourt under sin valgkamp blev kidnappet af FARC, havde hun sat sig op mod hele den etablere politiske elite i Colombia - altså samtlige FARC's modstandere. 
Men hun havde også som erklæret politisk mål, at gøre en ende på FARC's hærgen. Og i modsætning til Colombias nuværende præsident og høg, Álvaro Uribe, ønskede Ingrid Betancourt, at et opgør med FARC skulle være fredeligt. 
Dyrisk kvindesyn
Det kostede hende seks år i fangenskab hos FARC, der blandt andet gjorde hende denne observation rigere:
"Hos FARC har kvinder stort set ingen rettigheder. De kan ikke selv vælge, hvem de vil være sammen med. Skulle de blive gravide, tvinges de til at abortere. Får de alligevel et barn, bliver det taget fra dem kun seks måneder gammelt. Herefter bliver de opdraget militært, så de er klar til kamp i 12-13 års alderen," forklarer Ingrid Betancourt som et svar på den meget revolutionsromantiske forestilling om kvindekamp i uniform, som også præger myten om FARC. I dag har Ingrid Betancourt sagt farvel til en politisk karriere og i stedet meddelt, at hun hellere vil bruge sin tid på at støtte folkelige bevægelser for demokrati og fred i Colombia.
 Som hun siger til potentielle FARC-sympatisører: 
"For nogle kan FARC måske repræsentere en romantisk tanke om en guerillabevægelse - som bevægelserne fra 1960-70'erne og med et stænk af Che Guevara melankoli. Men unge, der tilhører venstrefløjen og er fulde af indignation over den sociale uretfærdighed, bør i stedet se på de venstrefløjsregeringer (i Latinamerika, red.), der er kommet til magten på demokratisk vis," siger Ingrid Betancourt.
Med eller uden en strafudmåling fra den danske Højesteret grænser det derfor til både det kriminelle og perverse, at danske sympatisører, der ønsker at støtte en eller anden kamp for social retfærdighed, gør netop FARC til svaret på denne kamp. 
Særligt i år 2009 i et Latinamerika, hvor de sociale revolutioner buldrer for fuld demokratisk damp stort set alle andre steder end hos de efterhånden noget støvede militære bevægelser som FARC. 
Over de seneste år er det således lykkedes Bolivias Evo Morales, Venezuelas Hugo Chávez, Ecuadors Rafael Correa, Chiles Michelle Barchelet, Argentinas Cristina Fernández, Brasiliens Lula og flere andre "røde ledere" at blæse til demokratisk kamp imod den enorme sociale uretfærdighed på det latinamerikanske kontinent. 

Dele af denne kommentar er tidligere bragt på http://www.information.dk/blog/jesper-lovenbalk-hansen
Her kan også læses et svar fra Fighters+Lovers. 

