Uffe Elbæk leder efter centrum-venstres projekt
Efter at være vendt tilbage til Folketinget efter sin orlov forsøger tidligere kulturminister Uffe Elbæk (R) igen at finde sin – og centrum-venstres – politiske mening med det hele. Det er nu blevet til hans og 12 aktivisters tværpolitiske initiativ ’Under Radaren’
Tidligere kulturminister Uffe Elbæk (R) er efter orlov tilbage i Folketinget, hvor han bl.a. har fokuseret på at finde et ambitiøst politisk projekt, han kunne kaste sig over.


 
	Nogle gange fortæller blot et enkelt bogstav historien. Da Uffe Elbæk (R) – efter at være stoppet som kulturminister og efter endt orlov fra Folketinget – den 1. februar mødte op på sit nye kontor på Christiansborg, blev han mødt af navneskiltet: ’Uffe Elebæk’.

	»Jeg tænkte: Hvis det her er begyndelsen, hvordan i alverden kommer jeg så videre,« fortæller Uffe Elbæk, hvis humør ikke blev bedre, da han åbnede døren og kun fandt et skrivebord, en række tomme reoler på den ene væg samt en sofa.

	Siden frikendte Rigsrevisionen Uffe Elbæk for anklagerne om nepotisme. Og i dag er navneskiltet rettet, mens skrivebord, reoler og sofa er forsvundet. I stedet optager et rundt mødebord, et par kontorstole samt lænestole lokalet, som ellers domineres af en overtegnet hvid sidevæg.

	»Hele den oplevelse omkring at vende tilbage til Christiansborg – og gå op og ned ad de journalister, som skrev, som de nu engang skrev, og kollegaer, som sagde, hvad de nu engang sagde – fik mig til at sætte spørgsmålstegn ved den politiske kultur. Og jeg kunne mærke på mig selv, at hvis jeg skulle genvinde den gode tilgang, så skulle jeg finde et politisk projekt, som var så ambitiøst, at min iværksætterkraft blev vækket til live igen. Og det har ’Under Radaren’ gjort,« siger Uffe Elbæk med henvisning til sit nye tværpolitiske initiativ.

	Under Radaren

	Den dag i februar besluttede den 59-årige tidligere rektor for Kaospiloterne sig for at gøre, hvad han så ofte har haft held med i karrieren: Række ud til sit netværk.

	Ikke blot efterlyste Uffe Elbæk samme dag på Facebook gode forslag til at gøre kontoret »lidt hyggeligt«.

	En uge senere postede han en slags jobannonce. Her efterlyste han aktivister, der ville være med til at »gå på opdagelse« i hans nye ordførerskaber inden for de videregående uddannelser, iværksætteri og nordisk samarbejde.

	Det første møde mellem de udvalgte 12 aktivister og Uffe Elbæk udviklede sig dog hurtigt til mere end blot en snak om at finde hans politiske projekt. Snakken kom hurtigt til at handle om, hvordan de genfandt centrum-venstres politiske projekt.

	Som Uffe Elbæk skriver i sit første indlæg – eller såkaldte prøveballon – på bloggen underradaren.dk, har mange ikke bare stemt på et af regeringspartierne eller Enhedslisten ved det seneste folketingsvalg. Mange er skuffede over SRSF-regeringens politik, prioriteringer og beslutninger. Som en af hans venner for nylig sagde:

	»Vi var så klar til noget nyt efter 10 år med VKO – men hvad skete der så? Vi fik bare mere af den samme DJØF-teknokrat-snak og endnu mindre fællesskab. Hvor er forskellen?«

	Selv om den tidligere kulturminister prøvede at forklare, at der var en forskel, kom han ikke igennem med det. Vennen blev mere og mere fraværende i blikket, jo mere Uffe Elbæk talte.

	»Centrum-venstre i Danmark er i krise. Gejsten hos de frivillige er der ikke længere. Hvor der før var engagement, er der nu desillusion. Det er den opgave, ’Under Radaren’ har sat sig for at løse. At genskabe håbet og engagementet omkring fremtidens Danmark,« skriver Uffe Elbæk på bloggen.

	Her kan man samtidig læse, at navnet på initiativet kommer af, at der »under den politiske og mediemæssige radar« sker mange spændende ting hver eneste dag, som initiativtagerne ønsker at sætte på den politiske dagsorden.

	Statsbankerotten

	Da Uffe Elbæk blev udnævnt som kulturminister efter folketingsvalget i september 2011, havde han ligeledes store ambitioner. Inspireret af den tidligere amerikanske udenrigsminister George C. Marshalls plan for genopbygningen af Europa efter Anden Verdenskrig havde Uffe Elbæk under valgkampen lanceret sin egen »Kulturens Marshallplan«.

	Modsat Marshallplanen blev Uffe Elbæks plan dog ikke til noget. Og på sin vej fra gadeartistmiljøet i Aarhus over Kulturministeriet til det nuværende kontor på Christiansborgs Proviantgården er Uffe Elbæk ofte blevet kritiseret for sine flyvske ideer. Og det nye initiativ kan lyde »overvældende eller ligefrem utopisk og urealistisk«, erkender Uffe Elbæk. Hvilket det måske også er. Hvis ikke lige Danmark faktisk for præcis 200 år siden stod i den samme situation efter statsbankerotten i 1813. Svaret dengang var også social opfindsomhed, forklarer den tidligere kulturminister:

	»Vi står jo over for nogle massive udfordringer med hensyn til miljø og klima. Det er det grundliggende problem: Tager vi nemlig den problemstilling alvorligt, så må det ændre den måde, vi producerer på, den måde vi forbruger på, og den måde, vi bor og bliver transporterer på.«

	Tapetet

	Én af dem, som i sin tid besvarede Uffe Elbæks efterspørgsel efter indretningstips til kontoret foreslog, at han skulle kunne skrive på væggen!

	Det tog tid. Men Uffe Elbæk fandt frem til en tynd plasticfilm til væggen (der kan tages ned igen, som krævet af Folketinget), hvorpå han med grønne og blå pile, datoer og sætninger – sågar tegninger af små mennesker – har illustreret de seneste måneders arbejde med initiativet ’Under Radaren’.

	Netop Radikale Venstre er ellers kendt for, at tingene ikke kan lade sig gøre. Økonomien bestemmer facitlisten. Hvilket ikke ligefrem efterlader meget plads til den sociale opfindsomhed.

	Ifølge den tidligere boligmarxist-leninist, DKU’er, KF’er og VS’er, som blev medlem af Radikale Venstre i 1996, kunne partiet dog have valgt noget andet. Hvis regeringspartiet mente noget andet.

	»Men jeg plejer at formulere det på den måde, at jeg synes, at Radikale Venstre er det mindst ringe parti. Det er, fordi jeg mener, at der er brug for langt, langt mere dynamiske politiske processer, som rækker ud i samfundet og ind i den opfindsomhed, som er uden for Christiansborg. Et parti som Piratpartiet i Tyskland og Island er eksempler på at tænke politisk kultur på en anderledes måde. Jeg tror, at vi inden for fem til 10 år vil se markante bud på andre måder at lave politiske processer og beslutninger på,« siger Uffe Elbæk.

