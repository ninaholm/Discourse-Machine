Skrappere bankkrav hæmmer ikke væksten
Nationalbankdirektør Per Callesen kalder det en »overdreven forestilling«, at skrappere krav til bankerne hæmmer deres udlånsmuligheder. Der er mange fordele ved at lade bankerne være mere polstrede, understreger han. Politikerne afviser at øge kravene
Nationalbankdirektør Per Callesen. Foto: Thomas Lekfeldt

»Det er et svært argument at have med at gøre«, når politikere og andre taler imod skrappere krav til bankerne ud fra den forestilling, at det vil gå ud over væksten og beskæftigelsen i samfundet.Sådan siger direktør i Nationalbanken Per Callesen.»Der er en meget overdreven forestilling om, at det har store omkostninger at være velkapitaliseret,« vurderer han.Netop det argument fyldte ellers meget i debatten op til den såkaldte SIFI-aftale, der strammer kravene til de danske banker, som er for store til at gå ned, påpeger nationalbankdirektøren.I et oplæg på et seminar i sidste uge i tænketanken Kraka argumenterede Per Callesen for, at der er mange fordele ved, at de danske banker bliver bedre polstret.»Hvis det er noget, der historisk har vist sig at have meget negative konsekvenser for vækst og beskæftigelse, så er det, hvis man har finansiel ustabilitet,« sagde han på seminaret.Samtidig slog han fast, at de danske krav fra SIFI-aftalen er »lavere og indfases langsommere end i Sverige, Norge, Storbritannien og Schweiz.«Og konklusionen i hans indlæg var:»Der er ikke udsigt til et regimeskifte – SIFI-krav eller ej. Vi vil fortsat fremover have banker, der er meget lavt kapitaliseret.«Kører tæt på kantenPointerne fra oplægget gentager Per Callesen nu i et interview med Information.Samtidig forklarer han, at konsekvensen af, at bankerne fortsat er meget lidt polstrede, er, at man i stedet er nødt til at regulere bankerne meget mere detaljeret på en række andre områder.»I det omfang man kører så forholdsvis tæt på kanten, bliver man nødt til at interessere sig for en forfærdelig masse detaljer, hvor man normalt ville sige, at det ville man overlade til markedet,« siger han.Den tekniske og komplicerede diskussion om, hvilke krav der skal stilles til bankerne for at sikre, at de er robuste nok, kunne forenkles ved, at de i stedet bare var langt bedre polstret.»Det er svært at sige, om bankerne er tilstrækkeligt robuste. De er betydeligt mere robuste, end de har været. Og formentlig også robuste nok, når vi tager kombinationen af bedre kapitalisering, strammere regulering og tilsyn i betragtning,« siger Per Callesen.Han siger, at der både herhjemme og særligt i udlandet er en diskussion af, om bankerne bør polstres betydeligt mere.»Man har valgt ikke at regulere sig til det. Men det er ikke det samme som, at bankerne bør vælge sådan en model,« siger Per Callesen. Han slår samtidig fast, at det »ikke er oplagt, at banker som udgangspunkt skal være meget dårligere kapitaliseret end andre virksomheder.«Behov for bedre polstringOm den SIFI-aftale, som et bredt flertal af Folketingets politikere nåede til enighed om i midten af oktober med henblik på at hæve polstringskravene til de syv største banker og realkreditinstitutter, siger Per Callesen, at »det er udmærket at få det besluttet.«Han vurderer samtidig, at den aftale, politikerne har indgået, ligger tæt op ad de anbefalinger, de fik fra et regeringsnedsat ekspertudvalg.På seminaret i Kraka sagde han om SIFI-aftalen, at det er svært at sige, om det udvalg, der kom med anbefalingerne til at stramme polstringskravene, »gik hårdt nok til stålet«.»Men af alt det, jeg siger, udspejler sig jo klart den anbefaling, at bankerne skal kapitalisere sig rigtig godt og meget gerne betydeligt mere, end de gør i dag,« sagde Per Callesen.– Jeg har svært ved at se, hvordan følgen af alt det, du siger, kan være andet end en opfordring til politikerne om at sørge for, at bankerne bliver bedre kapitaliseret?»Man kan diskutere, hvor man sætter hastighedsgrænsen. Man kan også køre efter forholdene.«– Hvordan skal bankerne blive mere kapitaliseret, hvis ikke man stiller krav om det?»Jamen, der er jo ikke nogen krav til, hvordan andre erhverv er kapitaliseret. Man kunne sagtens forestille sig, at også banker vælger at kapitalisere sig bedre end i dag. Uanset om man stiller krav.«’Ikke fyldestgørende’Jesper Rangvid, professor ved CBS og formand for det såkaldte Rangvid-udvalg, siger, at han ikke mener, at »det er en helt fyldestgørende måde at sige det på«, når Per Callesen slår fast, at SIFI-aftalen ikke er et »regimeskifte«.»Desværre er diskussionen lidt kompliceret. Der er to måder at måle kapital på, og man kan ikke bare sige, at den ene måde er den rigtige,« forklarer Jesper Rangvid.Det afhænger af, om man bruger risikovægte eller ej, forklarer han.»Når man ser på de to måder at måle kapital i banker på, får vi to forskellige svar. Man bliver nødt til se på begge måder. Man kan ikke bare nøjes med at se på den ene. Det synes jeg ikke er fyldestgørende,« siger Jesper Rangvid.Men han deler Per Callensens betragtning om, at argumentet om, at strammere krav går ud over væksten, ikke holder.’Ejendommelig’ diskussionPolitisk bliver nationalbankdirektørens udmelding modtaget blandet.Erhvervsordfører for Socialdemokraterne Benny Engelbrecht siger, at man altid kan diskutere om kravene er sat tilstrækkeligt højt.Erhvervsordfører for Venstre Kim Andersen kalder diskussionen »ejendommelig«, da politikere for mindre end en måned siden netop blev enige om at stramme polstringskravene.Og han forklarer, at han ser det som et »færdigbehandlet kapitel«.Samtidig peger både Kim Andersen og Benny Engelbrecht på, at der er i SIFI-aftalen er en bestemmelse om at revidere en del af aftalen i 2017.»Der er god grund til at tro, at hvis den udvikling, der har været i Europas over de seneste par år, fortsætter, så kan der sagtens ske det, at vi i 2017 skal overveje, om der skal ske en skærpelse af kapitalkravene,« siger Benny Engelbrecht.Endelig kritiserer Kim Andersen Per Callesen for at tro, at han trods sin udmelding kan undgå at blande sig i en politisk diskussion.»Det kan han ikke sige, at han ikke har lyst til, for det gør han jo i dén grad. Og det kan han ikke være uvidende om,« siger Kim Andersen.&nbsp;
