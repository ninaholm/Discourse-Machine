Ny vending i EF-Domstols-sagen
Skjuler der sig bag eksperternes meget entydige bedømmelse af EF-Domstolens under-gravning af dansk udlændingepolitik mon en betydelig modvilje mod den stramme udlændingepolitik?


 Så kom ugen, hvor den sommerpolitiske føljeton om EF-Domstolens undergravning af dansk udlændingepolitik omsider tog en ny og mere realistisk drejning.
Det store folketingsflertal, som støtter den stramme udlændingepolitik, begyndte med nogen forsinkelse at reagere, måske inspireret af forlydender om udfaldet af en ny meningsmåling, der viser, at et flertal af vælgerbefolkningen - 55 procent - tager afstand fra EF-Domstolens aktivistiske linje, og at et relativt beskedent mindretal på under en tredjedel har sympati for EF-Domstolens linje.
Den pressede integrationsminister Birthe Rønn Hornbech brød endelig tirsdag tavsheden og kritiserede domstolen uden dog at tage forskud på konklusionerne på de undersøgelser, der er igangsat. Onsdag fik en ligeledes trængt S-ledelse omsider selvtillid nok til at bakke utvetydigt op bag integrationsministerens kritik af domstolen.
Aukens loyalitet
Partiets EU-ordfører Svend Auken markerede en bemærkelsesværdig loyalitet, da han i Politikens torsdagsudgave bakkede Rønn Hornbech op og tog afstand fra domstolens offensive pres mod folkevalgte regeringer.
Auken har personligt været meget tøvende over for accepten af den stramme udlændingepolitik, og at han nu afviser EF-Domstolen som en "genvej" til et opgør med denne politik er naturligvis en betingelse for, at han kan fortsætte som sit partis EU-ordfører, men må også opfattes som en loyalitetserklæring over for Helle Thorning-Schmidt.
Og om få dage vender statsministeren tilbage fra sin ferie i Frankrig og vil formentlig - traditionen tro - gå i offensiven, kritisere domstolen og forsvare regeringens udlændingepolitiske kurs - som forudsagt på denne plads for en uge siden.
Medierne afsagde dom 
Den nye vending i sagen følger efter et par uger, hvor Dansk Folkeparti fik lov til næsten at være alene om at kritisere domstolen, mens en lang række såkaldte EU-eksperter, jurister, redaktører og kommentatorer nærmest har frydet sig over EF-Domstolens tilsidesættelse af bærende elementer i den danske udlændingepolitik. Samme hold af eksperter har været bemærkelsesværdigt enige om den vurdering, at den danske regering intet kunne stille op, fordi EF-Domstolens afgørelse var den rene logiske konsekvens af EU's 'grundlov' om arbejdskraftens frie bevægelighed. 
Dødsdommen over dansk udlændingepolitik er blevet viderebragt af journalister og anbragt som bærende overskrifter på avisforsider og tv-nyhedernes hovedindslag.
Det er nærliggende at forestille sig, at der bag eksperternes meget entydige bedømmelse skjuler sig en betydelig modvilje mod den stramme udlændingepolitik. 
I hvert fald er det en ofte dokumenteret kendsgerning at en uforholdsmæssig stor andel journalister og akademikere stemmer på Det Radikale Venstre, der i dag sammen med Enhedslisten vel er nær ene om at markere en frontal kritik af udlændingepolitikken.
Det er under alle omstændigheder bemærkelsesværdigt, at der på kort tid har kunnet skabes en sådan næsten massiv enighed om det uundgåelige og nærmest ønskværdige i, at en fjern domstol, der aldrig har fået egentlig forfatningsmæssig status, uden videre skulle kunne tilsidesætte lovgivning, gennemført med bredt flertal i et velfungerende demokrati.
Det klassiske EU-opgør
Sagen om EF-Domstolens angreb på 24-årsreglen med videre er i eminent grad egnet til at forstærke grundtræk i det klassiske danske opgør om EU-politikken: 
Dommene får virkelig EU til at fremstå som et overgreb mod dansk demokrati - og som en elitens sammenrotning mod menigmand. I den før citerede meningsmåling sagde en tredjedel af vælgerne, at EF-Domstolenes domme havde ændret deres syn på EU i negativ retning.
Mange grundige undersøgelser af den danske EU-modstand har vist, at den helt afgørende grunder sig i en oplevelse af tab af indflydelse for den menige borger. En oplevelse, der har det for sig, at demokratiske valg i politiske enheder af EU's størrelse og multikulturelle karakter har meget svært ved at nå op over 50 procent, og dermed typisk de facto ekskluderer den mindre privilegerede halvdel af befolkningen fra det politiske demokrati - som det sker i USA og ved valg til EU-Parlamentet.
Ekspertvurderingerne, der fastslog EU-dommenes uomgængelige karakter, synes enten at have været abstrakte, juridiske vurderinger, eller en form for ønsketænkning hos modstandere af udlændingepolitikken. 
Flere stramninger
Der er jo ikke nogen helt simpel sammenhæng mellem de seneste offensive domsafsigelser fra EF-Domstolen og så de generelle principper om arbejdskraftens frie bevægelighed. Ellers var der nok nogle af de mange modstandere af regeringens politik, der havde fået øje på dette perspektiv noget tidligere. Domstolen har derimod dom for dom strammet sin tolkning af principperne, og det nu på en måde, som truer centrale danske demokratiske afgørelser og interesser.
Anders Fogh var allerede i 2006 sammen med den østrigske kansler - og støttet også dengang af Svend Auken - fremme med en principiel kritik af EF-Domstolens aktivistiske linje.
Nu kan han tilbagevendt fra ferie genoptage den principielle kritik samtidig med, at han markerer, at fastholdelse af den stramme udlændingepolitik er et vitalt dansk anliggende - med massiv opbakning fra et stort flertal af vælgere og folketingsmedlemmer.
Det fjerner naturligvis ikke problemet på en studs. Men det vil formentlig gøre det muligt at opretholde principperne i den danske udlændingepolitik, indtil en konkret sag mod Danmark kan afgøres. Og inden da kan det principielle opgør mod domstolens aktivistiske linje måske vinde yderligere opbakning.
Tilbage er naturligvis også den sag om Udlændingeservices forvaltning af den brogede retstilstand, som ombudsmanden undersøger. 
Men i lyset af en forventelig kritisk holdning til EF-Domstolens domme fra et bredt folketingsflertal er det næppe sandsynligt, at ombudsmandens kritik bliver så dramatisk og belastende for integrationsministeren, som mange har håbet.


