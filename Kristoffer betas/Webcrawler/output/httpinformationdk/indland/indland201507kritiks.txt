Kritik af statsstøtte til Lomborg
Forhenværende klimakommissær Connie Hedegaard kan ikke se, hvorfor Bjørn Lomborg har brug for statsstøtte. Professor Katherine Richardson mener, politikere skal holde sig fra at støtte enkeltpersoner
Bjørn Lomborg har haft op- og nedture: I 2012 blev han nævnt som en af verdens 100 globale tænkere, mens hans ansættelse ved et australsk universitet i år forårsagede så højlydte protester, at universitetet takkede nej til Lomborg og den millionbevilling, der fulgte med ham.


 Den ny Venstre-regering vil sætte Bjørn Lomborg på finansloven igen. Det møder ringe forståelse hos Connie Hedegaard, tidligere klimakommissær i EU og dansk klimaminister for Konservative.
»Det er egentlig mærkeligt, at en borgerlig regering mener, at det er nødvendigt at give Bjørn Lomborg statsmidler. For Bjørn Lomborg klarer sig jo ganske udmærket for tilskud, han får rundt omkring i verden og tjener privat,« siger Connie Hedegaard, der i dag er formand for den internationale miljøfond KR Foundation.
»Jeg troede, at borgerlige partier normalt mente, at hvis noget godt kan klare sig uden offentlige midler, så er der ingen grund til at give det støtte. Og så vidt jeg kan følge Lomborg, så har han ganske mange indtægter rundt omkring, inklusive fra diverse klimaskeptiske tænketanke,« lyder det fra Connie Hedegaard, der understreger, at hun ikke har noget imod, »at en stemme som Bjørn Lomborgs findes i debatten«.
Læs også: Bjørn Lomborg – ham, man hyrer for at ærgre miljøfolk
Også professor Katherine Richardson, der er leder af Sustainability Science Centre ved Københavns Universitet, savner argumenter for at give statsstøtte direkte til Bjørn Lomborg.
»Det kunne være interessant at lave en analyse af, hvor ofte Lomborg har været i pressen, selv om han ikke har fået statsstøtte fra Danmark. Jeg tror ikke, at han har manglet spalteplads på nogen måde. Jeg vil absolut ikke putte mundkurv på ham, men jeg ser ikke nogen evidens for, at hans synspunkter har været en mangelvare hidtil,« siger hun.
Katherine Richardson advarer samtidig mod direkte at støtte enkeltpersoners forskning.
»Det er en rigtig dårlig idé, når politikere beslutter, at en bestemt forsker skal ansættes. Hvis man gerne vil etablere et bestemt forskningscenter, er det bedst gjort ved at give penge til dét og så lade det akademiske samfund finde ud af, hvem der er de rigtige personer til at være i et sådant center,« siger Katherine Richardson, der var formand for den tidligere VK-regerings Klimakommission fra 2008-2010.
Møde med Lomborg
Klima-, Energi- og Forsyningsminister Lars Christian Lilleholt (V) har bebudet, at han efter sommerferien vil mødes med Bjørn Lomborg med henblik på at få den omdiskuterede miljødebattør og hans organisation, Copenhagen Consensus Center, på finansloven igen.
»Der er brug for flere stemmer i klimadebatten. Den er for ensidig og lidt for elitær,« har Lilleholt udtalt til Ritzau.
Katherine Richardson sætter imidlertid spørgsmålstegn ved, om Lomborg og hans center er den rette vej at gå.
»Der er noget forkert i at ville samle en masse økonomer og så prioritere, hvad vi vil gøre i samfundet ud fra økonomi alene, sådan som Lomborg gør med Copenhagen Consensus Center,« siger hun.
»Hvis vi gjorde det i samfundet, ville vi ikke bekymre os om standarder i plejehjem, for beboerne dør alligevel. Vi beslutter som samfund, hvad vi vil gøre, og så bruger vi økonomien til at finde den mest kost-effektive måde at opnå de mål.«
Billigere løsninger
Hvor Bjørn Lomborg tidligere var klimaskeptiker, argumenterer han ifølge Katherine Richardson i dag for, at det bedste svar på de menneskeskabte klimaændringer er at investere i forskning og teknologi, så det i fremtiden vil være billigere at komme de miljø- og klimamæssige problemer til livs.
Men den tilgang er der nogle problemer ved, mener Richardson. For det første er der ikke tid til at vente i årtier. For det andet går det allerede meget hurtigt med udviklingen af vedvarende energiteknologier og implementeringen af dem i det globale energisystem.
»Vi har den teknologi, der er behov for, og derfor er der ikke nogen grund til at vente. Det hurtige optag af vedvarende energi i energisystemet viser, at landene er begyndt at tro ikke bare på teknologien, men også på økonomien i den. Så argumentet om, at vi skal vente, så det bliver billigere i fremtiden, det bliver svagere og svagere.«
Til gengæld er Katherine Richardson ikke uenig, når den nuværende klimaminister siger, at debatten er »ensidig« – men ikke nødvendigvis af samme årsag.
»Hvis man med ensidig mener, at folk kun siger, at det er alvorligt, og vi er nødt til at gøre noget ved problemerne, så er det rigtigt. Der er meget stor forståelse for, også blandt befolkningen, at vi er i en alvorlig situation. Men det er, fordi der er forsvindende lidt evidens for, at det her ikke er et alvorligt problem,« lyder det fra professoren, der samtidig afviser, at Bjørn Lomborg vil kunne nuancere debatten, sådan som f.eks. Liberal Alliance har udtalt, at han kan.
»Jeg er enig i, at der er behov for mere nuancering i klimadebatten, men der er også behov for mindre grøftekrig. Jeg er ikke sikker på, at det vil mindske grøftekrigen, hvis man fremmer Bjørn Lomborg. Og jeg har svært ved at se, at den linje, som Bjørn Lomborg har ført til dags dato, vil kunne bringe den nuancering, som jeg efterlyser,« siger Katherine Richardson.

