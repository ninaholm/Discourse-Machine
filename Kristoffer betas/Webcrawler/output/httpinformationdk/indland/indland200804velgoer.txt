Velgørenhedsorganisationer gør politik til etik
Velgørenhedsorganisationer lever af en kollektiv illusion om det gode. Det er hensigten - ikke konsekvenserne - der tæller. Og enkeltsagerne skygger for de principielle diskussioner, mener en sociolog og en biskop


 "Så længe en organisation er lovlig i Danmark, så er det en god sag." 
Det sagde medstifter af websitet engodsag.dk Mads Ellegaard i onsdagens Information. Engodsag.dk reklamerer for shopping for en bedre verden, men brugerne af sitet støtter uforvarende foreninger som Agape, der 'omvender' homoseksuelle på kurser, og abortmodstanderne i foreningen Retten til Liv. 
"Når man sponserer engodsag.dk, handles etikken som en vare. Vi kan forbruge, mens vi bevarer bevidstheden om, at forbrug er skidt. Så er det ok, fordi vi er i kapitalismens periferi," siger sociolog og tidligere forsker i etik ved Københavns Universitet, Ole Bjerg.
Den gode vilje
"Når engodsag.dk viser sig at støtte abortmodstandere, kan forbrugere og virksomheder klare frisag ved at sige, at de tog fejl. Intentionen var jo god nok. Det er hensigten og ikke konsekvenserne, der tæller," siger Ole Bjerg. Sociolog og trendforsker Eva Steensig mener, at engodsag.dk kan ses som et udtryk for samtidens ukritiske støtte til velgørenhed, bare fordi det er velgørende.
"Engodsag.dk er et flueben. Man kan leve videre med god samvittighed, svine kloden til og bruge for meget strøm. Jeg tror dog, at forbrugerne vil blive mere sofistikerede og vælge deres mærkesager," siger Eva Steensig.
"Det gør ingenting for forbrugerne, at der er uheldige foreninger imellem. Det er anderledes for virksomhederne, som har deres omdømme på spil," vurderer Eva Steensig.
Netop illusionen om at gøre det gode er et dilemma i "godhedsindustrien", som biskop i Roskilde Stift, Jan Lindhardt kalder velgørenhedsorganisationerne. 
Han mener, der mangler realisme i forholdet mellem velgørenhedorganisationer og forbrugere.
"Man aner ikke, hvad man finansierer, eller hvor mange penge, der nogensinde når frem. Mellem 30 og 50 procent af pengene går til organisationen, og det er ok, men det burde fremgå," siger Jan Lindhardt. 
Et andet problem er det billede, enkeltsager tegner af katastrofer, mener han. 
"Kampagner med små brune børn med tykke maver er et problem, fordi enkeltsagerne spærrer for overordnede diskussioner om, hvad Tanzania reelt har brug for. Det er jo ikke et træ eller et æsel, men en overordnet plan for overordnede ændringer. Flere seriøse folk siger, at u-landsbistand kun hjælper som plaster på vores dårlige samvittighed," siger biskop Jan Lindhardt.
Entydige ofre
En sag skal være mere etisk end politisk, hvis den skal fænge i befolkningen.
"Foreningen Far arbejder for fraskilte fædres rettigheder, og de har en tvivlsom god sag, fordi den er for politisk. Omvendt mener jeg, at Børns Vilkår bedriver diskriminerende kønspolitik i deres holdning til lovgivning om forældremyndighed, men det fremstår i offentligheden som en etisk sag, fordi de foregiver at tale på vegne af børnene," påpeger Ole Bjerg.Det er balancen mellem etik og politik, der er udslagsgivende for en god sags popularitet. En politisk sag er mudret og derfor svær at sympatisere med. Anden Verdenskrig var en etisk krig med entydige ofre og stor sympati. Langt sværere er det med Irak-krigen og Palæstina-konflikten," mener Ole Bjerg.
"Den etiske sag kræver et entydigt offerbillede. Groft sagt handler politik om mænd over 15 år og etik om kvinder, børn og dyr. Hvis velgørenhedsindustrien skal støtte Palæstina, skal støtten gå til kvinder og børn, ellers er det en dårlig god sag," vurderer Ole Bjerg. 
"Det er en standardformulering i krigsreportager, at der var kvinder og børn blandt de dræbte. Det markerer, at krigen nu har bevæget sig udover det politiske og er blevet etisk," siger Ole Bjerg.
Pattegrisens lidelser
Ole Bjerg er enig med Jan Lindhardt i, at velgørenhedsorganisationer afpolitiserer. Vi mister blikket for den politiske diskussion og de strukturelle uligheder, mener han.
"Det er vigtigt, at der kommer fokus på pattegrises lidelser, når de bliver kastreret, men det isolerer også diskussioner om samfundets forhold til naturen, billige priser på svinekød og landbruget som industri," siger han. 
Velgørenhedsorganisationerne reducerer reelt politik til detailløsninger, hvor politikere giver almisser til akut nødstedte frem for at reparere underliggende strukturer.
"Det udelukker, at man laver systemet om, fordi politikere ikke tør gå i clinch med følsomme emner," mener Ole Bjerg.


