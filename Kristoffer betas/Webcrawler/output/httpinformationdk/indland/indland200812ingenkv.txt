Ingen kvinder i forvarets top
Til trods for at forsvarschef Tim Sloth Jørgensen kan bryste sig af en titel som ambassadør for ligestilling, er der ikke en eneste kvindelig topchef i forsvaret. Samtidig afviser forsvaret at forpligte sig til en samlet strategi og målsætning for flere kvinder i ledelsen


 Der er ikke en eneste kvinde i forsvarets top. Blandt Danmarks 38 generaler og admiraler er der ingen kvinder, og kun to af landets 103 oberster og kommandører er kvinder. 
Alligevel blev forsvarschef Tim Sloth Jørgensen sidste år udnævnt til ambassadør for ligestilling sammen med ni andre topledere.
"Vi har valgt netop de ti personer, fordi de og deres virksomheder er og skal være i front med ligestilling og mangfoldighed på arbejdspladserne," sagde ligestillingsminister Karen Jespersen i sin tale ved lanceringen af ambassadørerne.
Ved udnævnelsen roste Karen Jespersen forsvaret for at have gjort en stor indsats for at rekruttere flere kvinder og sikre dem en god karriere. Blandt andet roste hun tænketanken 'Kvinder i forsvaret', som blev nedsat efter række sager om sexchikane i 2003.
Tænketanken skulle udvikle strategier for, hvordan man kan rekruttere flere kvinder til forsvaret og fastholde dem, man har. Men andelen af kvinder i forsvaret er forblevet uændret på omkring fem pct., og på ledelsesniveau er forskellen endnu større.
Forsvarschef Tim Sloth Jørgensen ønsker ikke selv at kommentere forsvarets skæve kønsfordeling, men henviser til Forsvarets Personeltjeneste. Her erkender specialkonsulent Berit Christensen, at det ikke går hurtigt nok med at rette op på den skæve kønsfordeling i forsvaret.
"Det er selvfølgeligt ikke godt nok, at der er så få kvinder, og derfor gør vi også alt, hvad vi kan for at rette op på det. Det er en proces, der går meget langsomt, så der skal bare arbejdes så hurtigt som muligt," siger Berit Christensen.
Ingen forpligtelser
Forsvaret har ikke ingen konkrete mål for, hvor mange kvinder man vil have, og i forsvarschefens medarbejderstrategi er ordet kvinder kun nævnt en enkelt gang:
"Forsvaret vil forøge andelen af kvinder og etniske minoriteter i forsvaret," står der.
Forsvarschef Tim Sloth Jørgensen afviser også at tilslutte sig Ministeriet for Ligestillings 'Charter for flere kvinder i ledelse', der forpligter virksomheder til at opstille en konkret strategi og målsætning for at få flere kvindelige ledere. Der er ingen krav til, hvor stort målet skal være, det skal blot være en udfordring for den enkelte virksomhed, lyder forklaringen. Men ligestillingsminister Karen Jespersen (V) mener stadig godt, det er berettiget at kalde forsvarschefen ambassadør for ligestilling.
"Jeg ved, at forsvaret arbejder for at fremme kvinder i ledelse. Derfor har jeg udnævnt forsvarschef Tim Sloth Jørgensen til ambassadør for flere kvinder i ledelse. Vi har tidligere på året skrevet til Forsvarsministeriet med en opfordring til, at ministeriet tiltræder 'Charteret for kvinder i ledelse, og jeg kan kun opfordre stærkt til, at det sker'," skriver Karen Jespersen i en mail til Information.
Forsvarets Personeltjeneste har iværksat et projekt, der skal gøre det lettere for kvinder at danne netværk. Desuden har forsvaret afholdt et pilotprojekt for ni unge kvindelige kaptajner og kaptajnløjtnanter, hvor de fik fælles og individuel coaching i at fremme deres karriere. Men man skal også være varsom med positiv særbehandling af kvinder, mener specialkonsulent Berit Christenesen.
"Vi vil bestemt overveje at gøre noget lignende igen. Men der er både fordele og ulemper ved at lave tiltag, der har specifikt fokus på kvinder. Det kan give en masse negativ opmærksomhed fra de mandlige kolleger og et ukonstruktivt fokus på køn. Så vi prøver os lidt frem," siger hun.
Først i løbet af 2009 vil forsvaret evaluere strategierne for at få flere kvinder, og næste år vil man også systematisk begynde at måle arbejdsklimaet i forsvaret. Herunder vil man undersøge, hvordan det er at være kvinde i forsvaret.
De første kvinder
Der mangler især kvinder på de øverste officersniveauer. I forsvaret kan man uddanne sig frem til majorniveau, men derefter kræver det noget særligt at blive forfremmet. I dag er der 415 mænd og fem kvinder i chefgruppen over majorniveau. Alligevel mener en af de få kvindelige ledere ikke, at kvinder generelt bliver diskrimineret.
"Det er kun de bedst egnede, der bliver udnævnt, og der er ikke så voldsomt mange kvinder at vælge mellem. Så det ville da være underligt, hvis de alle sammen havde de bedste kvalifikationer," siger kommandør Annemette Ruth, der i 2005 blev Danmarks første kvinde på oberstniveau. 
I år blev den anden udnævnt, og hun tror også på, at tiderne har ændret sig i forsvaret.
"Jeg ville hellere være ung kvinde i forsvaret i dag, end dengang jeg var ung kvinde. Havde du spurgte mig for 15 år siden, havde jeg nok tvivlet på den gode vilje, men nu tror jeg, forsvarets top har et reelt ønske om flere kvinder i forsvaret. Jeg tror, man har erkendt, at der kan være en gevinst i at satse på det område," siger oberst Lone Træholt, der er chef for Air Control Wing Karup.
Hun mener også, forsvaret burde tilslutte sig 'Chartret for kvinder i ledelse'.
"Hvis man ønsker at fremme et specifikt område, så er det bestemt en god ide med en strategi. Jeg tror det kunne være en god ide at gøre det den vej, hvis forsvaret vil rykke hurtigere på ligestilling. Så bliver man mere målrettet i sin indsats," siger oberst Lone Træholt.
Kommandør Annemette Ruth mener ikke, det er umuligt for kvinder også at nå generalniveau en dag, og måske bliver hun selv den første kvinde i forsvarets top. 
"Jeg har da chancen for at blive admiral, for min nærmeste foresatte skal på pension om et par år. Jeg er sikker på, jeg er en af kandidaterne, men om jeg er den bedste, ved jeg ikke," siger hun.


