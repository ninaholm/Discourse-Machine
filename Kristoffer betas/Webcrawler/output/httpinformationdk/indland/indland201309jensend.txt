Jensen, Dragsdahl, KGB og Den Kolde Krig
Mundhuggeriet fortsatte, da Østre Landsret i går skulle høre journalist Jørgen Dragsdahls advokat forelægge injuriesagen mod professor Bent Jensen


 
	Det tredje retsmøde i injuriesagen mellem professor Bent Jensen og journalist Jørgen Dragsdahl blev indledt med en forsigtig forespørgsel fra retsformanden, landsdommer Hans Christian Thomsen:

	»Vi har talt om, hvorvidt der er behov for denne meget detaljerede gennemgang? Jeg vil lige nævne disse tanker,« sagde retsformanden.

	Men hvis det var ment som en opfordring til parternes advokater til at undgå at dykke alt for dybt ned i historiske detaljer om verdenspolitiske omstændigheder, da Dragsdahl i 1980’erne skrev om sikkerhedspolitik i Information, prellede den i hvert fald af på Henrik Holm-Nielsen, hvis tur det i går var til at forelægge sagen for sin klient, Dragsdahl.

	Som forberedelse til injuriesagen har Holm-Nielsen indleveret 12 sorte ringbind til retten, og han fastholdt i et svar til retsformanden, at han havde brug for to hele dage til sin forelæggelse, hvilket han også fra starten havde bedt om.

	»Hver gang professor Bent Jensen kommer med en påstand om min klient, har vi måtte lave forskning,« lød Holm-Nielsens begrundelse.

	Og så gik han i gang med at forsøge at pille 35 citater fra Jensen fra hinanden. Alle citaterne – der med forskellige formuleringer drejer sig om sagens grundlæggende tema, som er, at Jensen i en artikel i Jyllands-Posten i januar 2007 beskrev Dragsdahl som KGB-agent – blev fundet ubeføjede af byretten i Svendborg i 2010.

	Bare et enkelt eksempel: Når Jensen et sted havde skrevet, at »det ikke vides«, hvornår Dragsdahl blev orienteret om, at den sovjetiske KGB-mand Gordijevskij, der kendte alt til Kremls forsøg på at »dyrke« den danske journalist, var hoppet af til Vesten, og at Dragsdahl kun »modstræbende« henvendte sig til PET i foråret 1986, fordi han »følte jorden brænde under sig«, så var det ifølge Holm-Nielsen »insinuerende«.

	»Det antyder, at Dragsdahl havde fået at vide, at Gordijevskij var hoppet af, og at det var derfor, han følte jorden brænde under sig,« sagde han.

	Men sådan var det ikke, mente advokaten. Gordijevskij blev nemlig først eksileret fra Sovjetunionen den 19. juli 1986, og inden da havde Dragsdahl allerede holdt en række møder med vicepolitichef Mikael Lyngbo fra PET.

	I samme forbindelse oplyste Holm-Nielsen, at hans klient ikke i samme omfang som Jensen havde haft adgang til klassificerede dokumenter i PET-arkivet, og det gjorde retsprincippet om equal arms »lidt problematisk«, som han sagde.

	Fortsat mundhuggeri

	Holm-Nielsen beskyldte mange gange Jensen for at give udsagn »en drejning«, når han citerede. Hvis der f.eks. i et centralt PET-notat stod, at efter en kriminalassistents »personlige opfattelse« var Dragsdahl »gået længere« i sit samarbejde med KGB, end han ville være ved, så skrev Jensen, at det var »PET«, der mente det.

	Som på de to første retsmøder – eller i hvert fald den del, der foregik for åbne døre – kom de to advokater gang på gang ud i verbalt klammeri, mens tre mere eller mindre forbløffede landsdommere så til.

	»Du må holde alle dine lommefilosofiske betragtninger for dig selv. Jeg vil ikke længere høre på det,« afbrød Jensens advokat Karoly Németh f.eks. på et tidspunkt sin modpart. »Det er du nødt til,« hvæsede Holm-Nielsen.

	En anden gang, hvor Holm-Nielsen var ved at fortælle, at Dragsdahl i 1976-77 var i USA, afbrød Németh højlydt: »Vi er enige om, at Dragsdahl også var i USA i 1980-82?«

	»Hvad har det med sagen at gøre,« spurgte en overrasket Holm-Nielsen.

	»Der gik også fly fra USA til Wien dengang,« svarede Németh og antydede, at dét var et emne, han ville uddybe under sin procedure. Baggrunden er formentlig, at netop i Wien mødtes Dragsdahl to gange med en KGB-mand, mens han i begyndelsen af 1980’erne arbejdede i USA som freelancekorrespondent for Information.

	Næste retsmøde i injuriesagen er på mandag.

