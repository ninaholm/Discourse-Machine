Kinesere lærer om frihed gennem dansk børnehave-pædagogik
Kinesiske pædagogstuderende kommer til Danmark for at lære om kreativitet. Men med sig hjem får de danske børnehaveværdier som ligeværdighed, respekt for barnets rettigheder og individets frihed
’Jeg har lært, at man ikke skal presse børn, at man ikke skal kontrollere, hvad de tænker,’ siger den kinesiske pædagogstuderende He Lu fra Changzhou Institute of Technology om sit praktikophold i en aarhusiansk børnehave.


 »Ved du, hvorfor vi kinesere er så små?« spørger He Lu og smiler skævt. »Det er, fordi vi bliver presset hele vores barndom.«
Sammen med syv andre kinesiske pædagogstuderende fra Changzhou Institute of Technology kom He Lu sidste år til VIA University College i Aarhus for at lære dansk pædagogik gennem undervisning og praktik.
I de sidste ti år har de to universiteter samarbejdet om udveksling af studerende og undervisere.
Kina ønsker at lære af danske erfaringer med at integrere kreativitet i børnehaverne. Både forskere og politikere håber, at det kinesiske uddannelsessystem på sigt kan skabe kreative individer, der kan vokse op og bidrage til samfundets vækst.
Under deres ophold i Danmark finder de kinesiske pædagogstuderende ud af, at kreativitet ikke bare er et skemalagt fag.
»De opdager, at kreativitet er integreret i børnenes leg og hænger uløseligt sammen med danske pædagogers fokus på børnenes selvhjulpenhed, respekt for barnets rettigheder og individets frihed«, siger Professor Stig Thøgersen fra Aarhus Universitet, der forsker i det kinesiske uddannelsessystem.
Ligeværdighed
Da de kinesiske pædagogstuderende He Lu og Liu Chengsi første gang fik indblik i hverdagen i en dansk børnehave, var synet chokerende: Mudder, larm og børn, der klatrede i træer eller var i gang med ustruktureret leg.
De var ikke vant til at opleve børn, der bliver beskidte, siger fra over for både forældre og pædagoger og selv vælger, hvilke aktiviteter de vil være med til. Men gradvist begyndte de at se kvaliteterne i den danske børnehavepædagogik:
I Danmark begynder respekten for individet i sandkassen. Det kan kinesiske børnehaver lære af, siger Liu Chengsi og fortæller, at hun er imponeret over danske pædagogers fokus på lighed og evne til at lytte til børn og respektere deres rettigheder:
»Danske pædagoger sætter sig ned på hug, når de vil vise børnene noget eller høre, hvad de har at sige. De går ned i øjenhøjde. Det får barnet til at føle, at de er ligestillede og kan tale sammen på lige fod,« siger Liu Chengsi, der var på udveksling i Danmark fra september 2014 til april 2015 og nu er tilbage i Kina.
Under sin praktik i en aarhusiansk børnehave i efteråret 2015, lagde He Lu mærke til, at børnene fik lov til at argumentere for, hvad de ville, og at pædagogerne respekterede, at børnene ikke gjorde alting på samme tid som resten af børnegruppen.
Hun begyndte at se børnene som selvstændige individer med rettigheder, som man ikke bare kan køre hen over. Og hun oplevede, at børn kan trives og bliver bedre til at tage ansvar, når de voksne tager deres mening alvorligt:
»Jeg har lært, at man ikke skal presse børn, at man ikke skal kontrollere, hvad de tænker. I stedet skal man respektere, hvad de mener,« siger He Lu.
»Danske børn er mere selvstændige. De behøver ikke i samme grad de voksnes hjælp, men lærer hurtigt at klare sig selv,« siger He Lu og fortæller, at kinesiske børnehavebørn ofte har brug for pædagogens hjælp til at færdiggøre de mest basale opgaver som at tage tøj af og på. Og det er noget skidt, mener hun, for børnenes afhængighed af de voksne fastholder dem i en underdanig position i forhold til både forældre og pædagoger: »Når danske børn får lov til at boltre sig i mudder, selv tage initiativ til en leg, sige fra over for pædagoger og forældre, synge i egen toneart og tegne frit efter fantasien, uden at det nødvendigvis ligner noget, så handler det også om respekt for barnet som et individ med rettigheder. Et individ, der skal vokse op som et frit, selvstændigt menneske,« siger Stig Thøgersen.
En barndom uden frihed
Under deres praktikophold oplever de kinesiske pædagogstuderende også, at de selv bliver taget alvorligt og bliver behandlet som ligeværdige kolleger. Det får dem til at reflektere over deres sociale relationer i Kina, fortæller Stig Thøgersen, der har fulgt udviklingen blandt de kinesiske pædagogstuderende, før og efter de kom til Danmark:
»Hele deres opvækst er de kinesiske unge blevet mødt af forældre og lærere, der ikke tror på, at barnet kender livet godt nok til at kunne træffe kvalificerede beslutninger«.
For He Lu handler det om frihed og mangel på samme, når hun fortæller om sin barndom. En barndom, der stod i skyggen af presset fra forældre og lærere, der håbede, at hun kunne få en uddannelse og en billet til et sikkert job: »Lærerne lagde pres på vores forældre, og vores forældre pressede os for at give os de bedste muligheder i fremtiden«, forklarer He Lu.
For mange kinesiske forældre er en uddannelse på et universitet altafgørende, fordi de tror på, at det er vejen til et stabilt liv, siger Stig Thøgersen. Men når mange deler den samme drøm, skal der hårdt arbejde til for komme igennem nåleøjet og ind på en universitetsuddannelse i det eksamensbaserede kinesiske skolesystem.
He Lu var aldrig blandt de bedste i sin klasse. Hun hang i for at tilhøre det solide gennemsnit, fordi hun ønskede at tilfredsstille sine forældre og læreres krav. Hun vidste godt, at det i sidste ende var til gavn for hende selv, men hendes skolegang har været fuld af glædesløs flid:
»Hver dag kæmpede vi mod hinanden for at være den, der klarede sig bedst«.
»Det værste var, at lærerne offentliggjorde vores karakterer, så alle vidste, hvordan vi klarede os,« husker He Lu.
I gymnasiet blev presset for hårdt, og hun måtte i stedet satse på sine kreative evner, der kunne give hende ekstra point til den kinesiske optagelsesprøve til universitetet Gaokao.
»Min mor har altid presset mig til at blive god til klaver. Siden jeg var fire år, har jeg øvet mig flittigt for at kunne noget, de andre ikke kunne.«
Det viste sig at blive He Lus held. For det dårlige prøveresultat i matematik blev opvejet af hendes færdigheder i klaverspil. Dermed blev hun optaget på pædagogstudiet på Changzhou Institute of Technology i Jiangsuprovinsen i det østlige Kina.
Det er langt fra Kinas mest prestigefyldte universitet, men det er et universitet og ikke en teknisk skole – eller endnu værre livets skole – skrækscenariet for dem, der ikke klarer den afgørende eksamen.
He Lus historie passer ind i det mønster, Stig Thøgersen har observeret blandt de kinesiske pædagogstuderende, som han har fulgt i sin forskning:
»Deres barndom var en historie om pres,« siger Stig Thøgersen.
Mange af dem havde klaret sig fint i både under- og mellemskolen, men så begyndte de at falde bagud i gymnasiet og kom ind på en kreativlinje, der ikke krævede nær så gode resultater i matematik og kinesisk.
Det store pres i det eksamensbaserede kinesiske uddannelsessystem betyder, at unge kinesere kan være nødt til at give afkald på deres egne frihedsidealer for at opnå det stabile liv, som forældrene definerer for dem, forklarer Stig Thøgersen:
»Det handler om friheden til at leve det liv, de ønsker, friheden til valg af uddannelse og profession, friheden til selv at bestemme, hvornår de vil giftes og have børn uden at ligge under for forældrenes pres.«
He Lu fortæller, at det først var den dag, optagelsesprøven til universitetet var overstået, at hun mærkede friheden:
»Nu behøvede jeg ikke bekymre mig om noget, men kunne bare hænge ud med mine bedste venner. Vi tog ud og festede, sang Karaoke, drak øl og spiste god mad.«
Oplevelserne i Danmark har sat tankerne i gang. Når He Lu selv får børn, skal de ikke presses.
»Jeg håber, at mine børn kan få det ligesom skandinaviske børn. At de kan lege hver dag og ikke føler noget pres. Hvis de har lyst, vil jeg lære dem at spille klaver. Men kun hvis de har lyst,“ siger He Lu.
Med deres spirende ønske om individuel frihed, respekten for forældrene og drømmen om at give kinesiske børn mulighed for at udvikle deres kreative evner afspejler de unge kinesiske pædagogstuderende, ifølge Stig Thøgersen, de modsatrettede krav og tendenser, som deres generation oplever:
»De er i krydsfeltet mellem statens ønske om at skabe kreative unge, der ikke bare er gode til at gå til eksaminer, forældrenes ønske om et stabilt liv og deres egne forventninger til livet. «
Udveksling af erfaringer
Blandt kinesiske forskere og politikere er der ifølge Stig Thøgersen et ønske om et opgør med det eksamensbaserede kinesiske uddannelsessystem til fordel for undervisning, der kan stimulere kreativitet.
Men virkeligheden ser anderledes ud i et system, hvor uddannelsesinstitutioner bliver vurderet efter, hvor godt eleverne klarer sig, og hvor forældre stadig tror på, at gode resultater i test er vejen til et bedre liv.
Når de kinesiske pædagogstuderende vender hjem til Kina med deres nyerhvervede viden fra danske børnehaver og deres nye syn på barnet som et selvstændigt individ, er det ikke lige til at anvende i praksis – især hvis de får arbejde i en offentlig kinesisk børnehave, hvor det kan være svært for de nyuddannede at sætte deres eget præg på pædagogikken:
»De kommer ind som underdogs i en institution, hvor der allerede er en ledelse og en etableret praksis,« siger Stig Thøgersen.
Offentlige kinesiske børnehaver har timeplaner for, hvad pædagogerne skal lave i de forskellige moduler og konstante evalueringer, der måler, om pædagogerne lever op til børnehavens mål:
»I Kina er undervisningen tilrettelagt efter et skema og en læseplan, som undervisningsministeriet har godkendt. Alle børnene skal lære det samme. Men i Danmark er det mere op til den enkelte pædagog,« siger He Lu.
Til gengæld er der rundt om i Kina begyndt at dukke private børnehaver op, som eksperimenterer med alternative tilgange til pædagogik. De organiserer børnene i mindre grupper og tillader barnet at tage initiativ til leg. Her passer de unge pædagogstuderendes erfaringer fra Danmark ifølge Stig Thøgersen godt ind.
Da Liu Chengsi kom hjem til Kina, søgte hun bevidst uden om de offentlige institutioner og fik i stedet job på en aftenskole, hvor børnene lærer kreative fag som sang, musik og tegning om eftermiddagen og i weekenden:
»Her kan vi tilrettelægge undervisningen meget mere frit, undervisningen er ikke standardiseret, og vi skal tilpasse os børn i forskellige aldersgrupper og på forskellige niveauer,« siger Liu Chengsi, som mener, at kinesiske børnehaver kan lære af danske erfaringer med leg og læring:
»Til at begynde med overraskede det mig, at danske børnehaver ikke har klasseværelser, og at undervisningen ikke er struktureret. Men jeg har set, at det kan fungere at lade børnene lære gennem leg.«
He Lu er delt på spørgsmålet om den manglende strukturering af undervisning i danske børnehaver. På den ene side er hun stor tilhænger af, at man ikke presser børnehavebørn til noget, de ikke har lyst til. På den anden side overraskede det hende, at undervisning i de kreative fag fylder så lidt i danske børnehaver. Især synes hun musikundervisningen burde være mere ambitiøs end de klappe- og sanglege, hun har overværet:
»Selvfølgelig skal det være sjovt, men der er ingenting i vejen for at lære børnene skalaer eller at synge rent. Det skal bare ske i respekt for barnet.«

