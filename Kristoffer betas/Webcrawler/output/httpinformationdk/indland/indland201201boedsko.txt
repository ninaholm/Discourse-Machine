Bødskov imødekommer kritikere i børnesager
Efter længere tids kritik fra politikere og organisationer vil Justitsministeriet nu kontakte familierne til 75 børn, der kan have fået fejlagtigt afslag på ophold. Ministeren mener dog fortsat, det vil være for ressourcekrævende at gennemgå sagerne af egen drift


 Justitsminister Morten Bødskov imødekommer nu sine kritikere i sagen om 75 børn, der kan være blevet nægtet ophold i Danmark på forkert grundlag. På et samråd i Folketingets Udlændingeudvalg annoncerede han i går, at hans departement vil kontakte familierne til børnene og orientere om muligheden for at få genoptaget sagerne.
Spørgsmålet om, hvorvidt der er blevet givet fejlagtige afslag i sager om ophold til børn, er opstået, efter Danmark i sommer blev dømt ved Den Europæiske Menneskerettighedsdomstol i den såkaldte Osman-sag. I den konkrete sag var en somalisk pige blevet nægtet at komme tilbage til sin familie i Danmark, efter hun var blevet sendt på genopdragelsesrejse til Kenya, og ifølge domstolen var det i strid med hendes ret til familieliv.
Siden har Udlændingeservice identificeret 75 sager, hvor børn under lignende omstændigheder er blevet nægtet ophold. Men selv om sagerne i lyset af Osman-sagen kan være blevet fejlbehandlet, har Morten Bødskov afvist at iværksætte en egentlig gennemgang af sagerne, og den beslutning fastholder han vel at mærke fortsat. For som han forklarede ved samrådet, ville det være »uforholdsmæssigt tidskrævende« at finde sagerne frem og vurdere alle enkeltheder i dem.
Men ministeren strækker sig altså nu til at sende et brev til børnenes familier om, at de selv vil kunne søge om at få sagerne genoptaget.
»Det er mere, end den tidligere regering gjorde,« sagde han ved samrådet og forsikrede over for Dansk Folkepartis Martin Henriksen, at brevene til familierne er en orientering – ikke en opfordring til at søge om genoptagelse.
’En glidebane’
Radikale Venstre, Enhedslisten, Dansk Flygtningehjælp og Europarådets menneskerettighedskommissær har tidligere kritiseret ministerens håndtering af sagen.
Politisk ordfører i Enhedslisten Johanne Schmidt-Nielsen havde indkaldt til gårsdagens samråd. Hun så fortsat helst, at Morten Bødskov satte sine embedsmænd til at gå sagerne igennem og genoptage dem, hvor der kan være sket fejl. Men hun anerkender, at ministeren er kommet hende i møde.
»Jeg synes, det er rigtig positivt, at han nu vil kontakte børnenes familier, så de bliver gjort opmærksom på, at de kan få genoptaget sagerne,« siger hun.
»Men jeg kan stadig ikke forstå, at man ikke af sig selv gennemgår sagerne for at være sikker på, at Danmark ikke har krænket børns menneskerettigheder.«
Omvendt er Martin Henriksen fra Dansk Folkeparti uforstående over for Morten Bødskovs beslutning om at kontakte børnenes familier.
»Skal ministeriet så til at kontakte alverdens udlændinge, der har fået afslag på opholdstilladelse i Danmark, fordi en domstol i en konkret sag har truffet en anden afgørelse?« spørger han.
»Det er for mig at se en glidebane.«
Lige dårlig behandling
Som tidligere beskrevet i Information var regeringspartierne før valget enige om, at det med forhenværende retsordfører i SF Karina Lorentzens ord var »forkasteligt«, at daværende integrationsminister Søren Pind (V) afviste at iværksætte en gennemgang af de 75 sager.
Efter valget forklarede Karina Lorentzens efterfølger i SF, Anne Baastrup, imidlertid, at hun så anderledes på sagen. Hun hæftede sig ved, at Udlændingeservice ikke kunne sige med sikkerhed, om der kunne være flere sager end de 75, hvor Osman-sagen kunne få betydning.
»Der kan risikere at være mange flere sager, hvor der muligvis kan være fejl,« udtalte Anne Baastrup, og derfor ville det ifølge SF’eren være forskelsbehandling at gennemgå de 75 sager. Den fortolkning er justitsminister Morten Bødskov imidlertid ikke enig i. Han forklarede ved samrådet, at det skyldtes ressourcemæssige overvejelser, at han ikke ville iværksatte en gennemgang af sagerne.
Ikke at der »skulle være en lighedsgrundsætning, hvorefter alle skal stilles lige ringe«.

