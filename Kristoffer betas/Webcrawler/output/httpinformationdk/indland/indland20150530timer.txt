30 timers arbejdsuge – ikke nødvendigvis en dyr løsning
Det kan godt lade sig gøre at sænke arbejdstiden, uden at levestandard eller BNP bliver mindre end i dag. Samtidig kan arbejdsløsheden bringes ned, siger økonom Jesper Jespersen


 Mens danskerne herhjemme diskuterer Alternativets forslag om at sætte den ugentlige arbejdstid ned til 30 timer, er svenskerne i fuld gang med eksperimentet.
Siden det røde byråd i Sveriges næststørste by Göteborg skabte internationale overskrifter ved at indføre seks timers arbejdsdag på Svartedalens Plejehjem fra årsskiftet, er Norrlands Universitetssygehus i Umeå og en ortopædkirurgisk afdeling i Mölndal gået i gang med lignende forsøg, mens Nyköping og Örnsköldsviks kommuner ifølge magasinet Dagens Arena er i gang med at finde ud af, om også de skal prøve nedsat arbejdstid. Og det er ikke så overraskende, mener professor i økonomi ved Roskilde Universitet, Jesper Jespersen. For på trods af at tænketanken Kraka i begyndelsen af ugen offentliggjorde et notat, der viste, at Alternativets forslag ville sænke bruttonationalproduktet (BNP) med 14 procent og dermed koste statskassen 270 milliarder kroner, så mener Jespersen, at forslaget med den rigtige indfasning kan gennemføres uden nedgang i hverken danskernes levestandard eller BNP.
»Hvis man laver en glidende nedsættelse af arbejdstiden med en halv time om ugen, så vil der ikke være tale om en nedgang i hverken BNP, levestandard eller løn. Levestandarden vil vokse langsommere, men til gengæld får man mere fritid. Og mange undersøgelser viser, at hvis folk får valget mellem at få en ekstra gulerod eller gå ned i tid og beholde den levestandard, de har, så foretrækker de det sidste,« siger Jesper Jespersen med henvisning til, at Finansministeriet regner med halvanden procents vækst i økonomien de kommende år.
Læs også: Nedsat arbejdstid er en god idé
Nedgang i arbejdstiden på en halv time svarer ifølge økonomen til en reduktion i arbejdstiden på én procent.
Jesper Jespersens bygger sine beregninger på samme model som Kraka, nemlig regnemodellen ADAM. Men hvor Kraka ifølge Jespersen ser på de langsigtede effekter, hæfter han sig ved de kortsigtede, som vil betyde 12.000 flere i beskæftigelse, når arbejdstiden fordeles på en anden måde. Hertil kommer reducerede udgifter til dagpenge, kontanthjælp, aktiv arbejdsmarkedsindsats og børnepasning. »ADAM-modellen skal bruges med omtanke, fordi den ikke er god til at beskrive de langsigtede effekter. Når man gør det, vil effekterne overvejende være negative, men også meget mere usikre. Jeg hæfter mig ved de kortsigtede resultater, som dels er meget mere sikre og dels viser en stigning i beskæftigelsen som følge af en nedsættelse af arbejdstiden. Det bekræfter ADAM,« siger Jesper Jespersen.
Flaskehals
I et debatindlæg i dagens Information hæfter Jesper Jespersen sig desuden ved de historiske fakta, der viser, at man tidligere har kunnet sænke arbejdstiden, mens BNP samtidig er vokset. Men Jesper Jespersen glemmer med sin historiske sammenligning, at Danmark på linje med andre vestlige lande står med en demografisk udfordring de kommende år, hvor arbejdsstyrken vil mindskes, fastslår professor i økonomi Bo Sandemann fra Aarhus Universitet. Mens økonom i Arbejderbevægelsens Erhvervsråd, Erik Bjørsted, afviser at regne på, hvad Alternativets forslag vil medføre, fordi »der er for store usikkerheder i sådan en beregning til, at vi tør kaste os ud i det«, vil Bo Sandemann godt lægge hovedet på blokken og forudsige flaskehalsproblemer, når store grupper som sygeplejersker, lærere og industriansatte går ned i tid og skal erstattes med andre. Det vil betyde øget lønpres og forringet konkurrenceevne over for udlandet især i visse brancher, påpeger han. Men samtidig medgiver Bo Sandemann, at nedgang i arbejdstiden ikke vil medføre et direkte fald i BNP eller levestandard.
»Hvis der i øvrigt er vækst i økonomien, så vil nedsat arbejdstid skære lidt af den. Og BNP vil vokse mindre, men der vil ikke være tale om et fald. Men uanset hvor lang tid, man bruger på at fase en arbejdsnedgang ind, så vil slutresultatet være, at BNP lander på et lavere niveau,« siger han.
Men Jesper Jespersen taler netop om, at indfasningens tempo og den aktuelle arbejdsløshed er vigtige parametre at forholde sig til i et eksperiment med nedsat arbejdstid.
»Jeg mener ikke at kunne se, at arbejdsløshed forsvinder af sig selv. Så i øjeblikket er der rigelig plads til at sætte arbejdstiden ned. Finansministeriet og samtlige økonomer er enige om, at Danmark ligger to til tre procent under fuld beskæftigelse på nuværende tidspunkt, og jeg foreslår at reducere arbejdsløsheden med én procent,« siger han og fastslår samtidig, at »det dummeste«, man kan gøre, er at forcere en arbejdstidsnedsættelse. Det vil betyde manglende folkelig opbakning og de omtalte flaskehalse på arbejdsmarkedet. Dem skal man ifølge Jespersen kunne nå at afbøde gennem mere uddannelse, efteruddannelse og praktikpladser, så arbejdsstyrken har de efterspurgte kvalifikationer. Det skal også forhindre, at virksomhederne flytter arbejdspladser til udlandet for at få den nødvendige arbejdskraft.
Han peger desuden på, at BNP ikke medregner gevinster i forhold til det velbefindende, mennesker får i form af formindsket risiko for arbejdsløshed og mere fritid. Derudover vil der være en gevinst i form af mindre stress og færre sygedage.
Småbørnsfamilier
Ud over Alternativets forslag om at sænke arbejdstiden til 30 timer over ti år har Enhedslisten gennem årene lanceret en række forslag til at reducere og dele arbejdstiden ved at indføre ret til deltid for småbørnsforældre samt orlovsrettigheder i forbindelse med efteruddannelse. Tiltag, der også vil kunne rette op på den svære balance mellem familie- og arbejdsliv, som mange småbørnsfamilier oplever, og som en række eksperter efterlyste i gårsdagens Information i kølvandet på regeringens nye børnepakke. Denne type tiltag er mindre drastiske end det, der efter alt at dømme er lagt op til i Alternativets forslag.
Bo Sandemann mener da også, at et fuldt ud gennemført forslag om 30 timers arbejdsuge for hele den danske arbejdsstyrke er urealistisk.
»Jeg kan ikke forestille mig, hvordan man kan håndhæve det. Folk i ledende stillinger eller andre, der ikke har en fast arbejdstid, hvordan vil man få dem ned i tid? Der vil være risiko for øget ulighed, fordi det typisk vil være folk med de bedre indkomster, der vil kunne omgå kravet om kun at arbejde 30 timer,« siger Bo Sandemann.

