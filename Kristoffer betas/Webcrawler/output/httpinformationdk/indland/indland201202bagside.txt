Bagsiden: Der er sauna og sildelage for enden af tunnelen
En i den danske offentlighed relativt ukendt tysk spåmand har et bud på, hvorfor det er en god investering for Danmark at bruge 50 milliarder kroner på en Femerntunnel
En typisk dansk saunabygger vil få nemmere adgang til det tyske marked. Sådan lyder argumentationen nu for opførelsen af en fast forbindelsen fra Lolland til Femern.


 Den statslige reklame for den kommende Femerntunnel er systemtro, som var teksten skrevet i Nordkorea. Derfor er de statsbetalte nyhedsbudskaber også ofte rørende naive. I det seneste nyhedsbrev fra Femern A/S kigger Andreas Steinle, der præsenteres som »direktør i et tysk fremtidsinstitut«, otte år ud i fremtiden, når Danmark først har brugt 50 milliarder på den 18 kilometer lange tunnel mellem Lolland og den tyske ø Femern:
»Samtidig kan en dansker, som bygger saunaer, tilbyde sit arbejde i Tyskland, hvis han kan være fremme i bil i løbet af to timer. Det begynder måske i det små og vokser så lidt efter lidt. Det er også muligt, at en tysk bager åbner en filial i Danmark,« forudser spåmanden.
Talende krystalkugle
Hatten af for den talende krystalkugle! Hvis tyskerne lider af saunamangel på samme måde, som vi sauna-byggende danskere lider af brødmangel, må successen da være hjemme.
Mere verdensfjerne formål end disse to er det i hvert fald svært at hitte på som begrundelse for at hælde 50 milliarder kroner ned i en tunnel, hvor trafikken pr. døgn ikke overstiger trafikmængden på den lidt afsides Strandboulevarden yderst på det fredelige københavnske Østerbro.
Afsides er der åbenbart også på Femern i dag, hvor skandinaver kun kan ankomme med færge til den spændende ø. Det har naturligvis sine omkostninger, for som fremtidsforskeren siger: »Folk uden børn kommer ikke på den idé at holde ferie her.«
Festival
Det vil tunnelen naturligvis råde bod på, især hvis fremtiden følger Steinles storslåede visioner: »Man kunne placere festivaler i regionen. Der er masser af eksempler på, at folk er parate til at køre en omvej for at komme til sådanne arrangementer eller nå ud i de mest afsides egne.«
Glem alt om Roskildefestivalen. Fra år 2020 hedder det Femernfestivallen. Især hvis festivallen kombineres med en anden nordtysk turistmagnet:
»I Slesvig-Holsten har man i år afholdt den første ’verdensfiskesandwichdag’ (…) dagen var en stor succes. Folk kom langvejs fra for at være med.«
Genialt! Hvis man først én gang har smagt et Brötchen gennemvædet af sildelage og bløde løg, så skal der mere end 18 kilometer dyster tunnel for at holde en væk. Og sildestanken på fingrene…? Den skrubber du af i saunaen!

