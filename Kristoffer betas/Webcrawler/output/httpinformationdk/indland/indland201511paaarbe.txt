På arbejdsmarkedet med en 100-årigs krop
Til trods for at Tatjana Mailand har en krop som en 100-årig, finder Københavns Kommune ikke grundlag for at give hende førtidspension. I stedet skal den 57-årige kvinde i et ressourceforløb med henblik på at blive selvforsørgende
Tatjana Mailand har 13 forskellige lidelser og vil ifølge hendes egen læge tage skade af et ressourceforløb. Alligevel er det, hvad Københavns Kommune har tildelt hende i stedet for førtidspension.


 Da Information møder 57-årige Tatjana Mailand, sidder hun på en slagbænk i sit køkken på Amager. Det har taget hende tre timer at stå op af sengen, få sit tøj på, spise sin medicin og sætte sig ned på slagbænken. Leddene i hendes krop er nemlig så løse og smertefulde, at hun er meget lang tid om at bevæge sig fra ét sted til et andet.
Tatjana Mailands egen læge har gentagne gange advaret om, at det kan være direkte sundhedsfarligt at sende hende i et ressourceforløb. Alligevel er det netop, hvad Københavns Kommune har tilbudt hende. I en afgørelse fra september i år skriver kommunen, at der ikke er grundlag for at sige, at hun er for syg til at arbejde, og hun får derfor afslag på sin ansøgning om førtidspension.
Ifølge lægerne har Tatjana Mailand en fysiologisk alder på 100 år. I hendes journaler står der, at hun har 13 forskellige lidelser, heriblandt fibromyalgi, kronisk og tiltagende generel smertetilstand, hypermobilitetssyndrom, hukommelsesbesvær, tinnitus og migræne.
Læs også: Kritik: Kommuner får frit spil til at bøje regler i socialsager
I dag er Tatjana Mailand ikke længere i stand til selv at åbne en karton mælk. Ifølge Københavns Kommune kan det dog ikke udelukkes, at hun er i stand til at varetage et arbejde:
»Beskrivelsen af din funktionsevne er netop beskrivende, men dokumenterer ikke i sig selv, at det vil være formålsløst at afprøve erhvervsmæssige foranstaltninger, der vil kunne belyse i hvilket omfang, du vil kunne klare et arbejde,« skriver embedsmændene således i deres afgørelse om at give hende afslag på førtidspension.
I en rapport fra Advokatrådet konkluderes det, at borgeres retssikkerhed på socialområdet er under pres i mødet med forvaltningen. I rapporten peges der blandt andet på, at kommuner fører grænsesøgende afgørelsespolitik.
Ifølge den private socialrådgiver Ricky Magnussen er Tatjana Mailands sag et eksempel på, at kommunerne går over stregen, når de sender hende i ressourceforløb i stedet for at give førtidspension.
Læs også: Har Krølle udsigt til at få arbejde?
»Ressourceforløbene kan i sig selv være fine, hvis de rammer den rette målgruppe. Det er til gengæld meget foruroligende, at Københavns Kommune i denne sag vurderer, at netop hun er i målgruppe for et ressourceforløb. Hvis en borger ikke selv kan åbne en mælkekarton eller ikke kan dreje nøglen i egen lås, så er vi derude, hvor al saglighed skriger til himlen, at vi skal stoppe,« siger Ricky Magnussen.
Ingen arbejdsevne tilbage
Haven er groet til, og der ligger støv på trappen op til førstesalen i villaen på Amager. Tatjana Mailand fortæller, at hun ikke har været deroppe i 10 år. Hun får hjemmehjælp halvanden time hver 14. dag, fordi hun ikke længere kan gøre rent og vaske tøj, og hun bestiller mad over nettet, da det er umuligt for hende at bære varerne hjem selv.
Det er snart for meget for hende at bo i det store hus alene. Hun har i flere år fået hjælp af sin datter og sin mor, der er folkepensionist, men nu er hun indstillet til en ældrebolig.
»Jeg besøger af og til min gamle mor i hendes ældrebolig, og der føler jeg mig hjemme, for jeg kan jo ikke mere end mange af dem, der bor dér,« fortæller Tatjana Mailand.
Hun er uddannet billedkunstlærer, men er ikke længere i stand til at holde på en pensel. Hun kan højst holde sig vågen i to timer ad gangen, hvorefter hun bliver nødt til at hvile sin krop, så hun er fortvivlet over kommunens afgørelse. Ifølge hendes egen læge er det uansvarligt at sende hende i arbejdsprøvning.
Læs også: Med stofbrugeren Krølle til møde med kommunen
»Det er med stor bekymring, at jeg hører, at ovenstående patient har fået afslag på førtidspension og skal arbejdsprøves, da jeg forventer, at dette vil forværre tilstanden betydeligt både fysisk og psykisk,« skrev hendes private læge allerede tilbage i 2014.
Selv om Tatjana Mailand allerede er udredt af 23 speciallæger, på trods af 25 advarsler fra egen læge, hvor konklusionen hver gang har været, at hendes funktionsevne er nedsat til det ubetydelige, og uanset at speciallægerne vurderer, at der ikke findes muligheder for rehabilitering, skal hun nu udredes igen på Københavns Kommunes egen enhed på Frederiksberg Hospital. Herefter skal hun igennem et ni ugers stresshåndteringsforløb, så hun kan lære at passe et arbejde.
Tatjana Mailand har allerede været igennem flere smerte- og stresshåndteringsforløb, og hun har også prøvet med yoga, akupunktur, mindfullness og forskellige andre terapiforløb for at få smerterne til at forsvinde.
»Jeg kan ikke se, hvordan et stresshåndteringsforløb vil kunne hjælpe på mine smerter,« siger Tatjana Mailand.
Alt skal afprøves
Ifølge Nikolaj Nielsen, der er advokat hos advokatfirmaet Elmer & Partnere og en af de få i landet, der løbende fører retssager mod de sociale myndigheder, kommer mange sager som Tatjana Mailands ikke til at handle om, hvorvidt den enkelte pensionsansøger er i stand til at varetage et lønnet arbejde, men derimod alene om der er gjort tilstrækkeligt for at få folk tilbage på arbejdsmarkedet.
Imidlertid er problemet ifølge ham, at kommunerne synes at have glemt, at disse tiltag skal have en betydning for arbejdsevnen.
»Det er efterhånden blevet sådan, at så længe man overhovedet kan forestille sig et eller andet tiltag, der ikke er iværksat, så får man et afslag, uanset om chancen for, at tiltaget vil have en effekt på arbejdsevnen, er lig nul,« siger Nikolaj Nielsen, der mener, at kommunerne ofte går »over grænsen« i disse sager.
Læs også: Krølle, Christina, Carol – og alle de andre
Københavns Kommune vil ikke kommentere på Tatjana Mailands sag, men skriver generelt i en kommentar til Information, »at hvis en borger har begrænsninger i sin arbejdsevne, er kommunerne i udgangspunktet forpligtiget til at foretage en konkret vurdering af borgerens arbejdsevne for at sikre borgeren den rette indsats og støtte mod arbejdsmarkedet«. »I forhold til de afgørelser om førtidspension, som er blevet anket til Ankestyrelsen, så har Københavns Kommune i langt hovedparten af sagerne fået medhold i kommunens vurderinger,« skriver Inger Suppli, kontorchef i Beskæftigelses- og Integrationsforvaltningen og fortsætter:
»I tilfælde hvor kommunen vurderer, at det er helt åbenlyst, at borgeren har en meget lille arbejdsevne, og at denne ikke kan udvikles, vurderer kommunen, om borgeren er omfattet af undtagelsesreglerne og derfor ikke skal arbejdsprøves. Men ellers er kommunen forpligtet til at foretage en vurdering af arbejdsevnen.«

