Sponsorbase skal give indsigt i sponsorerede politikere
Vælgerne skal have et sted, hvor de kan se, hvilke politikere og partier som får hvad fra hvem. Det foreslår Enhedslisten. Et stort flertal er åben over for forslaget

 Pernille Skipper mener, at vælgerne har krav på at vide, hvem der finansierer partierne og de politiske kandidater. Det er ifølge Pernille Skipper afgørende, at vælgerne kan kigge politikere efter i kortene og så selv tage stilling til, om politiken er under påvirkning af økonomiske særinteresser.


 Inden regeringen om kort tid ventes at foreslå nye regler, der skal skabe mere åbenhed om partistøtten, foreslår Enhedslisten, at der oprettes en offentlig såkaldt sponsordatabase. Et sted, hvor vælgerne kan se, hvilke politikere og partier der får hvad fra hvem.
»Den nuværende lukkethed om pengene i dansk politik er for mig at se et af de største problemer ved vores demokrati  – og samtidig en af årsagerne til, at de nuværende partistøtteregler gentagne gange har fået meget hård kritik af organisationer som Transparency International og Europarådets antikorruptionsenhed,« siger næstformanden for Enhedslistens folketingsgruppe og partiets retsordfører, Pernille Skipper.
Sponsordatabasen skal derfor indsamle alle tilgængelige oplysninger om den private støtte til de politiske partier og politikere og gør dem let tilgængelige for vælgerne. Med andre ord skal databasen indeholde oplysninger om både partiernes landsorganisationer, folketingspolitikere, lokal- og kredsforeninger samt kommunale og regionale politikere. En base, der skal være adgang til fra Folketinget samt regionernes og kommunernes hjemmesider.
Ifølge Pernille Skipper skyldes den manglende åbenhed nemlig ikke kun lovgivningen, men at de mange oplysninger, partier og politikere i dag indberetter til myndighederne, ikke umiddelbart er tilgængelige for vælgerne.  I stedet er eventuelt interessede henvist til at  søge om aktindsigt, hvis de ønsker af finde ud af, hvad som er indberettet til de relevantet myndigheder.
»Jeg mener, at vælgerne har krav på at vide, hvem der finansierer partierne og de politiske kandidater. Det er jo afgørende, at vælgerne kan kigge os politikere efter i kortene og så selv tage stilling til, om vores politik er under påvirkning af økonomiske særinteresser. Og hvis de så er i tvivl, skal de have mulighed for at afkræve os et svar. Demokrati handler ikke kun om at sætte et kryds, men om at sætte et kvalificeret kryds,« siger Pernille Skipper.
Regeringen nedsatte i marts et hurtigtarbejdende udvalg, der skal se på, hvordan der kan skabes øget gennemsigtighed og åbenhed om den økonomiske støtte til de danske politiske partier. Udvalget, under ledelse af den tidligere departementschef Bo Smith, skulle egentlig have været færdig i løbet af sommeren men nu skulle rapporten snart være på trappen – har det lydt den seneste måned.
Bredt politisk flertal
På Christiansborg er et bredt politisk flertal åben overfor Enhedslistens forslag.
»Jeg kan godt se idéen i forslaget,« lyder det fra Socialdemokraternes politiske ordfører, Ole Hækkerup, som dog mener, at det hører hjemme i de kommende forhandlinger om en revidering af partistøtteloven.
De Radikales gruppeformand, Camilla Hersom, henviser til, at hendes eget parti netop selv har besluttet at lægge oplysningerne frem fra og med næste år.
»Fra da indberetter vi også alle donationer over 20.000 kroner som er givet i de lokale led, så det fremgår af partiets centrale regnskab, som hvert år fremlægges på landsmødet. Vi lever faktisk allerede op til hensigten med Enhedslistens forslag – nemlig at skabe åbenhed. Så det er selvfølgelig et sympatisk forslag, men jeg ville nu foretrække, at alle gør som vi fremfor at opbygge et nyt organ til at indsamle oplysningerne,« siger Camilla Hersom.
SF’s gruppeformand, Jonas Dahl, kalder forslaget »en interessant tanke«, mens Dansk Folkepartis gruppeformand, Peter Skaarup, mener, at Enhedslisten har »en pointe«.
»Vi skal have så megen åbenhed som mulig omkring støtten til politikere og politiske partier. Men hvis vi ikke også – i forbindelse med en eventuel revidering af partistøttereglerne – får frem, hvad venstrefløjspartierne får i inddirekte støtte fra fagforeningerne, så får vi jo ikke noget retvisende billede ved at lave en sådan sponsordatabase,« siger Peter Skaarup.
Europarådets antikorruptionsenhed, GRECO, har gentagne gange kritiseret Danmark for ikke at skabe mere gennemsigtighed om pengestrømmene til trods for, at GRECO har sat fokus på spørgsmålet over for skiftende danske regeringer siden 2009.
GRECO anbefaler, at det bliver lovpligtigt for partierne at indberette størrelsen på donationerne, ligesom man foreslår et nyt system, hvor politikerne skal indberette om sponsorkronerne hyppigere, og at informationerne netop gøres lettere tilgængelige for offentligheden.
Formanden for Transparency International Danmark, Knut Gotfredsen, understreger dog, at den foreslåede sponsordatabase kun giver mening, hvis den giver adgang til alle oplysninger.
»Hvis regeringen gør alvor af GRECO – og vores – anbefaling om at skabe et samlet billede over, hvor mange penge der tilflyder politikerne og partierne, så vil en sådan base være rigtig god. Men hvis ikke, så er det næsten ikke umagen værd. Så får du bare endnu et uklart billede, fordi nogle ikke er med, og du kan ikke se beløbene for resten. Altså dem som lægger beløbene rundt omkring i de lokale partiforeninger og lægger dem under den nuværende beløbsgrænse,« siger Knut Gotfredsen.

