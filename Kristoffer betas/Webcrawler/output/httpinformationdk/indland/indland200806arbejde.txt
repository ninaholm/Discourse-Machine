Arbejdet genoptages på sygehusene
Efter otte ugers strejke og 370.000 aflyste operationer og behandlinger genoptages arbejdet på landets sygehuse i fuldt omfang fra søndag


 KØBENHAVN - Landets hospitaler vender tilbage til en normal hverdag fra søndag. Arbejdet genoptages i fuldt omfang, efter at Danske Regioner fredag indgik forlig med Sundhedskartellet om ny overenskomst for 120.000 ansatte. De får 13,3 procent mere i løn over tre år.
Den otte uger lange strejke har indtil videre kostet over 370.000 aflyste operationer og behandlinger. Hvad det har kostet regionerne og hvornår puklen kan forventes afviklet, tør regionernes næstformand Kristian Ebbensgaard (V) ikke gætte på.
- Vi har ikke svar på, hvad det har kostet. Men der går meget lang tid, før vi har en normal situation, siger han.
Regionerne vil tage spørgsmålet om ventelistegarantien op med regeringen i forhandlingerne om næste års økonomi.
Sundhedskartellets medlemmer skal stemme om den nye overenskomst, og resultat foreligger den 25. juni. Kartellets formand Connie Kruckow regner med, at medlemmerne stemmer ja, selv om de ikke fik de 15 procent mere i løn, som har været det ultimative krav i de lange og seje lønforhandlinger.
- Jeg har noget forklaringsarbejde over for medlemmerne. Men jeg tror på et ja til overenskomsten, siger Connie Kruckow.
Sundhedskartellets formand betegner forliget som "historisk", selv om hun måtte give køb på kravet og kun kunne hale en halv procent mere hjem i lønstigning end de 12,8 procent, der var udsigt til, hvis regeringen greb ind i konflikten.
- Kampen for ligeløn fortsætter. 13,3 procent er bedre end 12,8 procent, sagde Connie Kruckow.
I sidste uge strandede forhandlingerne og regionernes formand Bent Hansen bad regeringen om at gribe ind. Med udsigten til 12,8 procent, bed Sundhedskartellet til bolle og takkede ja til de 13,3 procent. Det drejer sig om blandt andet sygeplejersker, fysioterapeuter, bioanalytikere og jordemødre. 
Sundhedskartellet kunne dog ikke nå op på de 13,5 procent, som FOA fik hevet hjem til sine medlemmer i regionerne.
Over de næste tre år giver det en månedlig lønstigning på 4200 kroner til Sundhedskartellets medlemmer. 
Formanden for Danske Regioner Bent Hansen (S) havde 82 millioner kroner mere med i tasken, i forvejen lå der i aftalen, at regionerne skulle bruge 150-175 millioner af vikarpengene. Det er første gang, at Danske Regioner forhandler overenskomst, og regionernes formand Bent Hansen (S) er godt tilfreds med, at det trods et langt sejt træk lykkedes at få en overenskomst i hus.
- Jeg er utrolig glad for, at vi er blevet enige, og at der nu kan sættes punktum for den lange konflikt. Det er godt for de hundredtusindvis af patienter, som har måttet vente på en operation eller en undersøgelse. Og det er godt for sygehusvæsenet, som står over for store udfordringer i den kommende tid, siger Bent Hansen.
Om tre år skal der forhandles igen - og her vil Sundhedskartellets medlemmer ifølge Connie Kruckow igen være væbnet til tænderne. Strejkekassen er slunken, men den skal fyldes op med en halv milliard kroner inden næste lønslag med arbejdsgiverne. Kruckow har varslet en forhøjelse af strejkekontingentet.
/ritzau

