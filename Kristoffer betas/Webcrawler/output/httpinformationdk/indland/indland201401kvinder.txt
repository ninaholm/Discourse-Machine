Kvinder får positiv særbehandling for 525 mia. kr. i nye forskningspuljer
Fra årsskiftet lover både det danske YDUN-program og EU’s Horizon 2020 positiv særbehandling til kvindelige forskere – hvis de ellers er lige så kvalificerede som deres mandlige konkurrenter
 
	Man skal passe på, at man ikke havner i en situation, hvor køn tæller mere end videnskabelige meritter, mener prodekan fra Københavns Universitet. Foto: Jakob Dall


 
	Danske forskningsgrupper skal i højere grad end tidligere til at tænke i kønsbalance, hvis de vil have del i de 525 milliarder kroner i EU’s nye forskningsprogram Horizon 2020.

	’Excellence, impact og kvalitet’ er stadig hovedkriterier for tildeling af midler, men hvis to projekter får lige mange point, skal de også vurderes ud fra en række underkriterier, og her er kønsbalance for første gang nævnt som et eksplicit punkt.

	På grund af den hårde konkurrence om EU-midler forventer chefkonsulent Melanie Büscher fra Uddannelsesministeriets Eurocenter, at der vil være projekter med lige mange point. Derfor vil hun også anbefale danske forskningsgrupper at tænke underkriterierne ind fra start i deres ansøgning.

	»Projektets samfundstilknytning og hovedforskernes CV er vigtigere end køn, men hvis man står mellem at vælge en mand og en kvinde til forskergruppen, vil jeg anbefale, at man vælger kvinden,« siger Melanie Büscher.

	Køn vs. meritter

	Også det danske forskningsprogram YDUN trådte i kraft ved årsskiftet og vil i løbet af foråret dele 110 millioner kroner ud til fortrinsvis kvindelige forskere. Igen vil bedømmelseskriteriet være kvalitet, men i tilfælde af lige kvalifikationer mellem to ansøgere har forskningsprogrammet fået dispensation til at prioritere kvindelige ansøgere over mandlige.

	Det kan dog være svært at vurdere, hvornår to ansøgere står præcist lige, siger flere danske professorer med erfaring fra bedømmelses- og ansættelsesudvalg.

	»Personligt har jeg aldrig været i en situation, hvor to ansøgere på alle parametre er nøjagtig ens. Så må man vægte parametrene i forhold til hinanden, og der er det godt, at der kommer fokus på kønsbalancen. Man skal dog også passe på ikke at havne i den anden grøft, hvor køn tæller mere end de videnskabelige meritter,« siger prodekan Sven Frøkjær, Københavns Universitet, der har mange års erfaring som dekan og rektor.

