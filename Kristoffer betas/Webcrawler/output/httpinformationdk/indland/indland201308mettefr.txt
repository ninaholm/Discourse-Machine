Mette Frederiksen svarer for sent på aktindsigter
I 14 ud af 45 sager om aktindsigt fra pressen har Beskæftigelses-ministeriet under Mette Frederiksen været mere end to måneder om at svare, viser en aktuel opgørelse fra ministeriet


 
	Selv om der ifølge offentlighedsloven er en frist på 10 dage til at besvare en aktindsigt, har Beskæftigelsesministeriet under Mette Frederiksen (S) svært ved at overholde den, når det gælder henvendelser fra pressen.

	Ifølge en opgørelse, som ministeriet har udarbejdet til Information over i alt 45 henvendelser fra pressen om aktindsigt i perioden fra oktober 2011 til december 2012 er kun ni sager, svarende til 20 procent, blevet besvaret inden for tidsfristen. 80 procent af besvarelserne har altså trukket ud over ti dage. Af de resterende 36 sager har ministeriet været mere end en måned om at besvare de 23, og 14 sager har endda trukket ud mere end to måneder.Problemet med så lange svartider er, at ikke mindst pressens muligheder for løbende at bruge aktindsigt som redskab til at dække aktuelle sager i den offentlige forvaltning – og det er et af formålene med offentlighedsloven – alvorligt svækkes.

	Med opgørelsen (som Beskæftigelsesministeriet i øvrigt har været seks måneder om at færdiggøre) indgår der nu oplysninger fra 16 ministerier om i alt 1.397 sager om aktindsigt i Informations gennemgang af svartiderne i sager om aktindsigt. Af de i alt 1.397 sager er kun 496 sager, svarende til 36 procent, blevet besvaret inden for offentlighedslovens tidsfrist på ti dage, mens besvarelsen af hver sjette sag er trukket ud i mere end to måneder. Værst klarer Justitsministeriet sig, hvor 84 procent af sagerne trækker ud over tidsfristen på 10 dage. Derefter følger Erhvervsministeriet, hvor 83 procent af sagerne først er besvaret efter tidsfristen. Med 80 procent af sagerne besvaret efter tidsfristen kommer Beskæftigelsesministeriet nu ind som tredje-dårligst.

	Informations opgørelse over svartider fik Folketingets retsordførere til under debatten om den ny offentlighedslov at bruge ord som »mærkelig«, »nedslående«, »kritisabelt«, og i en kronik i Politiken satte også ombudsmanden fokus på svartiderne:»En af ombudsmandens centrale opgaver vil være at holde myndighederne hårdt fast på disse frister«, skrev Jørgen Steen Sørensen med henvisning til den ny offentlighedslov, hvorefter aktindsigter skal behandles inden for ganske få dage, og selv de mest omfattende og vanskelige sager skal tilstræbes færdigbehandlet i løbet af 40 dage.

	 

