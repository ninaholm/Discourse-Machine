IOC-medlemmer har lig i lasten
Listen over IOC-medlemmer med en broget fortid er lang og tæller også Kai Holms danske forgænger, den pensionerede generalmajor Niels Holst-Sørensen, som nu er æresmedlem i IOC


 Når Kronprins Frederik den 9. oktober efter alt at dømme overtager den tidligere formand for Danmarks Idræts-Forbund Kai Holms ledige stol i Den Internationale Olympiske Komité, IOC, bliver kronprinsen legekammerat med medlemmer, som har adskillige lig i lasten.
I 1999 lovede IOC ellers at rydde op efter Salt Lake City-skandalen, hvor ti medlemmer blev smidt ud for korruption. Dengang var en fjerdedel af alle komitéens medlemmer under mistanke for at have taget imod bestikkelse fra olympiske kandidatbyer.
I dag er 70 procent af de nuværende 106 medlemmer de samme som for ti år siden. Og selv om IOC dengang vedtog 50 reformer, som skulle fremme demokrati, åbenhed og gennemsigtig i organisationen, slog den britiske tænketank One World Trust i december sidste årfast, at IOC stadig er den mindst demokratiske, mindst åbne og mindst gennemsigtige af 30 internationale organisationer, som tænketanken har undersøgt.
IOC's etiske kommission har siden 1999 behandlet 17 sager om overtrædelser af det olympiske charter. Den mest opsigtsvækkende sag kostede IOC's vicepræsident Un Yong Kim medlemskabet.
Den mangeårige præsident for Det Internationale Taekwondo Forbund, som i 2001 var få stemmer fra at blive valgt som præsident for IOC, trak sit medlemskab i 2005 efter en straffesag hjemme i Seoul, hvor han blev idømt to et halvt års fængsel og en bøde på 763.000 dollars for underslæb og korruption.
Men andre medlemmer med lig i lasten er stadig at finde på listen over IOC's medlemmer og æresmedlemmer.


