'Ali har brug for hjælp, ikke straf'
Alle politiske pile peger på mere straf og mindre tolerance. Men hvis man vil mindske problemerne blandt de unge i Tingbjerg, er det et helt forkert fokusområde. Det mener to fremtrædende personer inden for det sociale arbejde i Tingbjerg
Gitte Larsen, som har boet i Tingbjerg hele sit liv, efterlyser, at der tages blødere midler i brug i kampen mod kriminalitet i ghettoen. På billedet står Gitte Larsen med sin datter i opgangen til deres lejlighed.


 Hun har boet i Tingbjerg hele sit liv og er i dag afdelingsleder på Tingbjerg Heldagsskole og  daglig leder i fritids- og ungdomsklubben. Da Gitte Larsen selv var ung, bar bydelen præg af at være et typisk arbejderkvarter:
»Dengang var det unge rødhårede på knallerter, der lavede ballade. I dag har de så sort hår, men kun fordi der bor flere nydanskere her. Socialt har stedet ikke forandret sig mærkbart. De få alvorlige episoder, der har været, er også sket i det øvrige København. Det har ikke noget med Tingbjerg at gøre,« siger hun.
I dag bliver der talt om at rive bygninger ned, give husarrest, indføre lynjustits, opsætte mere overvågning, øge politiindsatsen og skære i sociale overførsler i de områder som regeringen har døbt 'ghettoområderne'. Men hvis man vil løse Tingbjergs problemer, er den faste hånd den forkerte vej at gå. Ifølge Gitte Larsen har bydelen mere brug for det sociale arbejde:
»Der har været de problemer her, som der har været alle andre steder. Det er en meget lille flok, der skaber problemer, og det er som følge af manglende voksenopsyn,« siger hun.
»De unge her bliver jo ramt af at have socialt belastede familier. Der er meget store familier, som har dårlig økonomi, og som måske har flere børn, end de kan holde øje med. Og når børnene kommer uden voksenopsyn, jamen så kan de jo lave det ballade, de vil,« siger hun.
Ifølge Gitte Larsen ligger hele nøglen derfor i at komme tæt på de unges baggrund: »Hvis man hjælper familielivet på plads, sørger for, at der er styr på det hjemlige, jamen så hjælper man også Tingbjerg,« mener hun.
Koordineret indsats
Det mener også Khaled Mustapha, koordinator for det opsøgende gadearbejde i Brønshøj, herunder Tingbjerg. Han ser gerne gerne jernnæven byttet ud med en social indsats:
»De politiske udspil fokuserer jo slet ikke på at løse problemerne. Kun på at straffe dem, der laver problemer. Og det er helt forkert,« siger Khaled Mustapha og fortsætter: »Hver enkelt unge, der laver problemer, har afsavn eller hjemlige problemer. Man skal tage fat i dem en efter en og hjælpe dem med at løse den situation, der er opstået i hjemmet. Hvis Ali har mistet sin far i krig eller på anden måde har svækkede familieforhold, så har han jo brug for hjælp, ikke straf,« siger han.
Khaled Mustapha mener, at en koordineret indsats mellem skole, fritidsklubber og forvaltninger er vejen frem.
»På den måde kunne man give hver unge mand en personlig behandling og hjælpe ham gennem de forskellige trin i systemet. Han kunne få adgang til en uddannelse, et job eller en praktikplads. Men det fokuserer de ikke på. De politiske udspil er jo et udtryk for en helt misforstået indsats,« siger han.
Men i virkeligheden begynder det, Khaled Mustapha kalder politikernes 'misforståede indsats', med mediernes dækning af de udsatte områder. Det ligger nemlig dybt i de unges identitet, at de skal forsvare deres by:
»Unge i Tingbjerg er utroligt identitetsbevidste. Hvis du spørger dem, hvor de kommer fra, siger de ikke København og Danmark. De siger måske Tingbjerg og Somalia. Så når alle snakker om ghettoer og om, at områder er udanske og ufine, så skærer de i de unges identitet. Når de flere gange har oplevet, at journalister kommer herud for at filme nede på 'Ruten', det absolut grimmeste sted i Tingbjerg, så bliver de trodsige og sure,« siger han og fortsætter: »Derfor er der måske nogen, der kaster sten efter journalister, når de kommer derud, fordi de forbinder medierne med nogen, der ødelægger deres identitet.«
Gitte Larsen har selv flere gange haft svært ved at genkende det billede af Tingbjerg, som bliver tegnet i medierne:
»Jamen, hvis der ligger nogle unge knægte og kører race mellem Frederikssundsvej og Gladsaxe og derfor passerer gennem 'Ruten', (hovedgaden i Tingbjerg, red.), så rapporterer medierne om, at der bliver kørt væddeløb på 'Ruten' i stedet for at fortælle hele sandheden,« siger hun.
- Men er det ikke naturligt, at medierne peger på de problemer, der skal løses?
»Selvfølgelig er der problemer i Tingbjerg, men der er sgu også unge, der brænder skraldespande af i Hvidovre. Der er ingen, der skriver om det, når vi har kæmpe festival eller idrætsprojekter,« siger hun.
»Når der så lige er problemer, så kigger statsministeren ud i kirken, og så skal der pludselig ske en masse. Det virker så mærkværdigt, at der aldrig er fokus på, når der sker gode ting herude,« mener Gitte Larsen.


