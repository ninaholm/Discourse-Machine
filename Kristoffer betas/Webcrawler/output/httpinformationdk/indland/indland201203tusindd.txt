Skal tusind danskere have indsigt i PET-arkiver?
Det blev formuleret som en hasteopgave for Wendler Pedersen-udvalget at overveje, hvordan borgere kunne få indsigt i forældede PET-registreringer. Efter 14 år har udvalget nu overladt spørgsmålet til politikerne …
Når PET registrerede de unge danskere, der i slutningen af 1960’erne og starten af 1970’erne protesterede foran den amerikanske ambassade på Dag Hammerskjölds Alle mod Vietnamkrigen, skal de i dag ikke længere så unge have mulighed for at se de gamle registreringer? Det var hastespørgsmål, da Wendler Pedersen-udvalget blev nedsat, men efter 14 års mødevirksomhed har udvalget kun kunne blive enige om at overlade det til politikerne at afgøre, om der skal være adgang til PET's forældede registreringer.


 »Der er under debatten givet udtryk for, at der kan være behov for en særlig hurtig afklaring af disse spørgsmål.«
Sådan har der siden april 1998 stået i kommissoriet for Wendler Pedersen-udvalget om en af udvalgets vigtige opgaver, nemlig at overveje hvorvidt der kan etableres »en særlig oplysningsordning« med adgang til historiske oplysninger.
Men da udvalget efter 14 års mødevirksomhed – siden 1999 i afventen på PET-Kommissionen – har færdigskrevet sin betænkning, indeholder den ikke en anbefaling af en oplysningsordning. Medlemmerne har ikke kunnet blive enige, og meget bemærkelsesværdigt oplyser udvalget heller ikke, hvem der har ment hvad.
Udvalget er dog enige om, at registreringer fra den kolde krigs tid »i det væsentlige må vedrøre forhold, som i dag ikke længere har en aktuel sikkerhedsmæssig betydning.«
Udvalget antager, at der er »interesse for strømningerne i 1960’erne i form af protestbevægelser mv. f.eks. fredsbevægelser vendt mod USA's engagement i Vietnam-krigen«, og at det især er politisk virksomhed fra 1970’erne og 80’erne, som der i dag kan forventes »størst interesse« for.
For en historisk indsigt taler, at det kan bidrage til at afmystificere, som udvalget skriver, »mere eller mindre underbyggede forestillinger hos borgerne generelt eller hos enkeltpersoner« om karakteren og omfanget af PET’s oplysninger.
Historisk indsigt vil »kunne medvirke til at ’rense luften’«, som udvalget skriver.
En lille del
Imod taler, at PET kun har bevaret 1.190 såkaldte personsager, altså hvor en borger er registreret for sin politiske virksomhed.
I forhold til hvor mange tusinder og atter tusinder, der har været registreret, men som siden er blevet slettet, vil en historisk indsigt fremstå som »illusorisk, vilkårlig og rudimentær«. Selv om udvalgsmedlemmerne ikke er enige om at anbefale historisk indsigt, så beskriver betænkningen alligevel en ordning, som politikerne kan tage stilling til. Ordningen indgår som paragraf 20 i udvalgets forslag til lov for PET.
Inden for en treårig periode skal der være mulighed for, at her i landet hjemmehørende personer får indsigt i oplysninger, der i en bevaret personsag er registreret i perioden 1945-89.
Der bliver altså kun adgang for personer, som PET har bevaret en personsag om. I alt har PET bevaret 1.190 sager, hvor registreringerne er foretaget før 1989. Dertil kommer 300 andre sager, hvor PET ikke kan se, om sagen er påbegyndt før 1990.
Uden at have opgjort det anslår PET, at ud af de cirka 1.500 personsager vedrører omkring 1.000 personer, der stadig er i live.
Udvalget afviser, at en historisk indsigt kan gives i arv til efterkommere. Den foreslås kun gældende for nulevende. Derfor vil det være en begrænset kreds, der får et konkret resultat ud af en indsigtsordning.
En del slettet
PET har ifølge sine regulativer efter en periode slettet personregistreringer, og derfor er det sandsynligvis især registreringer fra sidste halvdel af 1980’erne, der er bevaret.
Udvalget foreslår ikke adgang til PET’s emnesager, dvs. registreringer om politisk bevægelse og organisationer, hvori der også kan være oplysninger om personer. Det vil kræve for store ressourcer, hvis emnesagerne skal gennemgås manuelt.
Udvalget mener heller ikke, at der er behov for en historisk indsigt for organisationer. Tidligere medlemmer af partier skal altså ikke have adgang til at se, hvad PET har registreret om dem og deres organisation.
Udvalget begrunder det med, at »PET-Kommissionens beretning efter udvalgets opfattelse på fyldestgørende måde afdækker PET’s virksomhed i forhold til organisationer.«

