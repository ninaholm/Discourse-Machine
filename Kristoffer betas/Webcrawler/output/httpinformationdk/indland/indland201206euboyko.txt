EU-boykot af formandskab er uden fortilfælde
EU-parlamentarikere gør ret i at protestere mod dansk EU-formandskab, der ikke holder sig til Lissabon-traktatens spilleregler. Sådan lyder vurdering fra tyske EU-eksperter, der betegner opråbet til boykot som en alvorlig situation


 Da et flertal af EU-parlamentarikere i går valgte at boykotte det danske EU-formandskab i protest mod manglende indflydelse på en ny Schengen-aftale, varder både tale om en unik handling uden fortilfælde og en forståelig reaktion.
»Der findes efter mit vidende ingen fortilfælde, hvor parlamentet har boykottet rådet. I virkeligheden vil jeg slet ikke betegne det som en boykot. Snarere er der tale om, at parlamentet kræver at blive hørt. Det er snarere rådet, der har boykottet parlamentets inddragelse i lovgivningsarbejdet.«
Sådan lyder vurderingen fra EU-eksperten Ludger Kühnhardt, professor ved Institut für europäische Integrationsforschung ved universitetet i Bonn.
Som sådan betragter Kühnhardt parlamentets vrede som forståelig.
»Parlamentarikerne er med rette ophidset over, at ministerrådet i sine forberedelser til den nye Schengen-aftale i modstrid med Lissabon-traktatens bestemmelser, nærmere betegnet paragraf 77, forbigår parlamentet, der repræsenterer mere end 150 mio. europæere. Så længe rådet ikke accepterer parlamentet som ligeberettiget samtalepartner, kan jeg godt forstå, at det er kommet til en blokade.«
Krav på deltagelse
Schengen-aftalen, der omhandler grænsekontrol og fri bevægelighed mellem EU’s medlemslande, fortsætter således med at skabe europæisk bølgegang.
Tirsdag blev den danske justitsminister Morten Bødskov (S) mødt af buhråb, mens ledere af parlamentets forskellige politiske grupper i hårde vendinger er gået i rette med det danske formandskab. Indledningsvis blev der truet med en total boykot af alle forhandlinger under det danske formandskab, men indtil videre omfatter boykotten udelukkende forhandlinger om Schengen. I løbet af i går forsøgte Europa-parlamentets præsident Martin Schulz at moderere de hårde toner, som »det danske EU-formandskab er del af et komplekst europæisk regeringssystem, hvor parlamentet repræsenterer folket. Derfor har de krav på at blive delagtiggjort. Den, der ikke respekterer eller misbruger dette forhold, gør sig skyldig i at afdemokratisere den europæiske politik. I disse EU-skeptiske tider er der ikke tale om en særlig hensigtsmæssig måde at styrke opbakningen til den europæiske integration.«
Magtkamp om traktat
Ifølge Lissabon-traktaten er EU-parlamentet i udgangspunktet sikret indflydelse på lovgnivning. Det er den indflydelse, som ifølge de utilfredse parlamentarikere er under pres af det danske formandskab, der har forestået en ny aftale i ministerrådet.
Efter planen skal Schengen-landene fremover selv have udvidede beføjelser til at lukke deres grænser i afgrænsede perioder.
Parlamentarikernes utilfredshed kommer i forlængelse af en længere kamp om magt.
»Det er en alvorlig situation«, vurderer Ludger Kühnhardt, »fordi der er tale om en magtkamp om hvordan Lissabon-traktaten skal anvendes. I Europa er der en tilbøjelighed til at tro, at det er vedtagelsen af de store traktater, der markerer vigtige etaper i den europæiske integration. I virkeligheden er det i perioderne mellem traktater, at den europæiske integration tager form og bliver fortolket.«
Kühnhardts vurdering understøttes af Tanja Börzel, leder af Jean Monnet-centeret, Freie Universität Berlin. »Aftalen svækker kommissionen og holder parlamentet helt ude af indlydelse. At parlamentet er rasende, kan man således godt forstå.«
 
Leder side 2

