Frafald er en frihed
Politikere ønsker studerende, der ikke fortryder deres uddannelsesvalg. Men ønsket preller af. Hvorfor? Fordi den største frihed for studerende  er friheden til at fortryde


 Den største frihed for en dansker er friheden til at fortryde. Vi fortryder i ét væk uddannelse, arbejde og kærester. Frafald fra uddannelser er stort, hyppige jobskift et ideal og skiftende partnere tegn på evig vitalitet. Når vi fejrer vores frihed, fester vi altså også for fortrydelsesfriheden. At vi forholdsvis let kan fortryde, er vi vant til, ja, faktisk forvænt med at kunne. Det sørger forældre for eksempel for, når de til deres barn, der skal vælge studie, siger: »Prøv det dog af. Og er det ikke noget for dig, så fortryder du det bare!« Altså er det en del af en naturlig forkælelse, at vi kan vælge og vrage mellem muligheder.
Ikke desto mindre er vi på vej ind i en situation, hvor staten vil forkæle os med færre muligheder. Det viser sig også på uddannelsesområdet. De politiske tiltag og ønsker har i en årrække gået på, at de unge skulle blive hur-tigere til at begynde på en videregående uddannelse og hurtigere til at gennemføre den. For derved sparer staten penge, og de studerende kommer tidligere ud på arbejdsmarkedet og skaber større vækst. Men til politikernes skuffelse er det ikke lykkedes at få de unge til at lytte. Hele 74 procent af de studerende i DJØF’s studielivsundersøgelse fra 2011 fortæller, at de ikke lader deres studieplanlægning påvirke af politiske ønsker om hurtigere gennemførelse. Hvorfor?
Ikke en tragedie at fortryde
Forklaringen er simpel. Det er ikke politikere eller forældres ønsker, der tæller. Det er de unges egne. Det er ikke nyt, men en historisk bedrift, at det forholder sig sådan: Efter den fri abort fik vi velfærds- og ønskebørn, der blev forkælet med stadigt flere muligheder. Og disse generationers hovederfaring er, at antiautoritære forældre har ønsket at fjerne flest mulige grænser for, hvad de kunne ønske sig.
Tidligere var fortrydelse primært en tragisk affære, hvor man lærte at leve med, at man ikke fik taget eller ikke fik mulighed for at tage nok uddannelser. Det ser man af talrige undersøgelser fra 1949 og frem til i dag. Men nu har velfærdssamfundet sikret forudsætningerne for social mobilitet gennem uddannelse, ikke mindst via ungdomsuddannelserne og ved at udbrede masseuniversitetet.
Som resultat opfattes det ikke længere som en tragedie at lade sin tvivl komme fortrydelsen til gode. Det er nærmest stikmodsat: »Så længe du kan fortryde, har du håb«, er blevet den dominerende måde at fortryde på.
Vender vi i lyset heraf tilbage til spørgsmålet om uddannelse, så bliver opgaven for en uddannelsesminister som Morten Øster-gaard (R) at håndtere, at det for en studerende er vigtigt at være frigjort fra et skæbnehjul, samtidig med at han skal spare og derfor ikke kan opretholde uddannelsesvalg, -finansiering og -forløb i sin nuværende form. Realistisk set kan han løse opgaven på to måder.
Den første måde handler om at satse på at ansvarliggøre den enkelte studerende for sine uddannelsesvalg – og ikke mindst sine omvalg (fortrydelser). For nogle studerende er denne løsning formentlig (for) kostbar og socialt skæv. Den løsning giver den enkelte et større ansvar for sin fortrydelse.
Den anden løsning deler ansvaret anderledes. Her kommer det til at dreje sig om, at for eksempel universiteter tager ansvar for at udbyde uddannelser, der tilgodeser såvel forelskelse som tvivl, altså ’giv dig selv hen og hold dine muligheder åbne’-uddannelser. Det betyder færre, men mere tværfaglige og brede bachelor-uddannelser, altså umiddelbart færre valgmuligheder. Begrundelsen for denne løsning lyder sådan her: »Tog jeg din fortrydelsesfrihed fra dig, ville jeg fortryde det, men jeg fortryder ikke, at jeg tager større ansvar for, hvad du kan fortryde.« Gad vide om de unge vil tage det fortrydeligt op?
 
Claus Holm er ph.d. og chef for Internationalt kontor, Institut for Uddannelse og Pædagogik, (DPU), Aarhus Universitet

