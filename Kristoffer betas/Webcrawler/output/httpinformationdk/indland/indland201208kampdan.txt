Til kamp for den danske kultur
For Enhedslistens Nikolaj Villumsen er kulturen den røde tråd i hans politik. For kultur er også arbejderkultur. Og arbejderkulturen er en dansk kultur, som er under pres
Nikolaj Villumsen har en bachelor i historie og afbrød sine studier i digitalt design, da han – noget uventet – blev valgt til Folketinget på Enhedslistens 12. og sidste mandat.


 Egentlig burde han slet ikke sidde her på kontoret i Proviantgården på Christiansborg. Enhedslistens 29-årige EU- og forsvarspolitiske ordfører, Nikolaj Villumsen.
Nikolaj Villumsen er nemlig valgt på Enhedslistens 12. – og sidste – mandat. Og det burde ikke have tilfalde Liste Ø’s folketingskandidat i Holbæk, som ikke ligefrem er noget revolutionært arnested.
Så da Johanne Schmidt-Nielsen under sejrsfesten på valgaftenen i Pumpehuset i København hev de nyvalgte op på scenen, turde Nikolaj Villumsen ikke andet end at blive stående tilbage på gulvet.
Først dagen efter stod det klart, at Enhedslisten havde fået valgt to folketingsmedlemmer i Sjællands Storkreds, og Nikolaj Villumsen måtte tage orlov fra studierne i digitalt design og kommunikation på IT-Universitetet.
Men nu er Nikolaj Villumsens her altså, og ved næste folketingsvalg skulle han være sikker på at blive valgt, efter at have overtaget pladsen som Enhedslistens spidskandidat i Østjylland fra Per Clausen, der på grund partiets rotationsregler ikke kan genopstille.
På trods af de fleste politikere må sige farvel til bøgerne, museerne og teatrene, når de bliver valgt, og goddag til rapporter, Facebook-opdateringer og nyhedsudsendelser 24/7, så mener Nikolaj Villumsen, at kulturen alligevel er, ja, den røde tråd i det hele.
»Kultur og historie spiller en stor rolle i mange af vores politiske debatter,« siger Nikolaj Villumsen og uddyber:
»For velfærdssamfundet er ikke bare love og direktiver. Det er også de holdninger, vi har til hinanden, samt et fællesskab og en solidaritet, som skyldes en kultur, vi har fået i Danmark. Og den kultur er under pres, når de arbejdsløse for eksempel lige pludselig bliver gjort ansvarlige for deres arbejdsløshed – i stedet for at arbejdsløshed er noget, som kan ramme os alle. Danmark har ikke altid været et solidarisk velfærdssamfund. Det er noget, som er blevet skabt«.
Bondekamp
Selv om Nikolaj Villumsen voksede op i et akademikerhjem i Aarhus, så fortalte hans mormor altid barnebarnet om oldefaderen, som var med til at organisere daglejerne ud i Vestjylland.
Dengang venstrebønderne kunne straffe daglejere, der gjorde sig ud til bens, ved at ansætte dem i så korte perioder – og til en så lav løn – at de hverken kunne få understøttelse eller en løn, der var til at leve for.
Og som så mange andre venstrefløjspolitikere fremhæver Nikolaj Villumsen Martin Andersen Nexøs Pelle Erobreren – om end han tilhører den generation, som så filmen, før bogen blev læst.
»De organiserede sig, og kæmpede imod det, hvilket var med til, at vi fik den generation, som ændrede Danmark. I stedet tog vi os af og hjalp hinanden. I dag har vi reelt en kamp om, hvorvidt man skal holde fast i denne kultur, eller om man skal gå i en amerikansk retning. I USA kører folk jo rundt med klistermærkerne på bilerne med ordene ’I fight poverty, I work’,« siger Nikolaj Villumsen.
Da Nikolaj Villumsen blev politisk aktiv som 14-årig og meldte sig ind i Socialistisk Ungdomsfront (SUF) og siden Enhedslisten (i 2000), var han dels drevet af kampen mod denne sociale uretfærdighed – og dels af kampen mod Dansk Folkeparti som i sidste halvdel af 1990’erne tog patent på danskheden. Og fik succes hermed. »Det kan godt være, at Dansk Folkeparti spiser røde pølser. Men det var altså Dansk Folkeparti, som sidste år forringede forholdene for de arbejdsløse. Så hvad er det for en dansk kultur, vi snakker om? Når Kristian Thulesen Dahl drøner til Restaurant Vejlegården for at få en omgang stegt flæsk og persillesovs – og på den måde støtter arbejdsgiverens ret til at tvinge de ansatte ned på en dårligere overenskomst – så mener jeg ikke, at han repræsenterer dansk kultur. Så hopper han med på den amerikanske kultur, hvor alle er deres egen lykkes smed. Og det er udansk. I mine øjne,« siger Nikolaj Villumsen.
I 2012 lyder ord som klassekamp, arbejderklasse og arbejderkultur ellers i manges ører ellers som et ekko fra en fjern fortid. Nutiden er de øllarmende årlige markeringer af arbejdernes kampdag den 1. maj.
Det har dog aldrig afholdt, og afholder ikke, den yderste venstrefløj fra at romantisere arbejderkulturen. I det trotskistiske Socialistiske Arbejderparti (SAP), som i dag er en del af Enhedslisten, talte man endda i 1970’erne og 80’erne om »vendingen mod industrien« – hvor medlemmer skulle søge arbejde i metalindustrien.
Nikolaj Villumsen understreger da også, at man netop skal passe på ikke glemme, hvad arbejderne egentlig lavede på mange af de arbejdspladser, som er flyttet fra Danmark og til lande som Polen, Litauen eller endnu længere østpå.
»Det var hverken sjovt eller et mål i sig selv at stå ved et samlebånd. Men man var godt organiseret, fordi man stod mange sammen,« siger Nikolaj Villumsen.
Ifølge Nikolaj Villumsen er arbejdere dog andre og flere end det Kansas-klædte Danmark.
Behov for at se indad
Nikolaj Villumsen fortæller, hvordan netop SAP’eren og den nuværende EU-parlamentariker Søren Søndergaard (som Villumsen har været praktikant hos i Europa-Parlamentet) – forud for den store velfærdsdemonstration på Christiansborg Slotsplads den 17. maj 2006 – var »bleg i hovedet« ved tanken om, hvorvidt der nu ville komme nogen.
I Søren Søndergaards verden skulle ansatte på de store arbejdspladser nedlægge arbejdet og arbejderne vandre ind på Slotspladsen. Disse fandtes blot ikke længere.
Der kom 50.000 (ifølge politiets tal). Men demonstranterne kom fra de mange mindre arbejdspladser i Hovedstadsområdet, ligesom de offentligt ansatte kom med.
»Venstrefløjen og arbejderbevægelsen har behov for at se lidt indad og gå tilbage til de gamle dyder. Vi kan ikke bare forvente, at folk melder sig ind i en fagforening. Medlemmerne startede jo i sin tid heller ikke bare med at melde sig ind i fagforeningerne og Socialdemokratiet. Det var, fordi de viste, at de kæmpede for dem. Der har vi nok levet lidt på en idé om, at sådan er det bare. Men det sker kun, hvis de forbedrer folks hverdag,« siger Nikolaj Villumsen og fortsætter:
»Det bekymrer mig, at hele den her borgerlige kulturkamp også vinder indpas i Socialdemokratiet. Når beskæftigelsesministeren snakker om krævementalitet og betoner pligterne – og glemmer rettighederne – så vinder hun ikke folk tilbage. Hvis man ikke vil forsvare fællesskabet, hvorfor skal folk så støtte fællesskabet.«
På Nikolaj Villumsens spartanske kontor på Christiansborg hænger to litografier af »en eller anden fancy kunstner«, som han ganske vist har valgt i Folketingets kunstsamling, men grinende ikke længere husker navnet på (det er den danske kunstner Tal R). Og på spørgsmålet om, hvad han har læst sin sommerferie svarer Nikolaj Villumsen Hans Mortensens Den røde tråd: SF og vejen til magten og Nagieb Khajas Historien der ikke bliver fortalt – om krigen i Afghanistan. Hvilket for sidstnævntes tilfælde er overraskende, da han kort før jul i et interview med Altinget fortalte, at samme bog var den bedste, han havde læst i 2011.
Det nyvalgte folketingsmedlem indrømmer da også, at den megen spiltid, som også følger med det politiske arbejde, ikke bliver brugt på bøger.
Nikolaj Villumsen er en ny generation politiker med et nyt kulturforbrug:
»Jeg har nok lidt den der iPhone-fetisch, at jeg sidder og tjekker mail og Facebook. Det der med at fordybe sig kræver jo også lidt tid. Det er med at følge med og være hurtigst ude og komme til at sætte sit præg på mange ting«.

