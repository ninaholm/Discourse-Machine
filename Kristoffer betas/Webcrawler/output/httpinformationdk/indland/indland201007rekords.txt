Rekordstort antal afslag i vente
Et rekordstort antal studiesøgende unge kan i år se frem til et afslag på deres studiesøgning. Antallet af ansøgere er vokset langt mere end antallet af studiepladser


 Flere unge end nogensinde før kan se frem til et afslag på deres drømmestudie i år. Samtidig med at de danske universiteter melder om en rekordstor stigning i antallet af ansøgere ved dette års optagelse, er det samlede antal af studiepladser nemlig ikke steget tilsvarende. Det betyder, at universiteterne - i hvert fald i første omgang - må sige nej til langt flere end vanligt.
»Det har jeg det rigtig dårligt med. Det er det helt forkerte signal at give unge mennesker, der gerne vil uddanne sig,« siger rektor Lauritz B. Holm-Nielsen fra Aarhus Universitet, der i år for første gang har fået over 20.000 ansøgere.
Endnu er det for tidligt at spå om, hvor mange håbefulde unge, der får nej fra drømmestudiet i slutningen af juli. Dét kommer til at afhænge af de unges søgemønster. Men især på de traditionelt mest populære studier som medicin og flere humanistiske fag vil rekordsøgningen formentlig munde ud i et rekordstort antal afslag.
»Det tegner vel til at blive den største fremgang, vi har set i vores sektor. Så er det klart, at der er flere, der ikke kan komme ind på de særligt attråede studier,« siger Jens Oddershede, rektor på Syddansk Universitet og talsmand for Danske Universiteter.
Vil placere aben
Ifølge Politiken melder universiteterne samlet om en stigning i antallet af ansøgere på mellem 15 og 39 pct. - og dét har fået videnskabsminister Charlotte Sahl Madsen (K) til i et brev at opfordre universiteterne til at åbne for endnu flere studerende i år. Men selv om rektorerne deler ministerens ønske om at uddanne flere studerende, er de ikke ligefrem begejstrede for hendes opfordring.
Jens Oddershede vil ikke direkte kalde det for en 'gratis omgang'.
»Men det er i hvert fald en omgang, der handler om at placere aben på vores skuldre. Vi kunne godt lukke op for flere humanister - men jeg tror næppe, at ministeren vil tage ansvaret, hvis vi om fem-seks år står med en overproduktion af humanistiske kandidater, der ikke kan få arbejde,« siger Jens Oddershede.
Lauritz B. Holm-Nielsen er enig:
»Vi vil frygtelig gerne optage alle studerende - og vi står selvfølgelig på hovedet for at få plads til så mange som muligt. Men der er altså grænser for, hvad vi kan gøre lige nu.«
At få minimum halvdelen af en ungdomsårgang til at tage en videregående uddannelse er et erklæret mål for alle partier i Folketinget. Men skal dét lykkes, kræver det ikke bare, at universiteterne følger ministerens opfordring og udvider optaget, mener Lauritz B. Holm-Nielsen. Det kræver også, at politikerne leverer noget den anden vej.
»Det kan kun lade sig gøre i et system, der er langt mere fleksibelt. Det kræver et opgør med akkrediteringsinstitutionen (der godkender uddannelserne, red.) og måske også den politiske tendens til at lægge rammer ned over studierne, der er alt for snærende,« siger han.

