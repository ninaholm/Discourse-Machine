Om nødvendigt opsiger Venstre også Børnekonventionen
Venstre føler sig så stødt af at skulle give statsborgerskab til personer i PET’s søgelys, at partiet er klar til at opsige Børnekonventionen, siger partiets ordfører Jan E. Jørgensen
Venstre ønsker ifølge partiets politiske oplæg til en ny udlændingepolitik enten en nyfortolkning eller en ændring af FN’s konvention fra 1961 om begrænsning af statsløshed, således at personer, der er i PET’s søgelys, ikke efter en ansøgning har ret til at få statsborgerskab, selv om de er født og opvokset i Danmark. Billedet er fra partiets sommergruppemøde for nylig.


 Selv om Venstre ikke har aktuelle planer om at opsige FN’s Børnekonvention, så kan det ifølge partiet på et tidspunkt blive nødvendigt for Danmark ikke skal være »tvunget« til at skulle give statsborgerskab til statsløse personer, der er i PET’s søgelys, men født og opvokset i Danmark.
»Der er mange hvis’er i denne debat, men jeg vil ikke på forhånd afskrive, at vi også kan nå til Børnekonventionen på et tidspunkt,« siger Jan E. Jørgensen, der er Venstres ordfører i sager om statsborgerskab og en af medforfatterne til oppositionspartiets politiske oplæg til en ny udlændingepolitik.
Ifølge oplægget ønsker Venstre under alle omstændigheder enten en nyfortolkning eller en ændring af FN’s konvention fra 1961 om begrænsning af statsløshed, således at personer, der er i PET’s søgelys, ikke efter en ansøgning har ret til at få statsborgerskab, selv om de er født og opvokset i Danmark. Hvis en sådan ændring eller nyfortolkning ikke kan lade sig gøre, foreslår Venstre nu ligesom Dansk Folkeparti, at Danmark træder helt ud af 61-konventionen.
Og det samme kan ifølge Jan E. Jørgensen altså risikere at blive tilfældet med Børnekonventionen, fordi den på linje med 61-konventionen sikrer statsborgerskab til unge, der er født og opvokset i landet – uanset om de måtte være i PET’s søgelys. Ifølge 61-konventionen kan kun en dom på fem års fængsel for forbrydelser mod statens sikkerhed føre til, at statsborgerskabet nægtes.
Siden Birthe Rønn Hornbech blev fyret som integrationsminister i marts 2011, fordi hendes ministerium ikke havde overholdt de to konventioner, har offentligheden kun fået kendskab til tre sager, hvor personer, der er født og opvokset i Danmark, har fået tildelt et statsborgerskab, selv om de havde været eller var i efterretningstjenestens søgelys.
– Hvis Danmark som det første land nogensinde træder ud af 61-konventionen og måske også skal tage forbehold over for Børnekonventionen, er det så ikke et meget kraftigt middel at tage i brug over for et relativt begrænset problem?
»Det kan du sige. Men for os hænger problemets størrelse sammen med det principielle, nemlig at vi tvinges til at give statsborgerskab til personer, der ifølge PET ikke vil Danmark det bedste. Dét finder vi meget stødende,« forklarer Jan E. Jørgensen.
Det britiske forbehold
Ifølge V-oplægget foreslår partiet bl.a., at Danmark opsiger 61-konventionen og tiltræder den igen – men nu med et forbehold. Et sådant forbehold har Storbritannien haft fra før landets ratifikation af 61-konventionen, men det britiske forbehold drejer sig om fratagelse af statsborgerskab og er ikke, som Venstre oprindeligt antog, et forbehold i forhold til, hvem der kan tildeles statsborgerskab.
»Tanken var oprindelig, at vi ville have et forbehold i forhold til, hvem der skal tildeles statsborgerskab. Men nu er vi blevet belært om det britiske forbehold, og måske er det endnu bedre, hvis vi ligesom briterne kunne få et forbehold om at fratage statsborgerskabet. Hvis vi kunne genindtræde i konventionen med dette forbehold, så vi kunne fratage statsborgerskabet fra personer, hvis de blev fundet skyldige ved en domstol, og det ville måske være det bedste.«
– I sådan en situation ville Venstre altså først tildele et statsborgerskab og derefter fratage det?
»Det har vi ikke lagt os alt for fast på. Men en sådan ordning ville være bedre, fordi vi så slipper for al den diskussion om, at man er uskyldig, indtil man er dømt.«
Eva Ersbøll, som er indfødsretsekspert på Institut for Menneskerettigheder, oplyser, at inden for de seneste godt to år har 22 nye lande tiltrådt 61-konventionen, uden at spørgsmålet om statsborgerskab til personer i efterretningstjenesters søgelys tilsyneladende har spillet nogen rolle.
»Tendensen i verden i dag går den modsatte vej, hvor man forsøger at finde løsninger for at begrænse statsløshed. Også EU har meddelt at ville opfordre sine medlemslande til at ratificere 61-konventionen,« siger Eva Ersbøll. Hun kender ikke til fortilfælde, hvor stater har opsagt en konvention for at gøre vilkårene dårligere, sådan som Venstre nu foreslår. Og selv om det indimellem sker, så er det ifølge Udenrigsministeriet langtfra hverdagskost, at Danmark opsiger hele eller dele af konventioner. »For mig at se ville det være et meget uheldigt og højst uventet signal at sende fra Danmark, hvis vi stillede os uden for 61-konventionen nu,« mener Eva Ersbøll.
I oplægget henviser Venstre ellers til, at regeringens politiske aftale med bl.a. Venstre her fra forsommeren om dobbelt statsborgerskab netop indebærer, at et kapitel i en konvention fra Europarådet fra 1963 skal opsiges. Men hertil siger Eva Ersbøll, at det ikke kan sammenlignes med, hvad Venstre ønsker at gøre med 61-konventionen: »I tilfældet med Europarådets konvention om dobbelt statsborgerskab gør Danmark det samme, som en række andre lande tidligere har gjort, nemlig opsagt kapitlet, der pålægger os at begrænse dobbelt statsborgerskab. Med andre ord opsiger vi en konvention, fordi vi vil give flere rettigheder til borgerne – i modsætning til at opsige en konvention, fordi vi ikke vil give de samme rettigheder til borgere,« siger Eva Ersbøll. Foreløbig er der intet, der tyder på, at andre lande vil være interesseret i at ændre fortolkmingen af 61-konventionen, og i hvert fald har Jan E. Jørgensen ikke selv informationer om, at liberale partier eller andre i europæiske lande ønsker en ændret fortolkning af 61-konventionen. Alligevel ønsker Venstre, at justitsminister Karen Hækkerup (S) tager »en føler« til andre lande for at se, om de også skulle være utilfredse med denne del af 61-konventionen.
»Hvis resten af verden så synes, det er helt fint med en sådan bestemmelse, så må vi selvfølgelig tage det til efterretning,« siger Jan E. Jørgensen.

