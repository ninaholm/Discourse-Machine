Medierne halter bagefter resten af samfundet hvad angår ligestilling
Antallet af kvindelige kilder i medierne er stort set det samme i dag, som det var for 30 år siden. At medierne er bagud, hvad angår ligestilling, er et besynderligt paradoks, for de fleste journalister tror selv, at de er på forkant med samfundsudviklingen, siger flere eksperter


 
	For 30 år siden var der stort set lige så få kvinder i avisernes spalter som i dag. På en god dag bruger medierne mellem 20 og 30 pct. kvindelige kilder, på en dårlig dag væsentligt færre. Og Information er ingen undtagelse, her er ifølge vores egen optælling kun 25 pct. af ekspertkilderne kvinder.

	Men hvordan kan det gå til, at medierne i den grad ignorerer den kvindelige del af befolkningen, når kvinderne i samme periode er stormet frem på alle andre områder i samfundet?

LÆS: Ligestilling på Information

	Medieforsker Rikke Andreassen fra RUC mener, at medierne er haltet bagefter udviklingen i resten af samfundet. Både i den politiske verden og i forskerverdenen er der sket væsentligt mere på ligestillingsfronten end i medierne, påpeger hun. Og det er ellers to af de samfundsområder, hvor f.eks. Information henter mange af sine kilder.

	»I Folketinget er der f.eks. 40 pct. kvinder og hele 48 pct. kvindelige ministre, på universitetet er der stadig ikke mange kvindelige professorer, men der er jo masser af kvindelige forskere, lektorer og adjunkter at tage af,« siger hun.

	Det er besynderligt, at medierne er bagefter i forhold til ligestillingen, mener flere eksperter og peger på, at mange journalister selv har en opfattelse af, at de er på forkant med samfundsudviklingen.

	»Det er meget mærkeligt, at mediernes kildebrug ikke forandrer sig i samme takt som samfundet,« siger Anita Frank Goth fra videnscenteret Kvinfo.

	Hun har bl.a. været projektleder på en stor undersøgelse af mediernes kildebrug i 2010, men fandt ikke nogen entydig forklaring på mediernes konservatisme.

	Hvad er forklaringen?

	Rikke Andreassen finder det også mærkeligt, at medierne ikke i højere grad afspejler den voksende ligestilling.

	»Det går utrolig langsomt i forhold til ligestillingen i resten af samfundet, det er som om medierne og journalisterne tænker mere konservativt end de fleste andre brancher. Umiddelbart skulle man tro, det var omvendt,« siger hun. Anita Frank Goth og Rikke Andreassen peger på en række forskellige forklaringer på de manglende kvindelige kilder. For det første mener de begge, at journalister er ret konservative med hensyn til deres kildebrug. Når en kilde én gang er etableret som troværdig, bliver vedkommende genbrugt år efter år, også selv om der hvert år kommer mange nye mulige kilder til. Det varer derfor en årrække, før kvindernes voksende andel i f.eks. det politiske landskab og den akademiske verden slår igennem, mener de.

	»Det er især tydeligt, når man ser på nyhedsjournalistikken,« siger Rikke Andreasen, der bl.a. har forsket i danske mediers brug af kvindelige politikerkilder.

	»Jo stærkere nyhedsproduktionen går, jo mindre tid har journalisterne til at opdyrke nye, unge eller alternative kilder, herunder kvinderne« siger hun.

	Dertil kommer, at nyhedsjournalistikken i højere grad end andre genrer tiltrækker mandlige journalister.

	»Det er jo den form for journalistik, der er mest prestige i,« siger Rikke Andreassen.

	»Det er her man vinder Cavling-priser osv. Og vi ved, at mandlige journalister generelt har en tendens til at vælge mandlige kilder i højere grad end kvindelige journalister.«

	De to forskere understreger, at de ikke mener, at kønsskævheden skyldes ond vilje. Der er snarere tale om vaner og manglende bevidsthed.

	»Det er ofte et helt ubevidst valg, journalisten træffer. Journalister har simpelthen en stereotyp opfattelse af, at en troværdig politiker eller ekspert er en mand,« mener Anita Frank Goth.

	Et bevidst valg

	På den nye svenske avis Dagens ETC i Stockholm har redaktionen taget den drastiske beslutning, at man vil have 50 pct. kvindelige kilder i avisen, 50 pct. kvindelige debattører på opinionssiderne og 50 pct. kvindelige journalister ansat.

	Og det valg har ifølge chefredaktør Andreas Gustavsson vist sig at være helt uproblematisk.

	»Det kræver selvfølgelig en ekstra indsats at finde flere kvindelige kilder på de områder, hvor journalisterne har været vant til mest at bruge mandlige kilder, men det er ikke noget uoverkommeligt problem i det daglige. Der er masser af kvalificerede og relevante kvindelige kilder i det svenske samfund,« siger han.

	En gang om måneden offentliggør Dagens ETC kildestatistikken for læserne, for gennemsigtighed er et andet princip på den venstreorienterede avis, der trods sin lidenhed netop har rundet 500.000 unikke læsere om måneden på sin hjemmeside www.etc.se.

	»Vi oplever f.eks., at to forskere udgiver en rapport, en mand og en kvinde. Vi ringer kvinden op, men hun henviser til sin mandlige kollega. Han er mere vant til at tale med medierne, så I må hellere tale med ham, siger hun. Og det er jo noget pjat, som medforfatter til rapporten er den kvindelige kilde jo lige så kvalificeret til at tale med os som hendes mandlige kollega. Og så gælder det jo bare om at holde fast,« siger Andreas Gustavsson. Han afviser, at beslutningen om at bruge 50 pct. kvindelige kilder påvirker avisens kvalitet, artiklernes indhold eller avisens emnevalg.

	»Vi laver de samme nyheder og tager de samme emner op, som vi ville have gjort uden en kvoteordning. Og handler det om at stille nogen til ansvar, gør vi det selvfølgelig, uanset om den ansvarlige er kvinde eller mand.«

	Kvoter eller ej

	Hverken Rikke Andreasen eller Anita Frank Goth tror, at de danske medier er parat til at indføre en lignende kvoteordning.

	»Jeg mener dog, at medierne skal forsøge hvad som helst, bare det går fremad,« siger Anita Frank Goth. Rikke Andreassen er mere til den frivillige vej og mener, der skal en bevidsthedsændring til.

	»Journalisterne burde f.eks. have mere tid til at finde nye, anderledes og måske kvindelige kilder« siger hun. De fleste danske medier burde dog også være mere progressive, når de ansætter nye medarbejdere, mener hun.

	»F.eks. kunne de ansætte flere kvindelige journalister, især på de såkaldte hårde stofområder; politik, økonomi, udenrigsstof. Det vil automatisk øge andelen af kvindelige kilder i spalterne.«

	På ETC er Andreas Gustavsson enig i, at det er en bevidsthedsændring, der skal til. Men han mener ikke, at frivillighed er tilstrækkeligt til virkelig at ændre billedet.

	»I Sverige er ideen om kvoter ikke fremmed, men jeg erkender, at på det punkt ligner vi nok ikke hinanden så meget,« siger han. Alle tre undrer de sig imidlertid over, at de danske medier ikke ser det økonomiske potentiale i at opprioritere kvindernes repræsentation. For det er blandt kvinderne og de unge, at de skrantende aviser kan rekruttere nye læsere.

LÆS: Kan vi ikke bare kalde ham ’Christina Monggaard’?

