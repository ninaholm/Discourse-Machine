København vil sætte ind mod indvandrerforældres kontrol af børn
Nogle indvandrerforældre kontrollerer deres døtres færden og sociale liv. For at afhjælpe problemet har Københavns Kommune netop vedtaget en ny handleplan. Godt initiativ, lyder det fra fagfolk, der dog frygter, at handleplanen ikke er nok. For så længe der er ghettoer, forsvinder kontrollen ikke 


 Når unge oplever, at deres forældre kontrollerer deres fritid, tjekker deres telefoner, bestemmer hvor og hvornår de må gå ud, og hvem de skal giftes med, kalder man det social kontrol. Og problemet med social kontrol blandt familier med anden etnisk baggrund er så stort, at Københavns Kommune i bred politisk enighed har afsat en million kroner i år til at øge fokus på problemet.
Kommunen vil blandt andet styrke medarbejderes viden om problemet, de unge med anden etnisk baggrund skal deltage i dialogmøder, ligesom der skal oprettetet akutberedskab til udsatte unge.
Lise Egholm, der er leder på Rådmandsgade Skole på Nørrebro, er meget tilfreds med det øgede fokus, men frygter også, at der skal større forandringer til for at afhjælpe det omfattende problem.
»Vi har en række ghettoer i Danmark, hvor man lever under hårde, patriarkalske forhold. Det kan være svært eksempelvis at være moderat muslim, fordi majoriteten er radikale muslimer, og de har magten,« siger hun.
Dagligt hører Noura Mbarki på teenagepigers problemer med at leve under stor social kontrol. Hun er integrationsmedarbejder på en overbygningsskole, der ligger placeret med udsigt til Mjølnerparken.
»Pigerne kalder Mjølnerparken for et fængsel, fordi der er en stærk sladderkultur. Det er især deres brødre, der for at opretholde deres eget ry holder skarpt øje med pigernes færden.«
Udbredt problem
Når ikkeetniske danskere lever isoleret, opstår der hurtigt en frygt for, at deres døtre ender i de forkerte kredse eller ikke lever efter familiens normer, forklarer Christina Elle, der er konsulent i Etnisk Konsulentteam, en kommunal instans, der yder rådgivning.
»Jeg kan sådan set godt forstå deres frygt. Det er jo ofte, når det er noget, man ikke kender, at man er bange for det,« siger hun. Teamet fik sidste år 1.000 opkald fra unge, der ønskede rådgivning i forbindelse med social kontrol. Det resulterede i 127 personsager, hvor konsulenterne gik ind og rådgav socialrådgivere, lærere og pædagoger. Det er hovedsageligt piger, der oplever at blive udsat for social kontrol, mens det i ringere grad er tilfældet med drengene, og det ses ofte, at søskende kontrollerer hinanden. Christina Elle fortæller om, hvordan kontrollen resulterer i, at piger skal gå direkte hjem fra skole,skal holde døren åben til deres værelser, får gennemtrawlet deres sms’er og screenet e-mails.
»De fleste af vores sager omhandler trusler om æresdrab, genopdragelsesrejser eller tvangsægteskab. I den mildere ende viser kontrollen sig ved, at pigerne ikke må komme på lejrskole, bliver holdt på deres værelser eller ikke må have drengevenner.«
Et af de mere grelle eksempler, Christina Elle har set, var en ung kvinde, der gav seksuelle ydelser for at sikre sig, at rygterne om hendes kæresteforhold ikke nåede hendes forældre. »I disse situationer aner forældrene ikke, at deres sociale kontrol har så alvorlige konsekvenser,« siger Christina Elle.
Noura Mbarki, der selv har marokkanske rødder, tror på oplysning som en løsning på problemer. I sit arbejde prøver hun især at skabe en fortrolighed imellem mødre og døtre, så mændene i familien ikke altid skal involveres, og datteren tør betro sig.
»De her piger tørster efter deres frihed. De længes efter et liv, hvor de ikke bliver kontrolleret. I disse år ser jeg en stor udvikling, fordi pigerne bliver oplyst om deres rettigheder, får at vide, at det ikke er i orden, når familien kontrollerer og overvåger dem. Og så gør de oprør. De er meget modige.«
 

