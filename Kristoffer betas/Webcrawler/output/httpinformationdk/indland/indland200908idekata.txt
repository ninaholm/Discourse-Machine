Idekatalog skal få flere kvinder i forskning



 Som et af resultaterne af en rundbordssamtale tidligere på året er der nu lavet en kortlægning, som giver de danske universiteter og forskningsinstitutioner et overblik og forhåbentlig også nye ideer til konkrete initiativer, der kan bidrage til at tiltrække og fastholde de kvindelige forskertalenter. 
»Der er mange gode initiativer, som er værd at fremhæve. F.eks. giver Syddansk Universitet de ansatte, der har været på barselsorlov, mulighed for at vende tilbage til et forskningssemester uden undervisningspligt. Det er sådanne ordninger, der kan støtte ønsket om at forene en forskerkarriere med et familieliv,« siger videnskabsminister Helge Sander. En konkret barriere for fastholdelse af unge talenter er også den usikkerhed i ansættelsen, som man skal leve med i mange år, før man opnår fastansættelse. Flere universiteter har erkendt dette, og på Aarhus Universitet arbejdes der målrettet på at reducere antallet af tidsbegrænsede stillinger.

