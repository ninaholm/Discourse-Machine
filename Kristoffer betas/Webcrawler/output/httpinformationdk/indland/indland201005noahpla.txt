NOAH-plan: Fri for kul, olie og gas allerede i 2030
Men bøfferne og den materielle vækst må ind i diskussionen, siger miljøgruppen i ny plan om omstilling af det danske samfund til bæredygtig energiforsyning
En ny rapport fra NOAH lægger op til en reduktion af det danske husdyrhold - især svine-produktionen - med henvisning til miljøbelastningen og de store drivhusgasudledninger fra den animalske produktion.


 Hvor mange gange skal det siges?
Nu føjer miljøgruppen NOAH sig til den voksende række af fagfolk, der med et omfattende datagrundlag og massiv regnekraft dokumenterer, hvordan samfundet på få årtier kan omstilles fra den nuværende afhængighed af kul, olie og gas til at blive fri for fossil energi og for udledning af klimaforstyrrende drivhusgasser.
NOAH's godt 100 sider store Energihandlingsplan 2050, der i dag afleveres til regering og folketing, skærper forventningerne til såvel den regeringsnedsatte Klimakommission, som den 28. september fremlægger sit bud på vejen ud af den fossile æra, som til regeringen, der har lovet inden næste valg at definere årstallet for afskeden med kul, olie og gas.
»Det er ikke bare inden for mulighedernes rækkevidde at foretage hurtige og drastiske nedskæringer af de danske udledninger af drivhusgasser. Konkret vil det være muligt at omstille den danske energiforsyning og transportsektor til vedvarende energi og dermed helt standse udledningerne fra disse to sektorer inden år 2030, hvis vi går i gang med det samme,« konkluderer miljøgruppens rapport.
»Omstillingsprocessen vil, modsat hvad mange tror, ikke medføre ekstra udgifter for det danske samfund. Tværtimod viser det samlede samfundsmæssige regnskab store fordele på næsten alle områder,« anfører NOAH, der på positivsiden opregner besparelser på indkøbet af de stadigt dyrere fossile brændsler, men også store beskæftigelsesmæssige gevinster samt betydelige besparelser i sundhedssektoren ved omstilling til et renere energisystem.
I lighed med tidligere omstillingsscenarier fra bl.a. Teknologirådet, Ingeniørforeningen, Greenpeace-EcoConsult, Organisationen for Vedvarende Energi og Dansk Energi baserer NOAH-planen sig på en intensiveret indsats i alle sektorer for energieffektivisering og energibesparelser samt på en stærkt udvidet brug af vedvarende energi med vindkraften som den vigtigste.
Men planen adskiller sig på to punkter fra tidligere scenarier: NOAH anfægter bæredygtigheden i at øge anvendelsen af biomasse stærkt. Og NOAH problematiserer fortsat materiel vækst som grundlag for samfundsudviklingen.
Færre bøffer og koteletter
Når det gælder biomassen advarer rapporten mod den stadig mere omfattende satsning på halm som brændsel i bl.a. kraftværkerne.
»Meget tyder på, at afbrænding af halm fjerner mere kulstof fra jorden, end der gendannes. Det betyder, at der er en risiko for, at afbrænding af halm reelt kan øge CO2-koncentrationen i atmosfæren.«
Bl.a. derfor anbefales en fortsat omlægning mod økologisk jordbrug, hvor halmens CO2 og næringsstoffer føres tilbage til jorden frem for at blive ført bort og brændt af. NOAH anbefaler også, at importen af biomasse til afbrænding i form af brænde og træpiller udfases. Samtidig lægger rapporten op til en reduktion af det danske husdyrhold - især svineproduktionen - med henvisning til miljøbelastningen og de store drivhusgasudledninger fra den animalske produktion.
I dag har danskerne verdens højeste kødforbrug pr. indbygger.
»Vi skal skære ned på vores eget i forvejen alt for store kødforbrug til fordel for flere vegetabilske fødevarer, både af hensyn til udledningen af drivhusgasser fra den industrielle kødproduktion, af hensyn til arealforbruget og til sundheden i befolkningen,« hedder det.
NOAH finder det miljømæssigt nødvendigt og muligt at reducere arealet til fødevareproduktion med 30 pct. i 2030 og 60 pct. i 2050 og parallelt hermed udvide skovarealet samt i en omstillingsperiode arealet for energiafgrøder. Det samlede resultat af disse omlægninger med bæredygtigheden i centrum betyder, at NOAH's plan baserer sig mindre på biomasse end tidligere omstillingsplaner.
Stop for forbrugsvæksten
Hvis forskernes appeller om drastiske drivhusgasreduktioner og bæredygtighed i øvrigt skal respekteres, er det ifølge miljøgruppen svært at se, hvordan en fortsat vækst i det materielle forbrug kan lade sig gøre.
»Insisterer vi på at fastholde væksten i det materielle forbrug, vil vi uundgåeligt støde mod ressourceloftet og det ukontrollerede sammenbrud, som vi bliver advaret imod,« påpeges det.
På den baggrund baserer energiplanen sig på to scenarier: Det mest ambitiøse 'bæredygtighedsscenarie', hvor det materielle forbrug topper i år og langsomt aftager frem mod 2050, samt et 'stabiliseringsscenarie', hvor forbruget bliver ved at stige indtil 2020 og derefter holdes stabilt i hele perioden. Med begge scenarier kan man komme i mål, viser beregningerne.
»Resultatet viser, at NOAH's forslag til tekniske såvel som livsstilsmæssige omlægninger klart vil kunne medvirke til at levere de nødvendige reduktioner, nemlig en reduktion på 50 pct. af den totale udledning af drivhusgasser i 2020, 90 pct. i 2030 og 100 pct. i 2050,« lyder det samlede facit.


