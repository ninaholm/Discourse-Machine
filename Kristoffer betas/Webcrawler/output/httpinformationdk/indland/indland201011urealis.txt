Urealistisk med kinesisk i folkeskolen
Undervisningsminister Tina Nedergaard (V) vil gøre kinesisk til prøvefag i folkeskolen. Sproglærerne og læreruddannelserne undrer sig over forslaget, fordi fremmedsprog som tysk og fransk i årevis har været nedprioriteret i folkeskolen


 Danske børn skal lære kinesisk fra en tidlig alder,  mener undervisningsminister Tina Nedergaard (V). Hidtil har det ellers været sådan, at alle aktører på skoleområdet har været enige om, at det var bedst for indlæringen, hvis dansk var på plads, før eleverne skulle starte på at lære fremmedsprog.
Derfor undrer forslaget Ingrid Karen Stuart, formand for Sproglærerforeningen:
»Modersmålsundervisning for tosprogede må vi ikke udbyde, vi må heller ikke undervise i engelsk, tysk og fransk, før det danske er på plads, men nu skal børnene så lære kinesisk fra børnehaveklassen.«
Ingrid Karen Stuart mener, at forslaget mest af alt må være en afledningsmanøvre, efter det store nationale partnerskab om folkeskolen faldt på gulvet i september.
»Videnskabs- og undervisningsministeren har nedprioriteret fremmedsprogene i de seneste ti år, hvilket har betydet, at der er lukket adskillige uddannelser i fremmedsprog på professionshøjskoler og universiteter - ligesom fremmedsprog i gymnasiet også har svære kår,« siger Ingrid Karen Stuart, der hilser undervisning i flere fremmedsprog velkommen.
Det er imidlertid allerede nu svært at skaffe lærere til at undervise i tysk og fransk i folkeskolen. Eleverne viser stigende interesse for tysk og fransk, men tysk er ikke længere obligatorisk, mens fransk efterhånden er uddøende. Og når kommunernes økonomi skranter, er fremmedsprogene et let sted at skære ned.
»Det hænger ikke sammen. Sprogundervisningen er allerede nu prisgivet, hvad kommunerne har af penge,« mener Ingrid Karen Stuart.
Socialdemokraternes uddannelsesordfører, Christine Antorini, er enig i, at forslaget om kinesisk er en gratis omgang, fordi kun ganske få kommuner har råd til at udbyde flere fremmedsprog.
»Halvdelen af kommunerne udbyder ikke fransk på en eneste skole. Det er ministerens forpligtelse, at de grundlæggende fremmedsprog bliver udbudt, men hun har slet ikke taget stilling til, hvad hun vil med fremmesprogene,« siger Christine Antorini, der gerne så mere reel frihed til folkeskolen, så man kunne udbyde spansk eller arabisk som valgfag.
Urealistisk
Sammenlægningen af læreruddannelserne i professionshøjskoler i 2007 betød, at det mange steder ikke kunne betale sig at oprette hold i fransk. De lærerstuderende kan derfor kun læse fransk ét sted i landet i dag.
Laust Joen Jakobsen, der er formand for rektorerne på landets læreruddannelser, mener på den baggrund, at forslaget om kinesiskundervisning fra de små klasser er helt urealistisk.
»Det har lange udsigter, hvis vi skal have uddannet lærere, der kan undervise i kinesisk på dansk i folkeskolen,« siger Laust Joen Jakobsen.
Han forstår godt undervisningsministerens interesse for kinesisk, men der er vigtigere ting at tage fat på i folkeskolen, påpeger han med henvisning til det 360 graders eftersyn, der skulle have mundet ud i et nationalt partnerskab om folkeskolen.
»Har vi reelt ikke en anden opgave, vi skal løse først? Jeg er ikke blind for udviklingen i Kina, men måske behøver vi ikke kaste vores folkeskolebørn ud i endnu et projekt,« siger Laust Joen Jakobsen.
Både han og Ingrid Karen Stuart efterlyser en national sprogpolitik.
»Vi har ventet længe på, at undervisningsministeren skulle melde en national sprogpolitik ud. Det burde hun hellere bruge sin tid på,« siger Ingrid Karen Stuart.
Christine Antorini er enig:
»Ministeren er nødt til at komme med et samlet udspil for fremmedsprogene, for fransk er ved at blive udryddet i folkeskolen, og tysk er hårdt presset. Kinesisk som valgfag kan ikke være regeringen eneste bud på, hvad den vil med fremmedsprogene.«

leder side 2

