Universiteter: Rangliste fyldt med fejl
Danmarks Tekniske Universitet har sammen med dagbladet Børsen stået bag en rangliste over de bedste danske universiteter. Eksperter og universitetsfolk mener, at ranglisterne er manipulation og aftalt spil mellem universitet og presse
SDU er Danmarks tredjestørste universitet, og på den korrigerede liste over landets bedste universiteter har det fynske universitet sikret sig førstepladsen foran blandt andre DTU.


 Svindel, fiktion og dårligt håndværk. Årets rangliste over Danmarks bedste universiteter i Dagbladet Børsen får en hård medfart fra både eksperter og universitetsfolk. Børsens chefredaktør Leif Beck Fallesen er dog ikke overrasket over universiteternes vrede reaktioner: 
"Sådan må det jo være, når nogen ligger dårligt, er de utilfredse. Ligger de godt placeret, synes de, det er en udmærket liste."
Det er Danmarks Tekniske Universitet (DTU), der i år topper listen, og det er også DTU, der har lavet det såkaldte 'Børsens University Scorecard'. At det er et universitet, der har lavet beregningen bag scorekortet, er der ifølge Beck Fallesen ikke noget problem i: "Det kunne der godt være, men det er os, der har defineret kriterierne for den her undersøgelse."
De seks kriterier, som Børsen finder vigtige, er: Placering på internationale ranglister, antal studerende per lærer, antal internationale forskere, internationale studerende og sampublikationer. 
Det vigtigste parameter er dog, hvor mange artikler forskerne får offentliggjort i internationale tidsskrifter og hvor ofte de bliver citeret- også kaldet citationsimpact. 
Spørgsmålet er så, om det ikke er ligegyldigt, hvem der er nummer et og nummer sjok på Børsens rangliste. Men listen kommer imidlertid samtidig med, at de danske politikere skal finde en ny måde at fordele pengene til universiteterne. Derfor mener formanden for rektorerne, Jens Oddershede, at den kan få stor indflydelse;.
"Mange folk i erhvervsliv og politik vil være efterladt med indtrykket af, at DTU er bedst. Derfor kan de her tal desværre sagtens misbruges af politikerne, selvom jeg gerne vil fraråde folk at bruge den her rangliste til noget som helst." 
Ekspert i optælling af forskningscitater på Copenhagen Business School, Leif Hansen, mener simpelthen, at Børsens udregning er forkert: "Der er helt øjensynligt regnefejl i den her opgørelse." 
Helt hen i vejret
Børsens regnedrenge har f.eks. ikke fået lagt de endelige point korrekt sammen, ligesom DTU's egne point i den kategori, der tæller mest, er 0.4 procentpoint for høje. Men selv om Børsen i en lille boks i fredags har korrigeret ranglisten for regne- og sammentællingsfejl, så mener Leif Hansen stadig, at modellen er helt hen i vejret.
"Det er meget hjemmestrikket og konstrueret det her. At beregne sådan nogle ting her er hårdt arbejde og en hel videnskab. Derfor forstår jeg faktisk ikke, hvorfor DTU vil lægge navn til det. De er fagfolk, der burde vide bedre. At de gerne vil på førstepladsen er selvfølgelig forståeligt nok, men det kommer til at fremstå som uredeligt." 
Anette Winkel Schwartz, der er leder af DTU's analyseafdeling, forklarer, at de blot har leveret data til Børsens rangliste.
"Alle metoder til ranking kan kritiseres, og personligt mener jeg, der mangler nogle kriterier i den her rangliste, men sådan nogle opgørelser her hviler på værdier - og derfor bliver det grundliggende problem, hvad synes dem, der laver undersøgelsen, er vigtigst," siger Anette Winkel Schwartz.
Nils Bredsdorff, der også er ekspert optælling af citationer på Roskilde Universitetscenter, kalder Børsens rangliste for 'svindel': 
"Citationsopgørelsen placerer DTU på en fjerdeplads, men selvom DTU ikke er med i de to andre fagområder - samfundsvidenskab og sundhedsvidenskab, så giver Børsens regnemetoder alligevel DTU en samlet førsteplads, når det gælder citationer - udelukkende fordi de andre universiteter er flerfakultære. At sammenligne fagområder som sundhedsvidenskab, naturvidenskab og samfundsvidenskab er i sig selv meningsløst, men når det også er forkert regnet ud, så virker det som manipulation - grænsende til svindel."
Formand for Rektorkollegiet, Jens Oddershede, der er rektor SDU, undrer sig også over Børsens regnemetoder: 
"Da jeg først udtalte mig om de her rankings, var det ud fra en tro på, at det her var udmærket information til borgerne om universiteternes forskellige styrker og svagheder. Men i lyset af den her form for databehandling og en række åbenlyse fejl, så mister jeg tilliden til Børsens metoder."
Afviser manipulation
Chefredaktør Leif Bech Fallesen vil ikke afvise, at der kan være 'systematiske problemer' i Børsens beregninger: 
"Det kan godt være, vi skal arbejde med definitionerne, men hvis vi ikke lavede den, så var alternativet, at vi slet ikke får nogle målinger af kvaliteten, fordi man aldrig ville kunne blive enige om nogle parametre. Jeg synes, det er vanvittigt, at de offentlige myndigheder ikke måler det her."
Det kunne dog godt se ud som om, at Børsen ikke har regnet forkert, men simpelthen har ændret på resultaterne lige før offentliggørelsen. Flere universitetsledere har nemlig lige før offentliggørelsen af Børsens Scorecard modtaget en rangliste, som ser noget anderledes ud. 
Her ligger DTU ikke nummer et, og den førstse rangliste er ifølge de to citationseksperter Hansen og Bredsdorff faktisk den eneste, der er korrekt udregnet.
Chefredaktør Leif Beck Fallesen ved ikke hvorfor, der er blevet ændret på ranglisterne lige før offentliggørelse, da journalisten er bortrejst: "Men jeg vil godt afvise, at der skulle være manipuleret med listen."
Nils Bredsdorff mener, at det hele lugter langt væk af et skræddersyet samarbejde mellem DTU og Børsen: 
"Det virker som ren svindel med det formål at få DTU til at fremstå som det bedste universitet og altså dem, der skal have flest penge."


