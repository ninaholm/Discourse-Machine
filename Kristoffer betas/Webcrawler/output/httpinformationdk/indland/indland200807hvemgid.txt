Hvem gider flytte ind i et forældet hus?
Lavenergiarkitekt Olav Langenkamp har bygget sit eget moderne passivhus med en varmeregning på 150 kr. om måneden. Nu er der snakket nok, nu skal der bygges klimavenligt, siger han


 Bor du i eget hus? Så kast et blik på varmeregningen. Hvis du har et velisoleret hus på f.eks. 170 kvadratmeter bygget for 20 år siden, og hvis du varmer op med fjernvarme, lyder regningen antagelig på 11-13.000 kr. om året. Er huset ældre, dårligere isoleret eller opvarmet med oliefyr, kan regningen sagtens være dobbelt så høj eller mere.
Hvad ville du sige til at slippe med 1.800 kr. om året? Det kunne give besparelser, der gjorde det muligt for dig at arbejde måske en måned mindre om året. I stedet for at fyre for gråspurvene kunne du fyre op under familie- og fritidslivet.
Olav Langenkamp har bygget sig et hus med en varmeregning på omkring 1.800 kr. om året. Et hus uden radiatorer.
"Hvem gider bo i en bolig, der er energimæssigt forældet, når man flytter ind," sagde han op til indflytningen den 1. marts i år.
Huset med den minimale varmeregning ligger tæt på Ebeltoft Vig med høje nåletræer på ejendommens nordside og fredet landskab mod vest. Olav Langenkamp er arkitekt eth-maa med speciale i klimavenligt byggeri med minimalt energiforbrug. Hans nye villa er Danmarks første certificerede passivhus.
"Jeg har beskæftiget mig med det her i fem år, siddet med i mange netværk og workshops, snakket rigtig meget. Jeg var ærlig talt dødtræt af al den snak frem om tilbage om lavenergi og passivhuse. Vi taler om en teknik, der er 10-15 år gammel, og komponenterne har været på markedet de sidste fire-fem år. Så på et tidspunkt sagde jeg: Nu vil jeg altså bare bygge et passivhus. Det har jeg gjort, og familien og jeg har boet i det siden 1. marts. Det fungerer fint med et godt indeklima, ekstremt lavt energiforbrug og god samvittighed, fordi vi skåner miljøet for CO2," siger Olav Langenkamp.
Det ny danske bygningsreglement, BR08, indeholder end ikke begrebet passivhus, så Villa Langenkamp er certificeret som sådan efter de tyske regler, der anvendes i en række EU-lande. Og altså som det første i Danmark.
Lyst og venligt
Huset er i ét plan. Elegant med sortmalet træbeklædning udvendig og store, lyse rum inden døre. Med stue, køkken-alrum, tre værelser, kontor og to badeværelser. Rummeligt, smukt, enkelt - en bolig man bliver glad af at opholde sig i.
Nøglen til energiforbruget, der hvad varmen angår er reduceret med over 80 pct. i forhold til en eksisterende gennemsnitsbolig, er den supereffektive isolering. Under egetræsgulvet er der over 600 mm isolering, i væggene 420 mm og under taget 600 mm. Vinduerne er energieffektive trelagsvinduer med en isoleringsevne, der er tre gange bedre end krævet ved nybyggeri i BR08. Mod sydvest udgør vinduerne en stor glasfacade på 34 kvadratmeter, der lukker solvarmen ind og holder på varmen.
Alt i alt er det et hus uden kolde flader og uden træk og utætheder. 
Når indeklimaet trods tætheden er helt i top, skyldes det et effektivt ventilations- og varmegenvindingssystem. Om sommeren suges frisk luft ind hele tiden, og om vinteren henter systemet kold luft, som varmes op af den varme, beboerne og husets elektriske apparater afgiver. Ifølge Olav Langenkamp kan børneværelset f.eks. holdes varmt af de tre lamper i rummet, fordi varmetabet er nær nul. 
På taget af Villa Langenkamp er placeret en solfanger på otte kvadratmeter, som bruges til at sikre varmt vand i boligen - solfangeren kan nemt opvarme 500 liter vand, siger Langenkamp.
Danmark har sovet
Hele herligheden er bygget på et halvt år og til en pris, der ligger 5-10 pct. over prisen på et tilsvarende traditionelt hus.
"Det er en beskeden merpris for et hus, der er arkitekttegnet og tilpasset grunden. På tegnestuen Aarhus Arkitekterne har vi været arkitekter på et nyt ungdomsboligbyggeri med passivboliger i Herning, som kan opføres inden for rammebeløbet for støttet boligbyggeri, så man kan komme langt ned i pris," fortæller Olav Langenkamp.
Og når man tager den efterfølgende, minimale energiregning med i regnestykket, er det simpelthen en glimrende forretning.
"Som privat eller offentlig bygherre er det værste, du overhovedet kan gøre i dag, at bygge noget, der ikke er et passivhus eller meget tæt derpå. Alt andet vil jeg karakterisere som en fejlinvestering. Husk på, at med byggeri er det jo ikke som med elektriske apparater, som du kan skifte ud efter et par år, når der kommer nye modeller med mindre energiforbrug. Her hænger du på investeringen de næste 25-30 år. Du hænger på en dårlig energi-økonomi, hvis du f.eks. har installeret for dårlige vinduer," siger arkitekten.
I meget nær fremtid starter Olav Langenkamp egen tegnestue og arkitektkontor med speciale i passivhuse, 0-energihuse, plusenergihuse og energirigtig renovering. For nu skal der ske noget i Danmark. Selv har han måttet importere både vægelementerne og vinduerne til sit passivhus fra Tyskland, hvor man ligesom i Østrig og Schweiz er langt foran. Mens Danmark har formået at skabe en blomstrende eksportindustri ved at være forrest med udvikling af vindkraftteknologi, så har vi ifølge Langenkamp sovet i timen, når det gælder lavenergibyggeri.
"I Østrig strammede man for flere år siden reglerne til nybyggeriet så markant, at der opstod firmaer, som producerer komponenterne til passiv- og lavenergihuse. De eksporterer nu til lande, der er bagud."


