Mchangama: Trykkefriheds-selskabet for glad for Wilders
Der har været tryk på Trykkefrihedsselskabet på seneste, hvor den kontroversielle formand Lars Hedegaard har fået en tur gennem mediernes vridemaskine. I går aftes måtte han forsvare sig og sit selskab ved et debatmøde mod den liberale Jacob Mchangama
'Der er brug for et nyt initiativ, der alene forsvarer ytringsfriheden uden underliggende dagsordener,' lød meldingen fra Jacob Mchangama, der i går var i clinch med Trykkefrihedsselskabet.


 Er Trykkefrihedsselskabet et folkeligt, islamofobisk forum for polemisk forfølgelse af muslimer en bloc, eller forsvarer det vigtige vestlige værdier som fri presse, meningspluralisme og lighed - for loven og imellem kønnene?
Semiotikprofessoren Frederik Stjernfelt fra Århus Universitet og Jacob Mchangama, der er chefjurist i CEPOS, har i offentligheden betvivlet Trykkefrihedsselskabets motiver i dets kamp for det frie ord. For hvad er deres dagsorden, når de allierer sig med Dansk Folkeparti og europæisk islamkritiks storinkvisitor Geert Wilders?
Idéer om forbud mod koranen, moskéer, minareter, tørklæder og meget andet bringer dem på kant med grundlæggende menneskerettigheder, mener Stjernfelt og Mchangama. Derfor har de ytret ønske om at starte en ny forening til forsvar for ytringsfriheden på et borgerligt og retssikkerhedsmæssigt forsvarligt grundlag, hvor alle - og ikke kun Allahs allierede - kan risikere kritik, hvis de fortjener det. Uanset om de er vesterlændinge, russere, kinesere eller islamister. Hvorved kongeriget Danmark ville være forsynet med tre konkurrerende foreninger for ytringsfrihedens fremme, i og med at Trykkefrihedsselskabet opstod som en protest imod Dansk PEN's modvilje mod at optage Lars Hedegaard som medlem for ca. seks år siden. Hvorefter Lars Hedegaard med støtte fra kredsen omkring Søren Krarup i det national-konservative kristelige netværk Tidehverv tog initiativ til stiftelsen af et organisatorisk alternativ - uden transnationalt forpligtende chartre om bekæmpelse af hate speech.
Og hadsk tale har mange ment, der var tale om, når Lars Hedegaard har udbredt, hvad kritikere kalder konspirationsteorier om muslimers erobringstrang.
Kort før jul røg proppen for alvor af, da Hedegaard måtte forsvare sine udtalelser om muslimske mænds uanfægtede forhold til voldtægter af deres egne piger og folkelig selvtægt, når de islamiske parallelsamfund presser sig på.
Forlod foretagendet
Her stod Søren Pind, Naser Khader og Kathrine Lilleør fra Hedegaards selskabs rådgivende panel af og forlod foretagendet. Men mange flere er ifølge selskabet kommet til, og onsdag aften havde omkring 75 personer presset sig ind i Forfatterforeningens lokaler på Christianshavn. Her havde Trykkefrihedsskabet sat dets to kritikere, Stjernfelt og Mchangama, stævne. Kun Mchangama mødte op. Katrine Winkel Holm, der er selskabets næstformand, læste en hilsen fra Stjernfelt op for forsamlingen. Han begrundede sit manglende fremmøde med, at den seneste blæst om Trykkefrihedsselskabet, efter Hedegaards lille julehilsen til folk og fæ i blogosfæren, gjorde det »uværdigt« for professoren at møde frem.
»Men mottoet i Trykkefrihedsselskabet er: omnibus disputandum est. Så her kan alt diskuteres - også islams kvindesyn og behandling af småpiger,« erklærede Winkel Holm i sin velkomst til mødegæsterne.
Mchangama gik i sin tale hårdt til selskabets svaghed for »Wilders totalitære tankegang« og dets apati over for Hans Jørgen Bonnichsens og Bashy Quraishys borgerrettigheder, når de har været under angreb fra DF-Danmark for at ytre sig frit.
»Der er brug for et nyt initiativ, der alene forsvarer ytringsfriheden uden underliggende dagsordener,« lød meldingen fra Mchangama.
Lars Hedegaard benyttede lejligheden til i sin tale at kundgøre, at han på vegne af International Free Press Society var blevet udpeget til at tale Wilders fra sit standpunkt om at ville forbyde koranen. Men glædede sig ellers over, at selskabet havde høstet »ikke så få medlemmer de sidste par uger« som en frugt af blæsten om hans person.

