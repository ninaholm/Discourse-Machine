Vidne: Rønn så afgørende ’mavebælte’ i statsløsesag
Statsløsekommissionen var i går nået til afhøringen af Birthe Rønn Hornbechs ministersekretær, Christian Lützen, der var tættere på ministeren end nogen anden, da Integrationsministeriets øverste ledelse i januar 2009 for anden gang tilsidesatte en FN-konvention
’Jeg har spekuleret på, om jeg skulle have været mere opmærksom, men der har åbenbart været et skel mellem, hvad der er lagt op til mig, og hvad der er sket. Jeg er som minister ikke nede i den daglige organisering på de enkelte kontorer,’ sagde Rikke Hvilshøj, integrationsminister i 2006, i går til Statsløsekommissionen.


 Som ministersekretær har man ikke faste arbejdstimer. Man »strammer slipset og pudser støvlerne«, som Christian Lützen, der i 2005-09 var ministersekretær i Integrationsministeriet, forklarede sig, da Statsløsekommissionen i går havde ham til en første afhøring.
Ministersekretæren følges med sin minister næsten døgnet rundt til alle møder, rejser, samråd og »sørger for, at tingene flyder, og at der er styr på processerne«, uddybede Lützen over for kommissionens udspørger, advokat Poul Heidmann. En vigtig opgave er at have styr på ministerens mange papirer om alle dagens sager, og det var et emne, der interesserede Heidmann.
Tidligere har Birthe Rønn Hornbechs bisidder nemlig givet udtryk for, at den tidligere minister ikke mente at have fået et afgørende mavebælte, det vil sige en indstilling fra embedsværket, dateret den 23. januar 2009. Men det var ikke Christian Lützens erindring. Tværtimod havde Rønn bedt ham om at arrangere et møde med departementschef Claes Nilas og afdelingschef Kim Lunding på baggrund af mavebæltet.
»Min erindring er, at ministeren beder mig om at arrangere et møde, for hun vil gerne drøfte sagen vedrørende de statsløse,« forklarede Lützen.»På grundlag af det her mavebælte?« spurgte Heidmann.
»Ja, min erindring er, at mødet er initieret af mavebæltet,« svarede Lützen.I mavebæltet indstillede Indfødsretskontoret, endda for anden gang, at ministeriet rettede ind efter den FN-konvention, som giver en særlig adgang til statsborgerskab for unge statsløse, hvis de er født i Danmark. En del af materialet i mavebæltet var en længere redegørelse for, hvordan de andre nordiske lande fortolkede FN-konventionen. Det spørgsmål havde ministeren bedt om at få afklaret, da hun i august 2008 første gang blev orienteret om, at Danmark ikke overholdt FN-konventionen. På ministerens ordre havde Indfødsretskontoret i oktober og december 2008 henvendt sig til deres nordiske kolleger. Men selv om der ifølge Indfødsretskontoret ikke var noget at komme efter, besluttede ministeren alligevel at fortsætte det såkaldte nordiske spor, da hun i begyndelsen af februar 2009 holdt møde med Nilas og Lunding. Forinden havde Rønn, ifølge en mail,hun sendte til Lützen, også talt med Nilas om sagen under en biltur.
’Mere fast i kødet’
»Kan du huske nogen temaer fra mødet?« spurgte Heidmann.
»Jeg har ikke nogen præcis erindring,« svarede Lützen, men forklarede så, at ministeren spurgte til, om man kunne fortolke konventionen mere restriktivt og »være mere fast i kødet«, som Lützen sagde.
»Hvem svarede ministeren?«
»Som jeg husker det, har det været Kim Lunding.«
»Var der nogen, eventuelt Kim Lunding, der sagde, at det med at fortolke konventionen på den måde kan vi ikke komme langt med? Det havde Indfødsretskontoret jo prøvet?«
»Nej. Ministeren ønskede at tale med sine nordiske kolleger face to face. Det var lidt uskarpt, hvad man gør i de andre lande, mente hun.«
»Var det dit indtryk, at hun mente, det var juridisk relevant?«
»Jeg har ikke forstået det på anden måde, end det var en juridisk undersøgelse.«
»Og der var ikke indvendinger fra Lundings eller Nilas side?«
»Det har jeg ingen erindring om.«
For Lützen betød ministerens beslutning, at han blev budbringer mellem Nilas og Indfødsretskontoret, fordi Lunding tog på ferie i februar. Kontoret blev mod deres egen indstilling bedt om at lave et nyt mavebælte til ministeren, hvorefter de statsløse skulle behandles som alle andre. Et sted havde Lützen efter en samtale med Nilas skrevet »FN-konv nedtones«, og den besked havde han givet videre. Men selv om kontorets advarsler mod konventionsbrud bid for bid blev fjernet, gjorde Lützen sig ikke særlige tanker om det.
»Forstod du, hvad Nilas mente?«
»Det tør jeg ikke sige, om jeg gjorde.«
»Og du bad ikke om en nærmere begrundelse?«
»Nej, det er ikke noget, jeg har drøftet med Nilas.«
»Og du har heller ikke selv gjort dig overvejelser om, hvorvidt det var opportunt at gøre på den måde?«
»Min overvejelse har været, at nu er vi her, og nu skal vi lægge det til ministeren, som der har været talt om, og så skal det køre som en sag.«
Da Integrationsministeriet blev nedlagt i oktober 2011, fulgte den tidligere ministersekretær departementschef ClaesNilas med over i Ministeriet for By, Bolig og Landdistrikter og blev senere afdelingschef.Afhøringen af Christan Lützen fortsætter 22. maj. I dag skal Kim Lunding afhøres.

