Instruktør påstår at have bevis mod Gades spindoktor
Filminstruktør Christoffer Guldbrandsen hævder at være i besiddelse af en lydoptagelse, som dokumenterer, at det var Gades pressechef, der lækkede oplysninger om jægersoldater


 Journalist og forfatter Christoffer Guldbrandsen ser med sindsro frem til en injuriesag, hvis forsvarsminister Søren Gades pressechef, Jacob Winther, gør alvor af at sagsøge ham.
For Christoffer Guldbrandsen har dokumentationen i orden for sin påstand om, at det var Jacob Winther, der i 2007 fortalte TV 2 om danske jægersoldaters hemmelige mission i Irak. Christoffer Guldbrandsen har i filmmagasinet Ekko og andre medier udpeget Jacob Winther, som har svaret igen ved at sende sine advokater efter Guldbrandsen.
Christoffer Guldbrandsen advokat, Anders K. Németh, oplyser til Ritzaus Bureau, at han er blevet forelagt en lyd-optagelse, som »utvetydigt dokumenterer, at Jacob Winther er ophavsmand til den i medierne omtalte læk vedrørende udstationering af jægersoldater i Irak i 2007.«
»Min klient imødeser derfor en injuriesag med sindsro,« siger Anders K. Németh i en meddelelse.
Lydoptagelsen vil 'indtil videre' ikke blive offentliggjort, oplyser advokaten, som forklarer, at kilder, der ikke har forbindelse til selve lækagen muligvis kan komme i klemme, hvis lydoptagelsen bliver offentliggjort.
Oplysningernes rigtighed er ifølge Guldbrandsen desuden bekræftet af flere af hinanden uafhængige kilder.
Uunderbygget påstand
I sidste uge kaldte forsvarsminister Søren Gade (V) det 'uunderbyggede påstande', når Christoffer Guldbrandsen hævder, at hans spindoktor i 2007 lækkede hemmelige oplysninger om danske soldater til pressen.I en kortfattet pressemeddelelse henviste Søren Gade til, at han allerede i sommeren 2007 oplyste til Folketinget, at »Forsvarsministeriet ikke var bekendt med, at oplysningerne vedrørende udsendelsen af Jægerkorpset til Irak i april 2007 skulle være lækket fra kilder i Forsvarsministeriet, regeringen eller statsadministrationen.«
»Indtil videre har jeg intet hørt, der ændrer på dette. Hvis nogen har viden om et ulovligt læk, vil jeg, ligesom formand for Det Udenrigspolitiske Nævn, Gitte Lillelund Bech, opfordre dem til at politianmelde sagen,« skriver forsvarsministeren.
Nok en politianmeldelse
Senere i sidste uge tog SF så forsvarsministeren på ordet og anmeldte forsvaret til politiet for at have lækket hemmelige oplysninger om danske soldater til pressen.
»Vi ved, at der foregået noget kriminelt, og at kun en lille gruppe mennesker har kunnet lække oplysningerne, og så må det jo være op til politiet at finde den skyldige, sagde SF's medlem af Folketingets forsvarsudvalg, Jonas Dahl.

