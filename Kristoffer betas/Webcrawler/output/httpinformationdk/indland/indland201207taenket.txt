Tænketank: Lavere skat får også danskere til at arbejde mere
En række videnskabelige studier, som tænketanken Kraka har samlet, underbygger, at lavere skat medfører øget arbejdsudbud – også på dansk grund. Økonom bakker op, mens skatteprofessor afviser
I juni viste en undersøgelse fra Cevea, at lavere skat ikke får os til arbejde mere. Noget Mogens Lykketoft (S) senere gentog på et møde i Cevea. Men al forskning peger på det modsatte, lyder det nu fra tænketanken Kraka.


 Skattelettelser er ikke et effektivt instrument til at øge arbejdsudbuddet, lød det fra centrum-venstre-tænketanken Cevea i begyndelsen af juni.
»Det har været nemt at overbevise politikerne om, at hvis man drejede lidt på skatten, fik man folk til at arbejde mere, fordi der kom flere ud på arbejdsmarkedet,« sagde direktør Kristian Weise til Information og henviste til sin tænketanks undersøgelse, som viste, at kun 11 procent af befolkningen ville arbejde mere, hvis skattelettelser blev en realitet, og at 45 procent slet ikke kunne arbejde mere, om end de gerne ville. Ved et møde i tænketanken nogle uger senere sagde tidligere finansminister Mogens Lykketoft (S) ifølge en båndoptagelse lavet af en journalist på Jyllands-Posten, at »det jo ikke er bevist, at lavere marginalskat øger arbejdsudbuddet nævneværdigt på skandinavisk grund.« Skatteminister Thor Mögers (SF) embedsmænd forsøgte for nylig at mane Lykketofts udsagn til jorden, da de med henvisning til flere skandinaviske undersøgelser kunne beskrive, at folk reagerer på lavere skat.
At det med sikkerhed også gælder på dansk grund, mener en anden tænketank, Kraka, nu at kunne føre bevis for. Kraka er en uafhængig tænketank, som under sloganet ’Velfærd gennem reformer’ leverer analyser om det danske velfærdssamfund, og som er støttet af en række finansielle partnere, blandt andet Realdania og Landbrug og Fødevarer. I et brev til Folketingets Skatteudvalg skriver tænketanken, at siden Skattekommissionen afsluttede sit arbejde (med at gennemgå undersøgelser), er der offentliggjort en række andre relevante skandinaviske studier om emnet, herunder nogle på baggrund af danske data. Fælles for disse studier er, at de finder, at folk reagerer på skatteændringer.
»Nogle tror ikke på, at folk overhovedet reagerer på skatteændringer,« siger professor Esben Anton Schultz, som er forskningschef i Kraka. »Men det er ikke et trosspørgsmål, for der findes efterhånden talrige undersøgelser, som dokumenterer, at folk reagerer på ændringer i skatten. Både i Danmark og Skandinavien,« siger han.
Meget lille effekt
De nye undersøgelser til trods mener skatte- og arbejdsmarkedsprofessor ved Roskilde Universitet, Bent Greve, ikke, at der hverken er tilstrækkelig viden om eller dokumentation for, at skatteændringer reelt vil påvirke folks arbejde.
»De effekter, vi ser, er stadig meget små, og nogle af dem er meget usikre. Folk har forskellige grunde til både at ville arbejde og til at ville have mere fritid,« siger han og understreger, at der også er ’institutionelle barrierer’ som gør, at mange ikke kan ændre deres arbejdsliv. Det gælder både i store dele af den offentlige sektor og i mange private virksomheder, som måske ikke tjener så mange penge, og som derfor ikke kan sætte folk i arbejde blot ved at skatten sænkes, forklarer han. Derudover pointerer han, at man nødvendigvis må se på, hvor store reaktionerne egentlig er.
»Man skal huske på, at elasticiteten er meget, meget lille og meget, meget usikker,« siger Bent Greve med henvisning til forholdet mellem de procentuelle ændringer i undersøgelserne.
I en konklusion lyder det for eksempel, at indkomstelasticiteten er 0,02. Et resultatet, som er i den »lavere ende, hvis man sammenligner med internationale studier«, som det hedder.
Men kritikken er ubegrundet, mener professor Claus Thustrup Kreiner fra Københavns Universitet.
»En generel indsigt er efterhånden, at elasticiteten i arbejdsindkomst over for skatteændringer er større på lang sigt end på kort sigt. En reform får naturligvis ikke folk til at skifte arbejde, men i det øjeblik de tilbydes et nyt arbejde, betyder den pludselig noget. Og i den sammenhæng er store reformer vigtigere end små reformer; jo større de er, des større er sandsynligheden for, at man reagerer med det samme,« siger han og understreger, at der er en generel usikkerhed, men at der ikke er tvivl om, hvad fortegnet er, og at der for de flestes vedkommende ikke er stor effekt på indkomsten lige efter en skattereform, men at den altså vil komme på sigt.
»Elasticiteten er lille, men selv en lille elasticitet kan give store effekter, hvis skatterne i forvejen er høje, så spørgsmålet er, hvad en lille elasticitet er,« siger han.
Måske mindre effekt i Danmark
Heller ikke Esben Anton Schultz fra Kraka deler Bent Greves skepsis.
»Der er selvfølgelig en vis usikkerhed om arbejdsudbudseffekternes eksakte størrelsesorden ligesom i alt andet empirisk arbejde. Men alle undersøgelser peger entydigt på, at folk reagerer på skatteændringer, så der er ingen tvivl om, at der er en effekt. Også selv om effekten formentlig er mindre i Danmark end i mange andre lande.«
En af de væsentligste grunde, forklarer han, er, at de fleste indkomster i Danmark automatisk bliver rapporteret til skattevæsnet, mens man i mange andre lande selv skal indberette indkomsten. Når eksempelvis skatten stiger, bliver folks incitament til at snyde i skat meget større.
»Så fordi vi i Danmark er så relativt gode til at inddrive skatter, har vi også relativt små adfærdsmæssige responser,« siger han.

