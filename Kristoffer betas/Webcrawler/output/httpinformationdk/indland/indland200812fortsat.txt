Fortsat utilfredshed med Forsvarskommissionen
Forsvarskommissionen har fået en måned ekstra til at skrive sin betænkning om forsvarets fremtid, men det er langt fra nok, mener en stribe kommissionsmedlemmer
Flere medlemmer af Forsvarskommissionen beklager, at kommissionen først for nylig har taget fat på at diskutere vigtige emner som værnepligt og indkøb af nye kampfly.

Selv om Forsvarskommissionen har fået en måned ekstra til at skrive sin betænkning om fremtiden for dansk forsvar, er flere af kommissionens medlemmer fortsat utilfredse med arbejdsvilkårene.De mener stadig ikke, der er tid nok til at gå i dybden med de store spørgsmål, som kommissionen skal undersøge, heriblandt Danmarks kommende indkøb af nye kampfly. Kommissionsmedlemmerne klager også over manglende økonomisk overblik. F.eks. kan de ikke få oplyst, hvad den danske indsats i Afghanistan koster. Og det finder bl.a. Socialdemokraternes forsvarsordfører, John Dyrby Paulsen, "helt absurd".På grund af jule- og vinterferie er der kun planlagt yderligere seks-syv møder i kommissionen, inden den færdige betænkning skal være klar den 31. marts. Og det mener John Dyrby, er helt utilstrækkeligt."Det bliver meget presset" siger han. "Og det vil naturligvis gå ud over kvaliteten."SF's forsvarsordfører, Holger K. Nielsen, er enig."En måned er helt klart for lidt, hvis man ønsker et grundigt kommissionsarbejde", siger han og understreger, at kommissionen er kommet i tidsnød, fordi de månedlige møder, kommissionen har haft i årets løb, ikke er blevet brugt godt nok.Også Villum Christensen fra Liberal Alliance beklager, at kommissionen er kommet så langsomt fra start."Det er ærgerligt, at vi først er begyndt at diskutere de store spørgsmål som kampfly og værnepligt i denne uge," siger han."Men hvis vi holder fast i de store spørgsmål og skipper petitesserne, kan vi måske nå det," siger han.Lavt ambitionsniveauFlere af de forskere, som er med i den 29 mand store kommission, kritiserede i sidste uge kommissionsarbejdet for at være ineffektivt, overfladisk og lidet nytænkende, heriblandt professor Bertel Heurlin og chef for Institut for Militære Studier, Mikkel Vedby Rasmussen.Flere af kommissionens medlemmer har også beklaget sig over, at det ikke er god tone, at kommissionsmedlemmerne ytrer sig offentligt om de emner, der arbejdes med. Det lægger i praksis al debat om forsvarets fremtid ned i mere end et år, mener de.Formelt arbejder kommissionen under såkaldte Chatham Rules, der betyder, at medlemmerne kun må referere, hvad de selv har sagt på kommissionsmøderne.Det har ikke været muligt at få en kommentar til den fortsatte kritik fra kommissionsformand Hans Hækkerup (S) eller forsvarsminister Søren Gade (V).
