Hver tredje ønsker kortere arbejdstid
Undersøgelser viser, at det i høj grad lykkes dem, der efterspørger kortere arbejdstid, at realisere ønsket


 
	På de danske arbejdspladser ønsker mere end hver tredje – 36 procent – at arbejde kortere tid, end de faktisk gør. Selv om det betyder færre lønkroner. En ud af 10 ville omvendt gerne have flere timer, mens over halvdelen er tilfredse med deres arbejdstid. Det viser EU’s European Quality of Life Survey 2012.

	Sammenlignet med de andre lande er tilfredsheden med work/life-balancen generelt høj i Danmark. 64 procent siger, at de kan flekse og spare timer sammen til fritid på et andet tidspunkt, og det er tæt på europarekord.

	Ifølge seniorforsker Jens Bonke fra Rockwoolfondens Forskningsenhed er et smidigt arbejdsmarked og fleksibilitet afgørende for tilfredsheden.

	»Vores undersøgelser viser, at det faktisk lykkes dem, der ønsker kortere arbejdstid, at realisere deres ønsker: To tredjedele af dem, der i 2001 ønskede færre timer, svarede i 2009, at de nu er tilfredse med deres arbejdstid.«

	Liberaliseringen af lukkeloven kan også spille en rolle.

	»I dag er der færre end for ti år siden, som rapporterer, at de føler sig stresset,« oplyser Jens Bonke.

	Hvad med økonomien?

	En række overenskomster har i de senere år fået en såkaldt fritvalgsordning. Den betyder, at medlemmerne i nogen grad kan vælge mellem løn, pension eller fritid. I Fødevareforbundet NNF har ordningen fungeret i en halv snes år for fire ud af fem af de ca. 20.000 medlemmer. En gang om året tager hvert medlem individuelt stilling til, hvordan godt tre procent af næste års løn skal fordeles mellem løn, pension og fritid, fortæller næstformand Tage Arentoft.

	»De fleste vælger fritiden,« siger han.

	Cirka 60 procent af mændene og 80 procent af kvinderne foretrækker flere fridage frem for pengene.

	Ønskerne kunne tale for at udbrede og videreudvikle fritvalgs-ordningen – f.eks. så man hvert år kunne vælge at bevæge sig yderligere lidt op eller ned i forhold til det foregående års arbejdstid.

	Finansministeriet har beregnet, hvad det ville koste statskassen at reducere den ugentlige arbejdstid med én time. Hvis det skete overnight, og den offentlige sektors produktion skulle holdes uændret via flere ansatte, så ville det koste ca. 12 milliarder kroner om året.

	Men hvad nu, hvis man fastholder antallet af ansatte og accepterer, at det samlede antal timer reduceres? Så vil ændringen være neutral for de offentlige kasser, skriver Finansministeriet i en mail til Information.

