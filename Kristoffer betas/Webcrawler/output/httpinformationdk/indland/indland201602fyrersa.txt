’Fyrer de én, så må græsk lukke’
Københavns Universitet skal af med 500 ansatte på grund af regeringens besparelser på forskning, uddannelse og bygninger. På Saxo-instituttet blev beskeden om næste uges fyringer først modtaget med rungende stilhed, så kollegial opbakning til at nedlægge arbejdet den dag de fyrede får besked
På grund af regeringens besparelser på forskning og uddannelse skal Københavns Universitet spare 300 mio. kr. i år. Det betyder, at 255 ansatte har sagt ja til en frivillig aftrædelsesordning, mens godt 200 skal fyres.
 Arkiv


 »Nedskæringer er jo bare en diskurs,« lyder det intellektuelle spas rundt om kaffeautomaten i frokoststuen på Saxo-instituttet på Københavns Universitet Amager (KUA).
Der bliver spist sandwich og salater og diskuteret lystigt blandt medarbejderne på instituttet, der huser Det Humanistiske Fakultets største fag historie og et af de mindste klassisk græsk, som er på listen over 13 småfag, der i år lukker for optaget, og som fakultetet overvejer helt at lukke.
Det er ikke lige til at mærke på stemningen, at der på tirsdag skal fyres seks kolleger, men da institutleder Anders Holm Rasmussen foran de 50-60 fremmødte ansatte fortæller om, hvorfor instituttet på grund af et underskud på 800.000 kr. i år må fyre folk, bliver der en rungende stilhed i det tætpakkede lokale. De fem fyringer er blevet til seks, men institutlederen »kan ikke sige mere om det her«.
På grund af regeringens besparelser på forskning og uddannelse skal Københavns Universitet spare 300 mio. kr. i år. Det betyder, at 255 ansatte har sagt ja til en frivillig aftrædelsesordning, mens godt 200 skal fyres.
På humaniora skærer de 29 stillinger væk. På grund fyringerne har ledelsen udsendt dekret om, at alle medarbejdere skal være på arbejde på tirsdag kl. 9 og sidde klar ved deres mail indtil 9.15, hvor ledelsen giver besked til folk, der står foran en såkaldt ’uopfordret fratrædelse’, som ledelsen kalder fyringer her på KUA. Fra kl. 10 skal de fyrede til samtale med ledelsen.
Egentlig er det viceinstitutlederen, der skal stå for prikkerunden, da institutlederen er gift med en af de ansatte, men viceinstitutlederen er på ferie, så der opstår lidt forvirring i lokalet om, hvem der gør hvad.
»Det bliver mig, der gennemfører samtalerne tirsdag,« siger Anders Holm Rasmussen, der ikke kan svare på, om det bliver administrative eller videnskabelige medarbejdere, der skal fyres. Også de forskerstuderende skal holde sig klar på tirsdag.
Arbejdsnedlæggelse
En ældre mand, der præsenterer sig som »en af dem, der har afskediget mig selv«, spørger til, hvorfor fakultetets ledelse begunstiger et institut frem for et andet i sin såkaldte budgetmodel, hvor fire institutter skal fyre folk og spare, mens fire institutter ikke skal nedlægge nogen stillinger.
»Det er ikke en politisk beslutning fra dekanens side,« siger institutlederen og forklarer, at selv om fakultetets nye regnemodel giver et underskud på Saxo-instituttet og et overskud på især Institut for Nordiske studier og Sprogvidenskab, så vil det komme alle til gode på fakultetet.
Lektor Gunvor Simonsen finder fakultetets dekret om, at der kun holdes lukket i to timer som følge af fyringerne tirsdag, urimeligt: »Hvis jeg bliver fyret, så kan det da godt være, at jeg vil aflyse min undervisning kl. 14 den dag.«
Hverken ledelsen eller tillidsrepræsentanterne må dog opfordre til arbejdsnedlæggelse tirsdag. Men institutleder Anders Holm Rasmussen understreger, at han ikke vil kræve, at de ansatte skal undervise, vejlede og administrere, som de plejer på tirsdag.
»Jeg er enig i, at det ikke er særligt generøst af ledelsen kun at holde lukket fra kl. 9-11,« siger han.
Ingen i lokalet har tilsyneladende den store appetit tilbage, og stilheden er til at tage at føle på imellem de spredte spørgsmål og kommentarer.
»Uanset, hvad der sker på tirsdag, er det en traumatisk dag for alle, så der er brug for, at man kan støtte hinanden,« lyder det fra en ældre herre blandt de ansatte.
Flere af de ansatte bakker op om forslaget om at nedlægge arbejdet tirsdag, og et par af dem beslutter at lave en standardbesked, der kan sendes til alle studerende.
Institutlederen beklager, at han ikke bare kan aflyse al undervisning, »men der er ikke brug for mere støj på linjen til fakultetsledelsen«, som han siger.
De små står for fald
Efter mødet drikker et par af de ansatte på klassisk græsk og etnologi kaffen færdig, som de nu selv må betale for.
»Det kan man kalde gravkammerstemning,« lyder det fra Thomas Heine Nielsen, der er lektor i klassisk græsk. Med en frivillig aftrædelse er der kun fem ansatte tilbage på græskstudiet, hvor de også underviser i fire forskellige fag på en lang række andre studier på teologi og humaniora.
»Så hvis de fyrer en, så er det de facto det samme som at nedlægge faget, men jeg er ikke sikker på, at der vil blive taget det hensyn til os,« siger Thomas Heine Nielsen.
Også kollegaen Thomas Høirup, der er professor på etnologi, har svært ved at se, hvordan det skal hænge sammen, selv om etnologi er et lidt større fag, da de allerede mangler to undervisere på studiet. Historie er til gengæld fakultetets absolut største fag med 33 videnskabeligt ansatte, hvoraf langt størstedelen af instituttets 2.000 studerende går.
»Men hvis man tog seks ansatte fra historie, så ville de heller ikke kunne løbe rundt,« mener Thomas Højrup.
De er dog begge enige om, at fakultetets ledelse straffer de mindste studier uforholdsmæssigt hårdt i deres nye regneark for de humanistiske studiers fremtid.
Lektor Christian Troelsgaard støder til. Han sidder i Akademisk Råd og har bedre styr på økonomien bag fyringerne og de kommende småfagslukninger. Han mener, at de store underskud på flere institutter sagtens kunne være undgået, hvis ikke fakultetets ledelse sad så langt væk fra de mange studier på humaniora.
»Indtil semesterstart sidste år troede alle, at økonomien var i orden, men så skulle vi pludselig spare, da regeringen bebudede to procents nedskæringer. Men grunden til, at situationen bliver ekstra drastisk her er, at ledelserne har gransket institutbudgetterne og pludselig fundet ud af, at der manglede flere penge, end de havde regnet med,« forklarer Christian Troelsgaard og påpeger, at det i år nok kun er de 10 mio. kr. som skyldes to-procentsnedskæringer. En en god del af de i alt 125 mio. kr. som fakultetsledelsen skal spare frem til 2019, skyldes ifølge Troelsgaard, at fakultet og universitet har manglet det store økonomiske overblik.
»Økonomistyringen er ikke optimal. Hvis to-procents-nedskæringer kan vælte læsset på den her måde med fyringer og lukninger af fag, så er der noget galt. Det er ikke godt nok, at ledelsen ikke i tide – og i samarbejde med de lokale institutter og studier – har skaffet sig et solidt overblik over økonomien,« siger Christian Troelsgaard.

