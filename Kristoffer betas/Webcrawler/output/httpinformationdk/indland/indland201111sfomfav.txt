SF omfavner markedsøkonomien og militæret
I et udkast til et nyt SF-principprogram er 'revolutionen' renset væk, og det samme er både klassekampen og opgøret med kapitalismen. Baglandet er bekymret for, at man bliver et socialdemokrati II


 Der er lagt op til en grundig diskussion, når SF-medlemmerne på lørdag mødes for at drøfte udkastet til et nyt principprogram. Et »opgør med kapitalismen« er blevet til ønsket om »en socialistisk markedsøkonomi.« Og i modsætning til det eksisterende principprogram fra 2003 lægger SF an til at ac-ceptere, at militær indgriben i visse tilfælde kan være nødvendigt. I udkastet lægger folkesocialisterne i det hele taget op til en langt mere pragmatisk linje:
»Det betyder, at SF kæmper for mere demokrati, mere solidaritet og social retfærdighed, mere bæredygtighed og miljømæssig ansvarlighed og at demokratiet udbredes til alle dele af samfundet,« lyder en indledende sætning.
Og allerede nu ulmer utilfredsheden. Flere peger på, at udkastet er så harmløst, at både Venstre og selv Pia Kjærsgaard ville kunne nikke ja til formuleringerne:
»Det trænger til en grundig gennemskrivning. Jeg har svært ved at finde noget, der klart siger, at det her er SF,« siger tidligere folketingsmedlem Pernille Frahm, som ser udspillet som starten på en debat om, hvad SF skal kæmpe for.
»Et principprogram skal også give medlemmerne svar på, hvorfor de er hos SF. Det skulle der gerne være nogle i ledelsen, der kan fortælle. Der skal være grund til at have et parti, der hedder SF. Hvis man ikke kan argumentere for behovet for at have to partier (S og SF, red.), skal man ikke have dem,« siger Pernille Frahm.
Ændringsforslag på vej
Udkastet er udformet af en referencegruppe under landsledelsen, som officielt har tiltrådt udkastet.
Men på den kommende weekends møde vil også medlemmer af landsledelsen ifølge Informations oplysninger stille ændringsforslag, der skal skærpe profilen.
Flere er bekymrede for en pragmatisme, der vil udvande SF i vælgernes bevidsthed — en bekymring, der næres af vælgernes fortsatte flugt i meningsmålingerne. Således står SF ifølge Berlingskes udregninger til yderligere to mandaters tilbagegang siden valget.
Og i sidste uge kunne Villy Søvndals parti notere sig en historisk nedtur, idet Enhedslisten for første gang var større end SF.
Medlem af SF Holbæks bestyrelse Benjamin Marling efterlyser tydelige værdier som klassekamp:
»Det bekymrer mig, at man skriver noget ud uden at definere klart, hvad man så vil. Du kan ikke være socialist uden også at være imod det klassesamfund, vi har. Derfor burde vi tale om, hvordan klassekampen skal forstås i 2011 frem for bare at skrive det ud,« siger han.
Benjamin Marling frygter, at SF i forsøget på at være regeringsduelig og moderne glemmer den kant, der adskiller partiet fra Socialdemokraterne:
»S er en samling af personer, der favner meget bredt. Det gør også, at de lidt mister identiteten og den kant, som har været vores styrke. Derfor bliver det også svært for vælgerne at se, hvor vi adskiller os,« siger han.
Debat om identitet
Lisbeth Bech Poulsen er nyvalgt MF'er, og selv om hun ikke længere er medlem af landsledelsen, deltog hun i de indledende drøftelser om et nyt program. Udover en sproglig fornyelse er der ifølge Lisbeth Bech Poulsen brug for en diskussion om indholdet:
»Diskussion om ens partis identitet har man ikke så tit. Derfor er det vigtigt, ikke mindst oven på valget, at vi tager den drøftelse.«
— SF Aalborg har med dig som bestyrelsesmedlem betonet behovet for at drøfte, hvordan SF adskiller sig fra S?
»Det er et klart, at vi skal have formuleret vores identitet og værdier i et klart sprog,« siger Lisbeth Bech Poulsen, som peger på individets plads i fællesskabet som afgørende for SF.
»Derudover synes jeg, at det er uinteressant at spørge, hvor vi ikke er enige med Venstre eller med Socialdemokraterne. Det handler om, hvad vi vil, og ikke om, hvad vi ikke vil,« siger hun.
Risiko for splittelse
Udkastet har også opgivet formuleringen om, at medarbejdereje skal være den dominerende ejendomsform. Og på partiets hjemmeside trives debatten om programmet:
»Hvordan skal dette overbevise nogen om, at SF er noget andet end Socialdemokratiet,« spørger en bruger ved navn Busse.
En anden SF'er anklager udkastet for at være utilstrækkeligt som analyse og strategi for et leve- og bæredygtigt socialistisk parti. Og uden plads til en kapitalisme kritik: »...så kan debatten og vedtagelsen af SF's principprogram betyde enten splittelse eller bare det, at alle os, hvor betegnelsen 'SF Classic' betyder noget. Vi vil begynde at sive lidt efter lidt - men det er måske også meningen,« lyder det fra signaturen Bur.
Udkastet skal lede frem mod en endelig vedtagelse af et nyt og meget meget kortere principprogram næste år.

