’Jeg har det, som om jeg er et dyr, når jeg sover udenfor’
George fra Ghana sover under et halvtag ved Blågård Skole eller i Folkets Park på Nørrebro, mens han om dagen samler pantflasker for at få råd til mad


 
	Så snart solen står op, begynder mågerne at rasere skraldespandene. De spreder madrester, tomme to go-kaffekopper og øldåser ud over hele Folkets Park. Hver morgen samler de overnattende i parken skraldet sammen, putter dåserne med pantmærker i poser og får området til at fremstå nogenlunde ordentligt, inden Københavns Kommunes renovationsarbejdere kommer forbi senere på dagen. Selv om mågerne er både aggresive og pågående – særligt når der er mad i nærheden – så alle må acceptere dem.

	George, som ikke ønsker at få sit efternavn i avisen, ruller sin sovepose og sit liggeunderlag sammen og lægger det op i et af parkens træer. Det gør alle de overnattende, så træerne er fyldt med soveposer, tasker og liggeunderlag. Bagefter vasker han sit ansigt og børster tænder på et offentligt toilet.

	George er 35 år og fra Ghana. Det er kun et par måneder siden, han landede i København, men siden den dag har han sovet på gaden. Enten i Folkets Park på Nørrebro i København eller under et halvtag på Blågård Skole. I løbet af sommeren har der ikke været andre muligheder, da de eneste herberger, hvor udlændinge kan sove, har været sommerlukket – i øvrigt er der sjældent plads til alle dem, der mangler en seng.

	»Jeg har det, som om jeg er et dyr, når jeg sover udenfor,« fortæller George, som er en spinkel mand klædt i mørke bukser og en lys striktrøje. Han ser hverken hjemløs eller forhutlet ud, men han slæber rundt på en gul nettopose i den ene hånd, som afslører, at han er nødsaget til at samle flasker for at få noget at spise og en gang imellem besøge et offentligt bad.

	Nødvendigt at samle flasker

	George er som mange af de mænd, han sover sammen med i parken om natten, rejst fra Sydeuropa, hvor der ikke længere er arbejde. Han forlod Ghana i 2003, tog til Libyen og bosatte sig et par måneder i Barcelona, inden han slog sig ned i Bilbao, hvor han har arbejdet på byggepladser. I 2008, da krisen ramte, var der ikke længere arbejde at få, og for et par måneder siden blev livet i Spanien for surt. Han tog først til Tyskland med bus og endte senere i Danmark. I løbet af dagen samler George flasker fire-fem timer og kan tjene mellem 50 og 300 kroner. Han tjener mest i weekenden, fortæller han.

	»Jeg har en arbejdstilladelse fra Spanien, som jeg regnede med at kunne bruge her. Jeg har søgt job inden for rengøring og håndværk, men det har været umuligt,« fortæller George, mens han stryger sig over sit karseklippede hår, og øjnene flakker en smule. Hans ven fra Gambia havde ellers fortalt ham, at der var masser af job i Danmark, og der gik da også et par måneder, før han opgav det projekt og begyndte at samle dåser og flasker.

	»Det er ydmygende, men nødvendigt. Folk er søde. De giver mig deres tomme dåser, og nogle giver mig også tøj og lidt forskelligt,« siger han.

	I Ghana har han en kone og to børn på et og tre år i hovedstaden Accra, og han har besøgt dem, når der har været penge nok. For et par år siden byggede han et hus til sin familie, og hvis man spørger ham, om han savner sin familie, griner han lidt, som om spørgsmålet er åndssvagt.

	»Selvfølgelig savner jeg dem! Men jeg forsøger at tjene penge til min alderdom og en fremtid i Ghana,« siger han og fortæller, at han drømmer om at rejse tilbage og starte et firma.

	Han nikker mod den halvfyldte Nettopose og siger, at det selvfølgelig lige nu ikke er muligt at spare penge op eller sende nogen hjem til familien, men han er rimelig fortrøstningsfuld og regner med, at han nok skal få et arbejde på et tidspunkt. George ringer ofte hjem til sin familie, men han undgår at fortælle, hvordan han lige nu lever på gaden i København.

	»Når jeg snakker med min kone, fortæller jeg, at det går godt. Jeg vil ikke fortælle, hvordan jeg i virkeligheden lever her. Hvis jeg siger, at det ikke går godt, bliver hun bekymret,« siger han. Den eneste, han fortæller sandheden, er hans ældste bror, for han har selv rejst og været i samme situation. Han forstår, det kan være svært.

	George har opgivet livet her, og om en måneds tid vil han rejse tilbage til Spanien, hvor han igen vil forsøge at finde noget arbejde trods en ledighed på 23 pct., og han ved, at mange spaniere er desperate og har brug for job. Men i Spanien har han i det mindste et sted at sove og nogle venner, han glæder sig til at se.

	»Lige nu er jeg ikke glad. Når jeg kommer til Spanien, bliver jeg glad igen,« siger han og begiver sig ud for at samle flere flasker ogsenere rulle sin sovepose ud under halvtaget på Blågård Skole.

