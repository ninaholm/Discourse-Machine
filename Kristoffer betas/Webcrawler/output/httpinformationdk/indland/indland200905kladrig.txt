K: Lad Rigsrevisionen kigge på Danida
Ekspertkritik får nu de konservatives Helge Adam Møller til at tage Danidas evalueringer op med udviklingsministeren. En Rigsrevisions-undersøgelse kan blive aktuel, siger politikeren
Udviklingsminister Ulla Tørnæs (V) vil ikke forholde sig til kritikken af Danida. Men det mener de konservative, at hun skal.


 Mens udviklingsminister Ulla Tørnæs (V) hidtil har afvist at forholde sig til kritikken af sit ministeriums måde at håndtere evalueringer på, er regeringskollegaen de konservative mindre tilbageholdende i forhold til den kritik, en række eksperter i går fremkom med i Information.
"Jeg vil ved første givne lejlighed tale med udviklingsministeren om sagen. Og det kan meget vel være, at at man derefter skulle lade Rigsrevisionen kigge på Danida," siger de konservatives udenrigsordfører Helge Adam Møller til Berlingske Tidende efter en række kritiske artikler i Information om først og fremmest regeringens erhvervssektor-program og evalueringskultur.
Kritikken fra en række eksperter går på, at kritiske evalueringer ignoreres i Danida, og at de konsulenter, der skriver kritisk om Danidas programmer, risikerer at udelukke sig selv fra fremtidige arbejdsopgaver: 
"Danida har lavet et stort evaleringssystem, som i det store hele bekræfter, hvad de ønsker at få at vide - nemlig at det går meget godt. De er overbeviste om, at de gør det godt, og så skal man jo ikke kritiseres," sagde Martin Paldam, der er professor i økonomi ved Århus Universitet, i gårsdagens Information. 
Tones ned
En vurdering, der blev bakket op af en række konsulenter og en tidligere medarbejder i Danida, som også beskriver, hvordan eksterne konsulenter ofte nedtoner deres kritik for ikke at få problemer.
"Man må være forsigtig med det, der kan betones som kritik. De mere marginale kritikpunkter bliver tonet ned," siger konsulenten Asbjørn Skaaland blandt andet.
Udviklingsministeren ville i går ikke forholde sig til kritikken af evaluerings-processen, der koster 20 millioner om året, da hun er på ferie. Men regeringskollegaen Helge Adam Møller lovede i går, at regeringen vil forholde sig til kritikken og kaldte måden at modtage kritik på "fuldstændig uacceptabel".
"Hvis Danida ikke er villige til at indrømme fejlene, så lærer de jo ikke noget af dem," siger han til Berlingske Tidende. toha

