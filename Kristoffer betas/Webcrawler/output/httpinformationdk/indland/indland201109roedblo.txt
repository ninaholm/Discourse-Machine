Rød blok vil stoppe brug af sharialov i socialsager
Det skal være slut med at henvise til en imams udtalelser om sharialov i sager om socialbedrageri, mener en samlet opposition efter ny afgørelse fra Det Sociale Nævn. Men enigheden i blokken rækker ikke til en samlet reform af reglerne om socialt bedrageri


 Kommunerne skal ikke længere kunne henvise til religiøse regler i sager om socialbedrageri. Det kræver Socialdemokraterne, SF, Enhedslisten og Radikale Venstre, efter at Det Sociale Nævn i en afgørelse i en sag mod Holbæk Kommune fastslår, at det »ikke er relevant«, om en borger er »gift på muslimsk«.
I foråret beskrev Information ellers, hvordan landets kommuner bruger imamers udtalelser om sharialoven, når de afgør sager om socialt bedrageri. Men henvisning til religiøse regler er uacceptabel i sociale sager, mener socialordfører Mette Frederiksen (S).
»Jeg tillægger ikke sharialovgivning nogen som helst betydning, og det er helt absurd, at vi skulle gøre det i den offentlige sektor. Måden, vi skal afdække socialt bedrageri, skal være uden religiøs hensyntagen,« siger hun og bakkes op af Marianne Jelved, socialordfører for Radikale Venstre.
»Jeg er fuldstændig enig i, at man omgående skal stoppe med at henvise til noget som helst religiøst i de her sager. Det svarer til, at vi sagde, fordi nogen er Jehovas vidne, så skal dommen falde ud på en anden måde end ellers. Det er helt uvedkommende,« siger hun.
Reglerne skal ændres
Oppositionen vil efter et valg kræve reglerne ændret, så det ikke længere er muligt at inddrage religiøse argumenter i sagerne.
»Den kommende socialminister skal lave en skrivelse til kommunerne og gøre det klart, at imamers udtalelser eller religiøse generaliseringer ikke skal bruges i afgørelser. Det kan ikke passe, at man i et demokratisk land henviser til den slags barokke regler,« siger socialordfører i SF Özlem Cekic. Imamens udtalelser kommer fra et undervisningsmateriale, som samtlige af kommunernes kontrolgrupper bliver undervist i, og som de kan henvise til for at dokumentere socialt snyd. Men også undervisningen til kommunerne skal stoppe, mener partierne.
»Man skal straks holde op med at bruge imamens udtalelser eller nogen anden form for henvisning til en borgers religion. Det gælder selvfølgelig også i undervisningen af kontrolgrupperne,« siger socialordfører for Enhedslisten Line Barfod.
Stopper ved sharia?
Mens enigheden om at holde op med at henvise til sharialovgivning i socialsager omfatter hele den røde blok, så er de ikke enige om, hvad der skal til for at løse en række af de andre problemer, som opstår i sager om socialt bedrageri. Står det til Enhedslisten, Radikale Venstre og SF skal kommunerne ikke længere kunne fratage borgere deres sociale ydelser uden at kunne bevise, at vedkommende reelt snyder. Som reglerne er nu, behøver kommunerne ikke »føre egentligt bevis for, at der er tale om ægteskabslignende forhold« i sager, hvor mødre anklages for ikke at være reelt enlige. De skal blot »kunne sandsynliggøre dette,« som det formuleres i Den Sociale Ankestyrelses praksis. Blandt andet på baggrund af en række sager, hvor Dagbladet Information har påvist store bevismæssige mangler i kommunernes praksis, vil Enhedslisten stille forslag om, at det ikke længere er kommunerne, der skal føre sagerne, men politiet.
»Jeg er jurist og har hele tiden haft svært ved at forstå, hvorfor det ved en almindelig straffesag er staten, der skal bevise, at du er skyldig hvorimod hvis du bliver anklaget for socialbedrageri, så er det dig, der skal løfte bevisbyrden,« siger Enhedslistens retsordfører Line Barfod, der bakkes op af både Radikale Venstre og SF.
Forslaget samler dog ikke flertal i en evt. kommende rød regering, da Socialdemokraterne ifølge socialordfører Mette Frederiksen ikke vil acceptere, at bevisbyrden bliver vendt om:
»Jeg er ikke villig til at bakke op om forslaget. Det er utroligt vigtigt at få afdækket socialt bedrageri, og jeg er også parat til at give nye beføjelser, hvis kommunerne ønsker det,« siger hun. Line Barfod anerkender, at nye regler kan medføre, at flere skyldige socialbedragere går fri, men det er underordnet, mener hun.
»Vi lever i et retssamfund, hvor man i alle andre sammenhænge siger, at det er bedre at ti skyldige går fri, end at én uskyldig straffes. Selvfølgelig er det vigtigt, at folk ikke snyder staten for ydelser, men det er vigtigere, at uskyldige familier ikke går i opløsning og mister deres livsgrundlag uden nogle holdbare beviser«.

