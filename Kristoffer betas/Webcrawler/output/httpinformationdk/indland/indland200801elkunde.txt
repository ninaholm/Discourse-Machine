Elkunder går fra Natur- til Modstrøm
Nyt elselskab vil sælge besparelser og CO2-neutralitet. DONG gør sig klar til konkurrencen om klimavenlig energiservice


 Det ny elselskab Modstrøm, der officielt går på banen på mandag, tiltrækker allerede forbrugere, der ønsker selskabets hjælp til at opnå elbesparelser og CO2-neutralitet. Og nogle af kunderne er angiveligt hidtidige købere af DONG Energys såkaldte Naturstrøm, som føler sig ført bag lyset af DONG's markedsføring og derfor vil skifte el-leverandør. Men DONG forbereder en modoffensiv i form af nye klimavenlige tilbud.
Modstrøm, der har den statslige Vækstfonden som største investor og Elsparefonden som samarbejdspartner, vil konkurrere med de traditionelle elselskaber ved foruden strøm at tilbyde forbrugerne hjælp til energibesparelser og CO2-reduktion. Alle kunder får automatisk en elspareskinne, der gør det nemmere at kontrollere og begrænse elforbruget til bl.a. de mange standby-funktioner i moderne elapparater. Dertil stilles en avanceret elaflæser til rådighed, så selskabet og forbrugeren konstant kan følge forbrugets udvikling og nemmere opnå besparelser via bl.a. kobling til Elsparefondens internetbaserede spareværktøj, hjemmesiden: Min bolig.
Foruden at sælge el og yde hjælp til besparelser tilbyder Modstrøm på kundens vegne at opkøbe og annullere CO2-kvoter, indkøbt på den europæiske kvotebørs. Ved at købe og destruere kvoter, fjerner man dem fra EU-puljen og hindrer dermed kraftværker og store industrier i Danmark eller EU i at udlede en tilsvarende mængde CO2.
"Jo færre CO2-kvoter, der er til rådighed for de store energiproducenter, jo mere motiveret bliver de til at producere strøm, der ikke belaster klimaet unødigt med CO2," siger Modstrøms administrerende direktør, Roar Seeger.
Som forbruger kan man vælge at lade Modstrøm destruere kvoter opkøbt for den fem pct. besparelse på elforbruget, som elselskabet garanterer. Eller man kan vælge at blive helt CO2-neutral ved, at Modstrøm opkøber kvoter svarende til hele den CO2-udledning, kundens eget elforbrug giver anledning til. 
"60 pct. af de kunder, vi allerede har fået, vælger CO2-Neutral, det mest klimavenlige produkt, vi har. Der er tydeligvis stor interesse for at blive mere klimavenlig i sit elforbrug," siger Roar Seeger.
Modoffensiven
Efter at nyheden om Modstrøms etablering blev kendt i sidste uge, fik det ny selskab i løbet af et par dage de første 100 kunder. Nogle af dem er hidtidige købere af DONG Energys Naturstrøm, markedsført som strøm produceret på danske vindmøller, der kunne sikre forbrugeren elektricitet med mindre CO2-udledning. Både grønne organisationer og erhvervsfolk har imidlertid påpeget, at DONG's vindmøller har produceret strøm på Tunø Knob i 13 år, at de derfor allerede er betalt, og at de hverken producerer mere strøm eller sikrer mindre CO2 af, at DONG-kunder betaler et tillæg for Naturstrøm.
Kritikken førte forleden til, at DONG ændrede sin markedsføring og meddelte, at kunder, der følte sig snydt, gerne måtte 'henvende sig.'
Roar Seeger siger, at nogle af Naturstrøms-kunderne nu banker på hos Modstrøm.
"Vi har fået en del henvendelser fra utilfredse DONG-kunder, der troede, de fik naturstrøm, men har opdaget, at det fik de ikke."
Nogle af dem har nu besluttet at købe strøm, elbesparelser og CO2-kvotedestruktion hos Modstrøm.
Hos DONG Energy siger koncerndirektør Lars Clausen, at der er tale om "under 20 Naturstrømkunder." 
"DONG vil gøre det så let som overhovedet muligt for de kunder, som ønsker at skifte. Det tager vi ikke noget administrationsgebyr for. Men for de kunder, der har indgået en såkaldt fastprisaftale for deres elektricitet - Naturstrøm eller konventionel strøm - så tager vi et gebyr, der svarer til den omkostning, vi påføres, når vi skal ud af den binding til en fast strømpris, vi har foretaget på kundens vegne," siger Lars Clausen.
Han understreger, at DONG ønsker så megen konkurrence som overhovedet muligt.
"Så vi hilser Modstrøm velkommen. Det er et spændende grundlag at arbejde efter: At skabe mere ansvarlige forbrugere af energi - det er samme platform, som DONG arbejder på."
DONG-direktøren har for længst i pressen medgivet, at Naturstrøm ikke i sig selv sikrer mindre CO2-udledning. Derfor forbereder DONG Energy nu i dialog med bl.a. kunder og ngo'er en ny buket af klimavenlige tilbud, som ventes klar i den tidlige sommer. I buketten indgår også, i en eller anden form, muligheden for køb og annullering af CO2-kvoter. Det er et tilbud, DONG allerede længe har kørt i mindre skala. Og det har i sig selv givet megen presseomtale, fordi DONG's kvoter kostede mærkbart mere end kvoter solgt af f.eks. Chesters Bogcafé, en idealistisk bogcafé på Christianshavn.
"Vi har solgt 300 ton CO2-kvoter og tjent 12.000 kr. på det sidste år. Det fylder meget i pressen, også mere end det faktum, at vi samtidig har brugt mange mia. kr. på CO2-fri offshore vindmølleparker," siger Lars Clausen.
Han tilføjer, at DONG også længe har hjulpet kunder til energibesparelser via rådgivning.
"Vi har sidste år i rene energibesparelser sparet, hvad der svarer til strømmen fra i størrelsesorden 40.000 boliger via en aktiv rådgivningsindsats. Det svarer til omkring 100.000 ton CO2. Så det er en indsats med langt, langt større reel klimaeffekt end vores salg af CO2-kvoter."
"Det eneste, der rigtig tæller, når det gælder om at fremme energibesparelser, er, at debatten fortsætter. Jo mere I skriver, og jo mere konkurrence, der kommer, desto mere vil forbrugerne også begynde at bevæge sig den vej."
Hos Modstrøm pointerer Roar Seeger, at den strøm, Modstrøm sælger, er konventionel strøm indkøbt på den nordiske elbørs Nord Pool.
"Vi mener, det er vildledning af forbrugerne at foregive, at strømmen i ledningerne er en særlig grøn strøm. Det er den ikke i dag, og derfor forsøger vi ikke at sælge den som en sådan."
Fra på mandag kan det ny elselskabs produkter foruden på Modstrøms hjemmeside købes i butikker tilhørende Tele-kæden og Merlin.


