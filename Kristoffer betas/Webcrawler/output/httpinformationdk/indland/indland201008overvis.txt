Overvismand: Kritik fra oppositionen er forfejlet
Oppositionen kritiserer regeringen for ikke at puste endnu mere til væksten i finansloven for næste år. Men der  er gjort rigeligt i de foregående år, siger overvismand og erklærer sig enig i regeringens prioriteringer


 S og SF tager helt fejl, når de kritiserer regeringen for ikke at puste nok til væksten i sit finanslovsforslag for næste år. Sådan lyder dommen fra økonomisk overvismand Hans Jørgen Whitta-Jacobsen, der er professor i økonomi på Københavns Universitet.
»Det er rigtigt, at der næste år vil være en betydelig opbremsning i, hvor kraftigt økonomien bliver stimuleret. Men økonomien bliver fortsat stimuleret i 2011. Det er et budskab, der ikke rigtig er trængt igennem,« siger Whitta-Jacobsen.
Knap havde finansminister Claus Hjort Frederiksen (V) afsluttet sin præsentation af næste års finanslovsforslag, før oppositionen gik til angreb. Ser man alene på de foreslåede tiltag for næste år, lægger de en dæmper på økonomien på ca. en halv procent af BNP. Dét fik i gårsdagens Information AE-rådet til at betegne finansloven som den skrappeste siden kartoffelkuren i midt-80'erne - og S-finansordfører Morten Bødskov er enig:
»Væksten humper stadig afsted - og man bør i stedet undgå besparelser og få investeret i at få skabt nogle nye arbejdspladser,« siger han.
Ikke nødvendigt
Men dét er ikke nødvendigt, siger Whitta-Jacobsen.
For godt nok trykker regeringen på bremsen i forhold til sidste år. Men i både 2010 og i 2009 pumpede man også historisk mange offentlige midler ud i økonomien - blandt andet i offentlige investeringer, skattelettelser og et - godt nok utilsigtet - højt offentligt forbrug. Selv om der bliver trykket på bremsen på alle tre områder næste år, så vil de næste år stadig være på et niveau, hvor de er med til at skabe aktivitet i samfundet.
»Alt i alt er der tale om, at regeringen fortsat stimulerer økonomien i 2011 - men dog ikke så meget som i 2010,« siger Whitta-Jacobsen.
- Så I er uenige med oppositionen, når den anklager regeringen for ikke at skabe nok vækst næste år?
»Ja, vi synes egentlig, at denne her opbremsning harmonerer meget godt med konjunkturudviklingen, som vi vurderer den lige nu,« siger Hans Jørgen Whitta-Jacobsen.
Også efter Claus Hjort Frederiksens mening er regeringens finanslovsforslag dog utrolig skrabet.
»Vi har måtte indstille os på realiteternes verden. Der er ingen overskud på de offentlige finanser. Vi står med et underskud på over 80 mia. næste år - og det må vi håndtere,« siger han om forslaget, der først og fremmest er en udmøntning af den »genopretningsplan«, som VKO vedtog før sommerferien.
Dén betyder bl.a. besparelser via nulvækst i det offentlige og en halvering af dagpengeperioden. Og så betyder det en »omprioritering«, hvor ulandsbistanden, flere uddannelsesområder, børnepengene og en generel besparelse i ministerier skal give 10 mia. kr.
Halvdelen skal bruges på sundhedsområdet, og halvdelen kan ende med at finansiere en lang række tiltag inden for både børns læsning, øget optag på vidergående uddannelser, svage grupper og politiet.
Claus Hjort Frederiksen erklærede i går, at »efter omstændighederne går det godt« for dansk økonomi, der efter regeringens opfattelse vil vokse »moderat« næste år. Men flere økonomer er skeptiske over for, om prognoserne vil holde - især på grund af dårlige tal fra USA og Asien.
»Det vil automatisk smitte negativt af herhjemme«, siger cheføkonom Steen Bocian til Ritzau.
Intet til vækstforum
Regeringen venter sig meget af det såkaldte »Vækstforum«, der til september barsler med konkrete forslag til, hvordan Danmark også på længere sigt kan skabe fornyet vækst og beskæftigelse. Men finansministeren måtte i går erkende, at der ikke er sat penge af til de forslag, forummet måtte komme med.
Dét møder skarp kritik fra de Radikales finansordfører, Morten Østergaard:
»Det her Vækstforum virker som en afledningsmanøvre, og man kan også konstatere, at erhvervslivet har meget ringe forventninger til dets resultater,« siger han.


