Vi har brug for elite-bacheloruddannelse
Det er en ret sikker prognose, at kvaliteten af de danske kandidat-uddannelser vil falde i de kommende år. Derfor er der brug for en eliteuddannelse på bachelorniveau


 Lige nu er den smukke universitetspark uden for mit vindue fyldt med forventningsfulde nye studerende, der forbereder sig til deres første semester. Om fem til ti år har langt de fleste af disse forladt universitetet. Nogle har valgt at søge andre uddannelser, mens andre har fået en bachelorgrad, en kandidatgrad eller ph.d.-grad. Hvordan ser universitetet ud, når dette års russere er færdiguddannede?
I de seneste fire årtier er antallet af universitetsstuderende mangedoblet. I de kommende halve snes år må vi forvente, at presset for at få endnu flere igennem de videregående uddannelser forøges betydeligt.
For det første indebærer dette, at en større andel af en ungdomsårgang skal ind på universiteterne, hvilket kræver, at man udbreder rekrutteringen såvel geografisk som til nye befolkningsgrupper. For det andet skal en forøget tilgang også resultere i en forøget produktion af kandidater. Det vil sige, at de studerende også skal gennemføre studierne. Og endelig skal de studerende gives en uddannelse, der er brug for: de færdiguddannede kandidater skal finde beskæftigelse, og helst en der kan dække samfundets investering.
På det samfundsvidenskabelige område er det sidste næppe noget stort problem, hvis man ellers formår at opretholde kvaliteten, men spørgsmålet er om man er i stand til det. Det, der hidtil har været af afgørende betydning for den internationalt relativt høje kvalitet af de danske samfundsvidenskabelige kandidatuddannelser, har været, at uddannelserne var fem-årige studier, der var koncentreret om at udvikle kompetencer inden for de enkelte fagdiscipliner.
Ringere uddannelser
De meget lave STÅ-takster på det samfundsvidenskabelige område indebærer, at undervisningen kun er i nærheden af at løbe rundt rent økonomisk, hvis der er en betydelig grad af selvstudium, og forelæsningerne foregår på meget store hold.
Det er en situation, der ikke vil blive ændret i nævneværdigt omfang, hvis STÅ-taksterne fremover blot forøges med nogle få tusinde kroner, som det netop er foreslået.
Den nødtvunget anvendte undervisningsform er, som alle erkender, ikke optimal, og den indebærer uden tvivl, at kvaliteten er lavere, end den kunne være, og ikke mindst at frafaldet er forholdsvist stort. Et stort frafald kan selvfølgelig formindskes ved at sænke eksamenskravene, men det har ingen ønsket hidtil, selvom hele STÅ-systemet og statens belønningssystem i øvrigt tilskynder en sådan adfærd.
Vanskelige studerende
En forøgelse af tilgangen med studerende, der formentlig er mere krævende og vanskeligere at få igennem studiet end de studerende, der allerede i dag starter på studierne, vil enten indebære, at undervisningen giver et endnu større underskud end i dag, eller at kravene sænkes. Det er med andre ord en ret sikker prognose, at kvaliteten af de danske kandidatuddannelser vil falde i de kommende år. Denne tendens forstærkes af, at der samtidig er et stigende krav om, at bacheloruddannelsen skal gøres bredere, ikke alene spredes ud til flere institutioner, men også gøres fagligt bredere, så et bachelorstudium kan give adgang til en række kandidatstudier, hvilket kun kan lade sig gøre ved at sænke de faglige krav på kandidatstudiet.
Hvis man skal opretholde kvaliteten, i det mindste i et vist segment, er der formentlig kun en mulighed: ud over udbud af elitekandidatstudier bør der også oprettes tilhørende elitebachelorstudier. Det vil sige, at man skaber et tostrenget system, hvor hovedparten får en bred bacheloruddannelse, måske efterfulgt af en mere specialiseret kandidatuddannelse, mens en mindre del gennemfører en meget specialiseret og fagligt krævende bachelor- og kandidatuddannelse, der i mange tilfælde vil blive afsluttet med en ph.d.-uddannelse.
fakultet@infomation.dk
Svend Hylleberg er dekan på Det Samfundsvidenskabelige Fakultet på Aarhus Universitet

