Nobelprismodtager: Dansk grundforskning i alvorlige problemer
Forskningen domineres af modeluner i stedet for kvalitet, i det nuværende system, mener den dansk-amerikanske nobelprismodtager i fysik Ben R. Mottelson


 Videnskabsminister Helge Sander inviterede en række stjerneforskere til nobelprisfrokost i august sidste år for at diskutere, hvordan man kan øge sandsynligheden for, at danske forskere opnår nobelprisen. Danske forskere har modtaget 13 nobelpriser, siden prisen blev oprettet i 1901, men den dansk-amerikanske fysiker Ben R. Mottelson, der modtog nobelprisen i fysik i 1975, mener ikke, at regeringens forskningspolitik øger sandsynligheden for flere danske nobelpriser, tværtimod. 
"Der er et alvorligt problem med Danmarks grundforskning. I dag satser man på at uddele pengene gennem fonde, i stedet for at give universiteterne retten til at uddele pengene. Det er fordi, man har en tro på, at man administrativt og politisk kan udvælge den bedste forskning, og det er en stor fejl," siger Ben R. Mottelson, der er professor ved det Nordiske Institut for Teoretisk Fysik. 
Den strategiske forskning, hvor fonde uddeler penge indenfor på forhånd afgrænsede områder, er ifølge en anden dansk nobelprismodtager i kemi, Jens Chr. Skou, alt for dominerende i Danmark. Jens Chr. Skou fremførte en hård kritik af de strategiske forskningsfonde i onsdagens Information, og den er Ben R. Mottelson enig i. 
"De strategiske forskningsråd er et forsøg på fra politisk side at styre forskningen, men det fører ikke til forskning af høj kvalitet, det bliver forskning efter tilfældig mode," siger Ben R. Mottelson. 
"Hvis H. C. Ørsted, der opdagede elektromagnetismen i 1820, havde levet under de strategiske forskningsråd, havde han i stedet opfundet en forbedring af stearinlyset," siger Ben R. Mottelson. 


