Var Karen og August elendig eller genial markedsføring?
En uskyldig hjemmevideo på YouTube viste sig at være en reklamefilm, som skulle lokke turister til Danmark. VisitDenmark, som stod bag filmen, har nu fjernet reklamefilmen igen. Den var elendig, vurderer professor. Andre kalder dog filmen et smart træk


 'Hello, my name is Karen and I'm from Denmark.'
Sådan begynder Karen sin præsentation af sig selv i den hjemmevideo, som hun - ifølge videoen - har lagt op på hjemmesiden YouTube. Videoen er et forsøg på at få fat i faren til August, som er den baby, hun sidder med på skødet. Hun forsikrer om, at hun ikke er en bimbo, for hun har ikke været sammen med andre fyre siden den nat i Nyhavn for halvandet siden, hvor hun inviterede Augusts far med hjem for at vise ham, hvad 'hygge' går ud på.
»I don't remember where you're from and I don't even remember your name,« siger Karen. Og det er der en grund til. For episoden i Nyhavn har aldrig fundet sted, Karen er i virkeligheden skuespiller, og August er slet ikke hendes søn.
Hjemmevideoen om mødet mellem turisten i København og Karen er nemlig en reklamefilm for den offentligt finansierede turistorganisation VisitDenmark, som skal få flere turister til at rejse hertil.
Politisk pres
Reklamefilmen nåede at ligge på internettet i fire dage og blive set af en million mennesker, før filmen i går blev fjernet igen. Begrundelsen var, at filmen havde stødt for mange mennesker, og at reklamens indhold var blevet negativt fortolket i pressen.
Men filmen er et smart træk, vurderer adjunkt ved Aarhus Universitet Sophie Esmann Andersen. For på den måde får reklamefilmen sit helt eget liv på internettet.
»Hvis VisitDenmarks argument for at fjerne reklamefilmen er, at den er blevet misfortolket, så er det en stor misforståelse fra deres side. For det er netop dét, et socialt medie som YouTube går ud på. Sådan en hjemmeside lever jo af, at folk går ind på siden, skriver kommentarer til videoer og sender dem videre til hinanden og taler om dem,« siger hun.
Sophie Esmann Andersen mener, at reklamefilmen får ekstra meget omtale nu, hvor den er blevet fjernet. For selv om filmen er blevet fjernet af VisitDenmark lever den stadig videre i form af alle de kopier, som efterfølgende er dukket op på YouTube. Christian Strand, som er direktør for interaktive medier i mediebureauet IUM, tror dog ikke, at det på forhånd var planlagt, at videoen skulle slettes.
»Der er kommet et politisk pres, som gør, at VisitDenmark ikke har haft noget valg. Der er sandsynligvis nogen, der har vredet armen om på dem. For ud fra en reklameøkonomisk vinkel giver det ikke mening at fjerne filmen,« siger Christian Strand.
Han mener, at reklamefilmen er vellykket, fordi den har formået at sætte Danmark på landkortet.
»Ud fra den hensigt kan man ikke være i tvivl om, at det er lykkedes. For filmen har i høj grad gjort Danmark kendt for andet end tegninger,« siger Christian Strand og tilføjer, at de værdier, som bliver præsenteret i filmen, stemmer overens med de værdier, som Danmark ellers står for.
»Det er Karen selv, der vælger at stå frem og blotte sig for resten af verden,« siger han.
Christian Strand vil dog ikke kommentere filmens kvindebillede og seksuelle undertoner.
Det vil professor ved Copenhagen Business School Suzanne C. Beckmann til gengæld gerne. Hun mener ikke, at VisitDenmarks argument om, at filmen viser et eksempel på en selvstændig og frigjort dansk kvinde holder.
»Der er tale om en kvinde, som har fået et blackout, dyrket ubeskyttet sex og nu sidder i en uheldig situation. Hvis formålet med filmen har været at skabe et positivt billede af Danmark, er den helt forfejlet,« siger hun.
Gratis fadøl virker også
Sophie Esmann Andersen mener heller ikke, at reklamefilmen er en succes, fordi den er blevet set af en million mennesker verden over.
»Hvis VisitDenmark sætter lighedstegn mellem klik på YouTube og antallet af besøgende turister, så er den lykkedes. Men så enkel er verden ikke. Videoen har medført en masse omtale og snak om pik og patter, men det er en temmelig uinteressant effekt,« siger hun og tilføjer, at det også ville blive en succes, hvis Danmark tilbød gratis fadøl ved grænserne.
»Spørgsmålet er bare, om det ville være en specielt langsigtet strategi«.
Lektor ved Copenhagen Business School Henrik Merkelsen mener også, at strategien er forfejlet. Han hæfter sig især ved, at filmens budskab ikke trænger igennem.
»På YouTube kan man som bruger ikke vide, om formålet med den enkelte video er reklame eller noget helt andet. Derfor skal budskabet være klart,« siger han og understreger, at det ikke er tilfældet med VisitDenmarks reklame.
»Filmen rammer forbi målgruppen, fordi den i første omgang er blevet taget alvorligt, mens folk i anden omgang bare er blevet skuffede over, at den viste sig at være falsk. Budskabet har været meget nemt at misforstå, og på den måde er chancen for at det reelle budskab når ud til folk forsvindende lille,« siger han.
Selv om VisitDenmark har fjernet reklamefilmen, findes den stadig i en række versioner på YouTube. Her er en række kreative bud på, hvem der måtte være Augusts far, begyndt at dukke op.

Se videoen på http://www.youtube.com/watch?v=_ZdDTqMKtHE

