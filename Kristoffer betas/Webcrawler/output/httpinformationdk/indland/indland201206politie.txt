Politiet: Rockere påvirker Christianias styreform
Ifølge Københavns Politi påvirkes styreformen på Christiania af ’de stærkt negative bandegrupperinger’ omkring Pusher Street. Bestyrelsesformand i Fonden Fristaden Christiania afviser
Københavns Politi skriver i en besvarelse til Folketingets Retsudvalg, at ’styreformen på Christiania påvirkes af de stærkt negative bandegrupperinger omkring Pusher Street

Det er ikke kun hashhandlen på Christiania, som rockerne ifølge politiet sidder på. Københavns Politi har vurderet, at der omsættes hash for op imod en milliard kroner om året, og det er deres indtryk, at Hells Angels finansierer en stor del af deres virksomhed med hashhandlen på Pusher Street. Men de mener også, at rockerne påvirker Fristadens beslutningsprocesser. I en besvarelse til Folketingets Retsudvalg den 25. april skrev justitsminister Morten Bødskov (S) følgende:»Københavns Politi har oplyst, at det er politikredsens umiddelbare indtryk, at styreformen på Christiania påvirkes af de stærkt negative bandegrupperinger omkring Pusherstreet.«Over for Information forklarer chefpolitiinspektør i Københavns PolitiJørn Aaby, at politiets oplysning til justitsministeren hviler på kildeoplysninger, som politiet er i besiddelse af.»Vi har også kontakter på Christiania,« siger han. »Og på Christiania har man nogle beslutningsfora, hvori man løbende drøfter nogle af de problemer, der er på Pusher Street. I forhold til det plenum er der nogle, der har visse påvirkningsmuligheder,« siger han.»Der foregår løbende en relation mellem personer med banderelationer og den øvrige del af Christiania. Man kan ikke påstå total adskillelse,« siger han og forklarer, at relationerne f.eks. kan være intimidering af fællesmøder og trusler i forbindelse med lejemål.»Enkeltpersoner på Christiania ser hashsalget og ikke mindst rockernes tilstedeværelse i miljøet som et stigende problem. De siger til os, at det udgør en trussel for Christiania, men de siger også, at hvis nogen udtaler sig kritisk om det, kan de blive udsat for forskellige former for chikane.«Han understreger, at oplysningerne stammer fra førstehåndsvidner.En gratis omgangFra 1. juli skal Christiania overtage sig selv, og i den forbindelse er Fonden Fristaden Christiania blevet etableret. Fondens bestyrelsesformand, Joram Suszkiewicz, der selv er christianit, kalder chefpolitiinspektørens påstand en »gratis omgang«.»Der er rockere alle vegne, også i Rungsted og Tuborg Havn, men der er ingen af os, der føler, at de skulle have en dominerende indflydelse her. Og da slet ikke på Christianias beslutningskultur,« siger han.Bestyrelsesformanden kan slet ikke genkendte politiets påstand, men til gengæld kan han genkende at have hørt dem sige det »tusind gange før«.»Men jeg har også set det modbevist tusind gange,« siger han og påpeger, at der ikke kan føres dokumentation for, at påstandene skulle være sande.»Det er påstande, som er fuldstændig gratis at slynge frem, men som har en voldsom indflydelse på, hvordan debatten om Christiania former sig i medierne. Og det er vi faktisk rigtig trætte og kede af.«Ikke en isoleret øI februar fremførte ekschristianitten Kjeld Pries en kritik af Fristaden i en kronik i Politiken, hvor han blandt andet hævdede, at han skulle være blevet smidt ud fra et fællesmøde af rockerlignende typer, og ifølge chefpolitiinspektør Jørn Aaby bekræfter Københavns Politis kilder på Christiania lignende tilstande. Men den køber Suszkieweicz, som selv var til stede på mødet, ikke.»Kjeld Pries påstår at være blevet smidt ud af rockere, men det var faktisk gamle christianitter, som bad ham forlade mødet. Det var et vigtigt fællesmøde, og han mødte op uden at være christianit. Og i øvrigt i en 200 hestes brandert,« siger han og kalder hele debatten en »pseudodiskussion«.»Der er ikke nogen tvivl om, at bandemiljøet i Danmark er eksploderet, og at handel med hård narkotika er meget mere udbredt i dag end for ti år siden, men det har jo ikke noget direkte med Christiania at gøre,« siger han.Staden er ikke en isoleret ø uden kontakt med omverdenen, mener han, og derfor er det klart, at de tendenser, der gør sig gældende i det omkringliggende samfund, også vil kunne mærkes.»Kriminelle miljøer findes overalt. Det, vi prøver at gøre, er at holde den kriminelle underverden ansvarlig i forhold til vores lille samfund i erkendelse af, at vi nok aldrig ville blive den 100 procent kvit.«
