Vinderen hedder Thulesen Dahl
Formandsopgøret i Venstre skader blå blok, men gavner Dansk Folkepartis ambitioner om at blive et midterparti, der samler frustrerede vælgere fra begge fløje
 
	Der er især en, der profiterer af krisen i Venstre, og det er DF-formand Kristian Thulesen Dahl


 
	Det ligger i Dansk Folkepartis dna at samle på frustrerede vælgere. Og Lars Løkke Rasmussens sager og Venstres øjeblikkelig ledelseskrise er med til at gøre Dansk Folkeparti til et mere legitimt valg for frustrerede vælgere i blå blok.

	Det vurderer politisk kommentator Erik Meier Carlsen.

	»Lige nu er det Venstre-vælgerne, der synes, at tingene falder fra hinanden. Den fremgang, som er realiseret hos Dansk Folkeparti, skaber en større legitimitet omkring partiet. Dæmoniseringen af partiet har gjort, at mange, der måske var enige i noget af partiets politik, har syntes, at det var et alvorligt skridt at stemme på Dansk Folkeparti. Det er blevet meget lettere nu, det er der ingen tvivl om,« siger han.

	Ifølge de to seneste meningsmålinger offentliggjort mandag profiterer henholdsvis Socialdemokraterne og Dansk Folkeparti på, at vælgerne vender Venstre ryggen på grund af Lars Løkke Rasmussens seneste sag om køb af tøj for 152.000 kroner.

	Men set i et længere perspektiv er Dansk Folkeparti vokset støt og tager også vælgere fra Venstre, vurderer valgforsker ved Aarhus Universitet Rune Stubager.

	»De seneste skandalesager i Venstre giver Dansk Folkeparti et nøk opad i meningsmålingerne. Men der er tale om en længerevarende udvikling, hvor sivningen fra Venstre til Dansk Folkeparti sætter ind på baggrund af diskussionen i Venstre om nulvækst og udgiftsstop. Mens Venstre langsomt slides ned, samler Dansk Folkeparti stemmer fra det parti også, mens Socialdemokraterne ligger ret stabilt i samme periode,« siger Rune Stubager.

	Ønskeposition

	I vælgernes øjne er Dansk Folkeparti i færd med at placere sig i ønskepositionen, hvor partiet både appellerer til borgerlige vælgere, der er trætte af Lars Løkke Rasmussen, og socialdemokratiske vælgere, der er skuffede over regeringens økonomiske politik, påpeger Erik Meier Carlsen.

	»Det er lykkedes Kristian Thulesen Dahl meget behændigt at placere sig i midten af dansk politik. Det var også Pia Kjærsgaards projekt, og Dansk Folkeparti har jo haft en væsentlig appel til Socialdemokraternes vælgere. I en situation, hvor frustrationen er til stede hos vælgerne på begge sider, har Dansk Folkeparti kapaciteten til at samle op på begge fløje,« siger han.

	Moralisme

	Den vurdering deler Søren Risbjerg Thomsen, der er valgforsker på Aarhus Universitet.

	»Som parti er Dansk Folkeparti et modstykke til både Socialdemokraterne og Venstre, og begge partier har haft problemer bl.a. med formanden. Det har Dansk Folkeparti profiteret af,« siger han.

	Det er i højere grad moral og troværdighed, der har været medvirkende til Lars Løkke Rasmussens krise, og ikke utilfredshed med Venstres politik som sådan.

	Ironisk er det derfor, at udenrigsordfører Søren Pind efter folketingsvalget kaldte Løkke Rasmussen for Danmarks moralske leder.

	Men ifølge Meier Carlsen er det nu Dansk Folkepartis leder, Kristian Thulesen Dahl, der fremstår som et ’renere’ alternativ.

	»Jeg mener personligt, at der er en hel del smålighed i det voldsomme angreb på Løkke Rasmussen, og jeg vil sige, at der er tale om moralisme snarere end moralske problemer. Men det, vi ser, er, at Thulesen Dahl måske kan blive repræsentant for en ny moralisme i den borgerlige blok. Han fremstår renere end de andre,« siger Erik Meier Carlsen.

	En særlig situation

	Om Dansk Folkepartis fremgang direkte kan rykke afgørende på magtbalancen i blå blok og få betydning for, hvem der i fremtiden skal være blå bloks statsministerkandidat, er dog alt for tidligt at sige, mener Erik Meier Carlsen.

	Han mener, at Venstres øjeblikkelige situation er ganske særlig, og nedturen minder om flere andre partiers turbulente tur i meningsmålingerne i nyere tid.

	»Det er vigtigt at være opmærksom på, at vælgerne reagerer anderledes, når de bliver spurgt i meningsmålinger, og når de stemmer til europaparlamentsvalg, end de gør, når de står i de mørke rum til et folketingsvalg. Fordi folketingsvalget har langt mere direkte indflydelse på vælgernes hverdag. Desuden har der i nyere tid været nogle bobler af vælgertilslutning, der er forsvundet: Liberal Alliance og SF er eksempler. De her vælgerbevægelser kan ændre sig meget hurtigt,« siger han.

	Det har ikke været muligt at få en kommentar fra Dansk Folkepartis formand Kristian Thulesen Dahl eller gruppeformand Peter Skaarup.

