I buret skal de - kyl dem ind



 EN KRIMINALGÅDE: Mængden af forbrydelser har i Danmark været faldende i årevis og er nede på niveauet for 20-25 år siden. Alligevel strammer Folketinget straffeloven som aldrig før. Hyppigere og hyppigere. Strammere og strammere. Hvordan hænger det sammen?
Det spørgsmål stiller Information i sin serie: 'Retspolitik eller strafpolitik'.
I lørdagsavisen forklarer Britta Kyvsgaard, der er chef for Justitsministeriets Forskningsenhed, at folk i dag er mere tilbøjelige til at anmelde vold, som de tidligere fandt sig i, men at det faktiske antal af voldstilfælde "har ligget stabilt siden i hvert fald 1995 og i ti-året inden snarere var højere end lavere".
De tal kunne givetvis få de straffelovsstrammende politikere til at rose sig af, at det er deres stramninger, der kuer folks voldelige tilbøjeligheder.
DET ER BARE ikke rigtigt. Internationale erfaringer viser, at sammenhængen mellem strafferamme og forbrydelse på ingen måde er entydig. Et land som Finland har valgt den humane linje i straffepolitikken. USA har valgt den drakoniske. Det har givet følgende erfaring: Vi kan halvere strafmængden, uden at kriminaliteten stiger. Og vi kan fordoble strafmængden, uden at kriminaliteten falder. Finland beviser det første, USA det andet.
Til gengæld er det entydigt, at folk ikke bliver bedre mennesker af at sidde i fængsel. De bliver forråede, har deres fremtidsudsigter ødelagt og erhverver nye kriminelle færdigheder fra deres medfanger.
Helt uden straf kan et samfund ikke fungere, hvis selvtægt skal holdes i ave. De forurettede har krav på en anerkendelse af deres lidelser. Og så er der "den folkelige retsfølelse", som justitsminister Lene Espersen (K) optræder som hævnens engel for - uden at begrebet derved får et klarere indhold.
Kriminologer peger på, at en faktor bag straffelysten kan være den renselse, man føler ved, at andre straffes. Nogle forskere har omtalt en ritualiseret 'social orgasme' ved straf.
BLANDT GÅDERNE i kriminalpolitikken er: 
Hvem er den sande repræsentant for 'den folkelige retsfølelse'? Man skulle jo tro, det var folket. Men folket ønsker mildere straffe. Det viste for nyligt en stor undersøgelse af danskernes syn på straf, lavet af professor dr.jur. Flemming Balvig. Stillet over for konkrete sager var de adspurgte indstillet på mildere straffe end domstolenes. Stod det til befolkningen, ville konfliktråd, samfundstjeneste og behandling i flere sager træde i stedet for fængselsstraf.
Den folkelige humane indstilling kan også aflæses helt konkret. I straffesager medvirker oftest nævninge og domsmænd, og de voterer hyppigt for lempeligere behandling af de tiltalte. Når disse lægdommere afgiver dissens, går 60 procent af dissenserne i retning af mildhed, mens kun otte procent går i retning af strenghed.
Hvem er det, der udvælger lægdommerne? Det er de politiske partier i landets kommunalbestyrelser! Når politikere himler op om "blødsødne domstole, ude af trit med befolkningen", er det altså deres egne tillidsfolk, som de rakker ned på. Det er nok det mest mystiske af alle straffehysteriets mysterier.
STRAFFEHYSTERIET er et indlån fra angelsaksiske lande. Her opdagede højrefløjene allerede i 1970'erne, at der er jævne folks stemmer i skrappe krav om lov-og-orden, gerne med underforstået udpegning af mørklødede som typer, der bedst opbevares i bur.
Herhjemme kunne den slags demagogi ikke vinde indpas, så længe der blandt ledende politikere endnu var nogle, der som modstandsfolk havde siddet fængslet af Gestapo under den tyske besættelse. Det havde f.eks. den konservative indenrigsminister Poul Sørensen og den konservative justitsminister Knud Thestrup. De havde intet godt at sige om indespærring. 
Deres erfaring findes ikke længere blandt aktive danske politikere, og med Dansk Folkeparti har lov-og-orden kravet også gjort sin høst af arbejderstemmer i Danmark.
Pia Kjærsgaards straffekampagne - selvsagt sigtet mod synlige etniske grupper - er så succesrig, at det lammer de øvrige partier, bortset fra de radikale, Enhedslisten og et halvt SF. 
Dette forår gjorde Socialdemokraternes retsordfører, Karen Hækkerup, sig gældende med et krav om, at hævnen sættes højere som motiv for dansk kriminalpolitik.
HVIS KAREN HÆKKERUP og hendes parti tror, at man på den måde lukker luften ud af Dansk Folkeparti, bør de blive klogere ved at læse gårsdagens Information. Dansk Folkepartis retsordfører, Peter Skaarup, forlanger endnu mere hårde straffe over hele linjen, og han lovpriser amerikansk tankegang om strenge straffes gavnlige virkninger.
At hårdere straffe ikke mindsker antallet af forbrydelser, har Skaarup denne kommentar til: "Det tror jeg bare ikke på."
Den mand har stof i sig til at blive justitsminister. 

