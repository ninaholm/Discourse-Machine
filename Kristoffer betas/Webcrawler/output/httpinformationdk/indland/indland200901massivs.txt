Massiv stigning i efterspørgsel på almene boliger
Finanskrise og økonomisk usikkerhed har medført massiv stigning i efterspørgslen på almene boliger, men der er langt fra boliger nok til alle. I december stod 100.000 på skrevet op til en lejebolig i København og ventelisterne vokser fortsat
På grund af finanskrisen er mange familier usikre på, hvordan deres økonomiske situation kommer til at se ud i fremtiden, og derfor søger de over i den almene boligsektor.


 Almene boligselskaber oplever for tiden en enorm stigning i efterspørgsel på lejeboliger. Hos boligselskabet KAB, der administrerer ca. 50.000 boliger i hovedstadsområdet, har der været en stigning i opnoteringer på mere end 10 procent siden den 1. oktober 2008, hvor finanskrisen for alvor tog fart, fortæller direktør Jesper Nygård. 
"Vi oplever en ret massiv øget efterspørgsel både via henvendelser pr. telefon, via internet og ved fremmøde," siger han og tilføjer, at tallene for 2009 viser, at tendensen fortsætter.
Også hos boligselskabet AAB, der administrerer 18.000 boliger primært i Storkøbenhavn, fortæller administrerende direktør Christian Høgsbro, at man har oplevet en markant stigning i sidste kvartal af 2008 i forhold til året før.
"Vi har haft en stigning på 17 procent i antallet af aktivt søgende i perioden fra den 1. oktober 2008 til den 31. december 2008 i forhold til samme periode året før," fortæller han.
Men boligselskaberne kan langtfra imødekomme den stigende efterspørgsel. I december stod flere end 100.000 på venteliste til en bolig i Københavns Kommune, og med et næsten totalt byggestop de seneste år inden for den almene boligsektor tyder alt på, at ventelisterne kun vil blive endnu længere, forklarer Jesper Nygård.
"Vi kan slet ikke imødekomme efterspørgslen. Der er brug for nye initiativer, hvis vi skal være i stand til at skaffe folk boliger, som de er i stand til at betale," siger han.
Boligbutikken i København, der er en non-profit organisation, som fungerer som fælles indgang til de førende boligselskaber i Storkøbenhavns 90.000 lejeboliger, oplevede en stigning i efterspørgslen på mere end 10 procent i 2008, fortæller formand, Michael Demsitz. 
"Der vil blive yderligere kamp om boligerne nu. Vi har oplevet en markant større efterspørgsel, samtidig med at færre fraflytter deres bolig. Den gennemsnitlige ventetid regner vi med stiger helt op til fem år," siger han.
Og det er ikke kun i byerne, at boligselskaberne kan mærke en øget efterspørgsel.
"Vi har tidligere haft sværere ved at leje boliger i yderområderne ud, men selv der ligger vi nu lige i vandskorpen," siger Michael Demsitz.
Finanskrise
Seniorforsker ved Statens Byggeforskningsinstitut Hedvig Vestergaard peger på finanskrisen og den øgede økonomiske usikkerhed i befolkningen som årsag til, at det nu igen bliver mere attraktivt at søge over i den almene boligsektor.
"Lige nu er folk meget bange for, hvordan deres økonomiske situation kommer til at se ud i fremtiden, og derfor søger de over i den almene boligsektor. Det er dels dem, der ikke har råd til at blive i deres bolig, og dels dem, der ikke kan eller tør gå om bord i en ejer- eller andelslejlighed på det usikre marked," siger hun og understreger, at også betydelig færre vælger at fraflytte deres lejebolig af samme grund. 
Det samme pointerer Hans Kristensen, center-leder for Center for Bolig og Velfærd fra Københavns Universitet. 
"Den stigende efterspørgsel hænger sammen med den panik, der er i samfundet, hvor alle er bange for at bevæge sig, fordi ingen ved, hvordan situationen ser ud om et år. Og når bolig- ogfinansmarkedet går i krampe som nu, bliver det et naturligt valg for folk at søge en leje-bolig," siger han.
Jesper Nygård efterlyser handling fra politikerne.
"Vi er nødt til at få en finansieringsreform, der både gør det muligt at få bedre rammer for at bygge, men som også gør det billigere for folk at bo dér."
Venstres boligordfører, Louise Schack Elholm, mener, at det kun er naturligt, at vi nu ser en stigning i antallet af folk, der søger over i den almene boligsektor.
"Man vil jo generelt opleve mangel på boliger i København. Men det vil jo altid skifte afhængigt af konjunkturerne, om det er ejerboliger eller alment byggeri, der er brug for. Man kan ikke undgå at opleve det her. Hvis ejermarkedet havde været anderledes, havde det været der, efterspørgslen var. Jeg mener ikke, at det almene boligmarked skal være konjunkturafhængigt," siger hun.
Chikane af sektor
Hans Kristensen tror heller ikke, at den øgede tilstrømning af almindelige familier til den almene sektor vil få regeringen til at gøre mere for at sikre udviklingen af den.
"Det kan selvfølgelig godt være, at det vil gøre en eller andet form for indtryk på regeringen, at der i højere grad er folk, der frivilligt flytter ind i den almene boligsektor og ikke kun er socialt belastede. Men jeg tror nu nok, at vores nuværende regering er immun over for alt godt, der bliver sagt om den almene boligsektor, så jeg tvivler på, at det får en betydning," siger Hans Kristensen og tilføjer:
"Det har jo været en del af regeringens program siden 2001 at chikanere den almene boligsektor mest muligt."
Men det kalder Venstres boligordfører, Louise Schack Elholm, for "noget værre vrøvl":
"Jeg forstår ikke, hvor han får det fra. Vi har nedsat en arbejdsgruppe til at se på styrelsen af den almene sektor, og de er kommet med en rapport, som vi vil føre forhandlinger på baggrund af i foråret. Så vi har jo netop undersøgt området seriøst og vil gøre noget ved det," siger hun.


