Cevea vil undervise i 'politisk fritænkning'
Den politiske debat er sandet til i konsensus og teknokrati, lyder det i en kronik fra den nye centrum-venstre tænketank Cevea. Her lancerer man nu en uddannelse for ’progressive meningsdannere’


 Den nystiftede centrum-venstre-tænketank Cevea lancerer nu en ny uddannelse for 'progressive meningsdannere'. Tænkt som en direkte modpol til den borgerlige tænketank CEPOS' såkaldte 'CEPOS-universitet' skal uddannelsen ruste studerende og andre mellem 20 og 30 år, der allerede er engagerede i forskelligt politisk arbejde, til at bryde igennem i den idépolitiske debat, forklarer Anders Dybdal, der er uddannelsesleder for Cevea.
I en kronik i dagens Information går han og RUC-professor Jesper Jespersen, der er en af underviserne på uddannelsen, til angreb på den politiske debat i Danmark, der mangler "idealisme, samfundskritik og reel idékamp".
"Alle store politiske udfordringer reduceres tilsyneladende blot til et spørgsmål om 'der er råd til at gennemføre dem'. Tal og mekaniske fremskrivninger kommer til at præge debatten," skriver forfatterne, der efterlyser mere kritisk tænkning og større visioner for, hvor samfundet skal bevæge sig hen.
"Vi vil uddanne politiske fritænkere, der kan tænke i visionære helheder - i modsætning til de 'politiske automatpiloter', der opfostres med løsningsforslag, der har rødder i en fjern fortid," skriver de.
Idédebat umulig i partier
Kommunikationschef Peter Mose, der er medforfatter til bogen 'Håndbog for Statsministre' efterlyste allerede i en kronik i foråret et centrum-venstre-modstykke til CEPOS i den politiske debat. 
"Bundlinjen er, at de har ret. Idépolitikken er trukket ud af politik. Lige så snart, politikere prøver at formulere politik på de store strækninger, så bliver det opfattet og udlagt som en kritik af partiledelsen," siger Peter Mose - blandt andet med henvisning til debatten i Socialdemokraterne om Ritt Bjerregaards 'Røde Skole' og Mette Frederiksens teser.
Hans opfordring lyder på, at "hive politikken ud af politik." 
"Venstre og Socialdemokraterne har i dag meget store problemer med idépolitiske debatter. Derfor er man nødt til at hive dem ud i en anden institution. På den måde er det rigtigt set med Cevea," siger Peter Mose, der selv skal forelæse om 'politisk ledelse anno 2008' på den nye uddannelse.
Professor i statskundskab 
Tim Knudsen fra Københavns Universitet er med i Ceveas såkaldte 'advisory board', men skal ikke undervise. 
Han mener som kronikskriverne, at økonomerne og den økonomiske tænkning har sat sig alt for tungt på samfundsdebatten.
"Debatten om kommunalreformen kunne for eksempel have handlet om, at lokalt demokrati er en værdi og et mål i sig selv. Men i stedet blev der stort set kun snakket om stordriftsfordele og effektivitet og den slags økonomiske vinkler", siger Tim Knudsen.
En selvmodsigelse
Den politiske kommentator Niels Krause-Kjær ser også et stort behov for et modstykke til Cepos.
"Men om løsningen er en uddannelse, vil jeg stille mig tvivlende over for. Vi mangler ikke debattører og platforme. Vi mangler nye ideer. Og ligefrem at tro, man kan 'uddanne politiske fritænkere', det er vel nærmest en selvmodsigelse," siger han.
Den konservative debattør og medstifter af CEPOS, professor Ditlev Tamm, hilser 'konkurrencen' velkommen. Han tror dog, at kronikørernes frustration bunder i det, han kalder "farisæisme" - at venstrefløjen har troet, at den havde monopol på at være for velfærdsstaten.
"For dem må det være frustrerende, at de andre, der burde gå med høj hat og være kapitalister, grundlæggende er enige. Venstrefløjen har manglet et bud på en indretning af samfundet, som adskiller sig væsentligt fra de borgerlige," siger Ditlev Tamm.


