Halve uddannelser
Spørgsmålet er, om vi har råd til at give de unge halve uddannelser med stadigt færre timers undervisning og vejledning, hvor mange lider nederlag og falder fra


 »Vi har brugt de første hundrede dage på at slukke de værste ildebrande og forberede de mange reformer, der skal være på det her område. Vi har en kæmpe liste af initiativer, som vi går og forbereder.«
Sådan lød uddannelsesminister Morten Østergaards (R) svar på, hvad der er blevet af de mange løfter som SRSF er kommet med til uddannelses- og forskningsverdenen før valget. At genindføre gruppeeksamen og droppe brugerbetaling på særlige kurser er det blevet til i den nye regerings hvedebrødsdage, men de store og dyre beslutninger venter forude. Der bliver næppe råd til det hele, og det ser man også på de løfter, der faktisk er ført ud i livet. Det ser smukt ud med den ekstra milliard, som universiteterne får for allerede at have øget optaget med 10 procent. Men samtidig trak SRSF-regeringen godt 600 mio. kroner ud af universiteterne på andre områder.
I går pegede seks aktører i universitetsverden så på 10.000 flere uddannelsespladser som det vigtigste af regeringens uindfriede løfter. Det står skam også øverst på regeringens ønskeseddel, forsikrede Morten Østergaard, selv om den detaljerede planlægning indtil videre er sendt i udvalg. Men hvis ikke regeringen kan finde økonomisk råderum til den nødvendige finansiering, kan universiteterne synge videre på den samme sang som hidtil: Der er færre penge til at undervise stadigt flere studerende. Alle så selvfølgelig hellere, at de unge uddanner sig frem for at gå arbejdsløse, derfor er ønsket om at udvide uddannelsestilbuddet i en tid med tårnhøj ungdomsarbejdsløshed også indlysende. Spørgsmålet er, om vi har råd til at give de unge halve uddannelser med stadigt færre timers undervisning og vejledning, hvor mange lider nederlag og falder fra, eller om regeringen tør investere i og prioritere hele videregående uddannelser frem for en kæmpe liste af initiativer. Det ville være en start. lila & rott

