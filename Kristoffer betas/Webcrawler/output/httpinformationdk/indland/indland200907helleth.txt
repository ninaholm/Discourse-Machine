Helle Thorning vil opkræve mere i skat
De borgerlige slår korsets tegn for sig, mens vennerne glæder sig. Socialdemokraternes leder Helle Thorning-Schmidt deler vandene midt i et politisk stormvejr. Spørgsmålet er om vælgerne mener det er et godt udspil


 Hun vil opkræve lidt mere i skat. Til gengæld lover Helle Thorning-Schmidt at prioritere sine valgløfter, så de passer til den økonomiske krise.
Sådan lyder meldingen fra den socialdemokratiske leder, der dermed ridser fronten til regeringen op frem mod næste folketingsvalg ved at efterlyse en ny alvor og ærlighed om den økonomiske politik.-
»Vi bliver nødt til at opkræve lidt mere i skat for at gøre det, vi gerne vil,« siger Helle Thorning-Schmidt til Ritzau i et interview, der er lavet inden de seneste dages interne kritik af Socialdemokraternes ledelse og især den politiske ordfører, Henrik Sass Larsen.
Den økonomiske krise vil nemlig påvirke os i mange år, og regeringen har slet ikke taget krisen alvorligt nok, mener hun.
»Det, vi skal i gang med, når vi får et flertal, er en reel genopretning - både af økonomien og af velfærdssamfundet. Derfor kan jeg jo også ligeså godt sige klart og tydeligt, at vi kommer ikke til at gå til valg på alle mulige løfter, vi vil indfri. Der bliver ikke guldvandhaner og silkelagner til de ældre. Der bliver nogle klart prioriterede løfter, hvor hvis vi siger ja til det ene, så må vi sige nej til det andet,« siger Helle Thorning-Schmidt.
Dermed udfordrer hun regeringen i disciplinen økonomisk ansvarlighed, men for Venstre er det en ren tilståelsessag.
»Det næste folketingsvalg bliver et valg, om man vil have højere skatter eller et reelt skattestop,« siger Venstres politiske ordfører, Peter Christensen. Ifølge De Konservative er en skattestigning præcis, hvad økonomien ikke har brug for.
»Det er den værst tænkelige medicin mod den krise, vi er i. Vi har jo netop gennemført skattelettelser for at give danskerne flere penge mellem hænderne, som skal give dem tryghed og optimisme og få dem til at forbruge mere,« siger Mike Legarth. Socialdemokraternes allierede SF og De Radikale tager derimod godt imod meldingen.
»Det lover godt i et fremtidigt regeringssamarbejde,« siger De Radikales Morten Østergaard, der hæfter sig ved budskabet om mådehold, mens SF's formand Villy Søvndal indskærper, at skatten for almindelige lønmodtagere ikke vil stige.
Socialdemokraterne og SF vil fremlægge en skatteplan inden Folketingets åbning i oktober, der skal justere regeringens seneste skattereform, der markant sænkede marginalskatten. Helle Thorning-Schmidt vil ikke afsløre, hvor meget og hvordan skatten skal sættes op igen. Hun lover dog, at der også fremover vil være tryghed om privatøkonomien.
»Hvis vi skal drive et bedre velfærdssamfund, bliver vi nødt til at have lidt flere indtægter med en stærk respekt for trygheden i borgernes privatøkonomi, som skattestoppet har skabt,« siger hun. Ifølge én af kritikerne, tidligere minister Helle Degn, hjælper det nye signal, men det løser ikke problemet med Sass' manglende gennemslagskraft.

