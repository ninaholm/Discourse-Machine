Søvndal: 'Gu' kan vi så!'
Det mindede mærkbart om Obama-retorik, da Villy Søvndal i går talte på SF's landsmøde. Formanden vil gøre op med en række myter - de radikale fastholder, at SF er økonomisk uansvarlig
SF skal med i en kommende regering. Partiet er -dybt økonomisk ansvarligt-, fastslog SF-s formand, Villy Søvndal, i sin tale til 700 partifæller ved åbningen af SF-s landsmøde i København i aftes


 Mod, håb og ansvarlighed var de røde tråde i SF-formand Villy Søvndals tale, da partiets hidtil største landsmøde i går blev sparket i gang i Falkoner Centeret på Frederiksberg.
"Jeg tror, der er nye tider på vej i dansk politik," indledte Villy Søvndal, som indkasserede stående ovationer fra de omkring 500 delegerede.
Formanden havde sat værdipolitikken i højsædet. Og skønt partilederen stod fast på sine udfald mod højreekstremistiske muslimske grupper, gentog Søvndal ikke opfordringen til Hizb-ut-Tahrir om at skride ad helvede til. Og det glæder Trine Pertou Mach, der som medlem af SF's hovedbestyrelse har kritiseret partiformandens skærpede retorik for at være populistisk og unødvendig.
"Det, Villy siger nu, er SF's linje og med en nuancering, som manglede tidligere - jeg er glad for den præcisering. Nu står vores holdning klar, nemlig kampen mod ekstremistiske højrefløje," siger hun.
Barack Obamas slagkraftige slogan, "yes we can" var blevet til et "gu' kan vi så", da Søvndal henviste til SF's evne til at trække vælgere over midten. Også den amerikanske præsidentkandidats bestræbelser på at skabe håb, gik igen - mere end 10 gange nævnte Søvndal ordet i den 45 minutter lange tale.
Opgør med myter
Formanden oplistede endvidere en række myter om SF, som partiet ifølge formanden "er godt i gang med at få skudt ned en gang for alle", herunder anklager om økonomisk uansvarlighed:
"Og trods vores støtte til genopretningen af økonomien i 1990'erne og at vores finanspolitiske udspil er blandt de strammeste - så har både venner og fjender i dansk politik en interesse i at holde myten i live," fastslog Søvndal og tilføjede:
"Men det er noget sludder og vrøvl."
SF, der har inviteret både FOA, BUPL og sygeplejersker til landsmøde for at drøfte fremtidens offentlige sektor, meldte i går ud, at man ikke vil gribe ind, hvis det skulle komme til en storkonflikt. Det vil både Socialdemokraterne og de radikale derimod, og sidstnævnte fastholder SF's uansvarlige økonomiske politik som et faktum:
"Det er fair, hvis SF gerne vil ændre image, men det første, man må gøre, er at bekende sine synder. Og SF bidrog netop ikke til de afgørende reformer i 1990'erne," siger den radikale næstformand Morten Østergaard og henviser til, at SF i starten af 90'erne ikke deltog i vedtagelsen af finanslovene.
Og viljen til at give de offentligt ansatte et markant lønløft giver de radikale ikke meget for.
"Det er definitionen på uansvarlighed, når man ikke tager ansvar, men kaster benzin på bålet. Men skulle SF vise vilje til at løfte tunge økonomiske opgaver, er det velkomment, selv om vi ikke har set det i forhold til hverken velfærdsforlig eller jobplan," siger Østergaard.
Strid om Muhammed 
Imens Villy Søvndal har ment først det ene, så det andet i Muhammed-sagen, slog han i går fast, at han nu er vendt tilbage til sit oprindelige forsvar for tegningerne:
"Der er efter min opfattelse i disse år et pres fra yderligtgående og ekstreme grupper om, at demokrati og frihedsrettigheder må vige for religiøse hensyn. Og det er jeg simpelthen bare ikke enig i," bedyrede formanden, som afviste enhver snak om, at det skulle være et udtryk for en højredrejning:
"Det er tværtimod en klar markering og et ryk til venstre."
Selv om også det standpunkt udløste højlydt begejstring, deles det ikke af alle de delegerede. Således har Christian Ege fra Roskilde, der er formand for Økologisk Råd, lagt i ovnen til debatten om forslaget til den landsmødeudtalelse, som bærer titlen "Håb. Forandring. Resultater". Ege vil have tilføjet, at partiet ikke støtter "gold provokation" som Jyllands-Postens tegninger:
"Ingen etniske danskere lider noget afsavn, fordi vi ikke må tegne profeten Muhammed," lyder det i Egs ændringsforslag, hvori han også slår fast, at man godt kan kritisere islam:
"Hvis det er en kritik, som tjener et formål."
Så selv om landsmødet overordnet tegner til at blive en stor fest med mere end fuld opbakning til formanden, er der altså fortsat kog i værdigryden hos folkesocialisterne, der for længst har erklæret sig regeringsduelige.


