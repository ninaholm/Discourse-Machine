Ungdomshusbrugere går ind i lokalpolitik
Brugere af Ungdomshuset er nu repræsenteret i lokalrådet i Bispebjerg, hvor huset ligger. En sejr for demokratiet og en kovending for ungdomshusbevægelsen, siger lokalrådsformand
Ungdomshuset på Dortheavej i nordvestkvarteret i København holdt i 2008 åbningsreception for naboer og andre interesserede. For at styrke forholdet til naboerne er brugerne af Ungdomshuset gået ind i Bispebjerg Lokalråd.


 Dialog og samarbejde. Det er noget af det, som Thomas Christtreu ønsker at skabe. Han er nyt medlem af Bispebjerg Lokalråd og formand for foreningen Fælles Lømmelfront, der er en sammenslutning af ungdomshusbrugere.
»Vi ligger i centrum af Bispebjerg, og vi har meget at gøre med de forskellige initiativer i Nordvest. Derfor synes vi, det kunne være fint med denne her platform at arbejde ud fra. Vi har jo ikke lyst til bare at køre vores eget løb og ekskludere lokalområdet,« siger Thomas Christtreu og fortsætter,
»Det kan være svært for folk i lokalsamfundet at dukke op i huset, hvis der er noget, de gerne vil vide. Derfor er det lettere at henvende sig til lokalrådet, hvor de ved, Ungdomshuset hører, hvad de siger. Vi vil sådan set bare gerne være nogle gode naboer,« siger han.
Og den bredde i lokalrådet, som brugerne af Ungdomshuset skaber, er formand for lokalrådet, Alex Heick, yderst begejstret for.
»Jeg synes, det er flot, at de går ind på almindelige demokratiske vilkår og deltager på lige fod med os andre - og gør det glimrende. Derudover har vi fået sænket vores aldersgennemsnit markant,« siger Alex Heick og griner.
Han er glædeligt overrasket over, hvordan bevægelsen nu i højere grad inkluderer resten af samfundet:
»Det repræsenterer en diskret kovending i ungdomshusbevægelsen. Fra at være en slumstormerbevægelse, går de nu pludselig ind på lige vilkår med resten af de politiske bevægelser og foreninger. Det er en interessant udvikling,« siger Alex Heick.
Ikke parlamentarisme
Derimod mener Thomas Christtreu ikke, at der er tale om den store politiske kovending i miljøet omkring Ungdomshuset. Han ønsker nemlig ikke at vedkende sig parlamentarismen:
»Jeg synes nu ikke, det her system er videre parlamentarisk, for de negative decentraliserende aspekter ved parlamentarisme, undgår man her. Her er det lokale kræfter, der tager stilling til lokale sager. Det er ikke parlamentarisme - men det er en ny politisk platform for Ungdomshuset,« siger Thomas Christtreu, der udover at være formand for Fælles Lømmelfront, også er i gang med en uddannelse som smed.
Genvej til indflydelse
Men det er ikke alle, der har lige begejstrede for Ungdomshusets indtog i de lokale politiske liv.
Rasmus Jarlov, der er medlem af Folketinget og Københavns Borgerrepræsentation for Konservative, har rejst en kritik af den måde, hvorpå de unge fra Ungdomshuset er blevet valgt ind i rådet på. Han mener, at brugere i Ungdomshuset har oprettet adskillige foreninger for på den måde at sikre hinanden stemmer nok til at blive valgt ind:
»Jo flere foreninger, man kan opstille, jo flere stemmer har man. Derfor er det en genvej til demokratisk indflydelse, hvis man deler sin forening op i flere foreninger,« siger Rasmus Jarlov.
Han er også bekymret for, hvordan ungdomshusbrugerne kan få indflydelse økonomisk: »Det er jo attraktivt at være med. Der uddeles offentlige midler i relativt store beløb, derfor er det meget vigtigt, at der er nogle ordentlige retningslinier i forhold til, hvem der bliver valgt ind og sidder i rådet,« siger Rasmus Jarlov, der understreger, at det er retningslinjerne for valgene, der er noget galt med, og at dette ikke er et angreb mod Ungdomshusets brugere.
Hverken Thomas Christtreu eller Alex Heick mener dog, at kritikken har noget på sig:
»Det er én fra Ungdomshuset ud af 23. Derudover gælder de almindelige inhabilitetsregler hos os, så ansøgninger fra Ungdomshuset bliver vedtaget med Ungdomshusets brugere uden for døren. Jarlovs kritik er en million kilometer ved siden af,« siger Alex Heick, der dog medgiver, at reglerne omkring opstilling af foreninger trænger til et eftersyn. Som det ser ud nu, skal man ikke have andet en to medlemmer for at stille op. Fælles Lømmelfront har omtrent 15.


