»Forudsætningerne har ændret sig«
Mens regeringspartierne håner S og SF, så glæder De Radikale sig over partiernes villighed til at justere på det ellers urokkelige skatteudspil 'Fair Forandring'
Socialdemokraternes finansordfører Morten Bødskov og SF's gruppeformand Ole Sohn fremlagde i går de to partiers første fælles udspil til et finanslovsforslag.


 Mens Morten Bødskov (S) og Ole Sohn (SF) kan forvente en byge af hånligheder og  sarkastiske spørgsmål fra regeringspartierne, når de i dag går på Folketingets talerstol for at debattere finanslov, så glæder De Radikale sig over, at S og SF nu viser sig klar til at ændre på deres skattepolitik.
»Vi glæder os helt generelt over, at kontraktpolitikken på skatteområdet er stendød. Men vi har heller aldrig taget til troende, at S og SF's skattepolitik står mejslet i sten. Vi ved godt, at der skal 90 mandater til,« siger De Radikales skatteordfører Morten Østergaard, efter at de to førende oppositionspartier i går præsenterede deres første fælles finans-lovsudspil nogensinde.
Da S og SF for et år siden præsenterede deres fælles skatteudspil, 'Fair Forandring', slog S-formand Helle Thorning-Schmidt fast, at udspillet »bliver skrevet ind i et kommende regeringsgrundlag«, og at »det er en ny regerings skattepolitik - hverken mere eller mindre«.
Budskabet var ikke mindst henvendt til De Radikale, der ikke er med i planen.
Men da Sohn og Bødskov i går fremlagde de to partiers finanslovsudspil for næste år, stod det klart, at den ellers urokkelige skattepolitik er blevet justeret. Dels vil de nu droppe en afgiftsomlægning for miljørigtige biler, og dels vil de ændre i regeringens multimedieskat. Men allervigtigst har partierne nu »købt« de fastfrysninger af beløbsgrænserne i skattesystemet, der er en del af regeringens genopretningsplan.
Sarkasme fra V
Dét er reelt en skattestigning, og dét vil De Radikale ikke være med til, påpeger Morten Østergaard. Men han tror på, at de vil være lydhøre over for flere radikale krav, når der skal findes flertal for en ny regering efter et valg.
»360.000 danskere betaler i dag topskat - bl.a. hver femte skolelærer og hver tiende sygeplejerske. Derfor vil vi have topskattegrænsen hævet,« siger han og efterlyser desuden »mere reformvillighed« i udspillet.
Langt mere sarkastisk lyder det fra Venstres skatteordfører, Mads Rørvig, når han skal kommentere, at S og SF nu siger ja til dele af regeringens genopretningsplan.
»Da jeg stod i Folketingssalen før sommerferien og fremlagde skattedelen af genopretningsplanen, da var jeg ifølge S og SF's ordførere  jo nærmest forsvarer for den sociale massegrav. Men nu er jeg vist helt ok. Jeg glæder mig til at få svar på, hvad der er sket i mellemtiden,« siger han om de to partiers økonomiske politik, der ifølge ordføreren »skifter lige så ofte, som andre skifter underbukser«.
Ole Sohn forsvarer ændringerne i politikken med, at »forudsætningerne har ændret sig«.
»Det hul i statskassen, regeringen har lavet, er langt større, end vi forudså, da vi lavede vores skatteudspil. Dét er vi nødt til at tage højde for,« siger han.
Holder fast i løfter
Ifølge Ole Sohn vil S-SF's forslag »for langt de fleste lønmodtagere« opleves som en skattelettelse.
De syv mia. kr., som S og SF sparer ved at fastfryse skattegrænserne, vil de nemlig bruge på at hæve beskæftigelsesfradraget og overførselsindkomsterne.
Og samtidig står partierne stadig ved to centrale dele af »Fair Løsning«.
»Vi har givet et gedigent valgløfte, og det står vi ved. Vi hæver ikke indkomstskatterne, og vi holder boligskatterne i ro,« siger Ole Sohn.
Selv om De Radikale og S-SF især er uenige om, hvordan man skal finde finansieringen, så tror Ole Sohn stadig på, at partierne kan blive enige.
»Vi har i finanslovsforslaget fokuseret på emner, som også De Radikale er optaget af: folkeskole, uddannelse, forskning, vækst, erhverv, innovation. Der er stadig mere, der samler os, end der skiller os,« hævder Sohn.
Til fremlæggelsen i går gjorde de to ordførere et stort nummer ud af sommerens henstilling fra EU om at nedbringe statsunderskuddet med 24 mia. kr. inden 2013. Dét har været et centralt angrebspunkt fra finansminister Claus Hjort Frederiksen (V) - men i går fremlagde partierne en mere konkret tidsplan for, hvordan de enkelte elementer i deres fælles skatteudspil skal indfases.
»Vi efterlever EU's krav til punkt og prikke. Vi gør det så på den måde, at vi i 2011 er lidt mere lempelige end regeringen, og så strammer vi lidt mere i 2012 og 2013,« siger Morten Bødskov.
Information havde i går kontakt til en længere række økonomer, der dog alle afviste at tage stilling til, om påstanden holder. Heller ikke finansministerens egne embedsmænd kunne i går give et svar.


