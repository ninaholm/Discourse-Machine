Udvisningsforslag i strid med menneskerettighedsdom
Forslagene i en længe ventet betænkning om administrative udvisninger strider mod en ny dom fra Menneskerettigheds-domstolen. Dommen faldt efter, at arbejdsgruppenbag forslagene havde afsluttet sit arbejde


 Hvis de danske politikere gennemfører de forslag til et nyt system for udvisning af terrormistænkte udlændinge, som en arbejdsgruppe under Integrationsministeriet offentliggjorde onsdag, kan Danmark komme på kant med den Europæiske Menneskerettighedsdomstol.
Arbejdsgruppen afsluttede sit arbejde i begyndelsen af februar og læner sig i sine forslag tæt op af en engelsk model, hvor særligt sikkerhedsgodkendte advokater får forelagt hemmeligt bevismateriale, uden at de terrormistænkte udlændinge selv får mulighed for at tage stilling til anklager eller beviser.
Men ifølge en ny dom, som Menneskerettighedsdomstolen afsagde i slutningen af februar, strider dét mod menneskerettighedskonventionens grundlæggende retsgarantier.
"Man har lænet sig op af en kontroversiel ordning, som er meget kritiseret i Storbritannien - og som nu delvist er blevet underkendt af Menneskerettighedsdom-stolen," siger chefjurist Jacob Mchangama fra den liberale tænketank CEPOS.
Kritik i England
Han beklager, at arbejdsgruppen ikke har haft lejlig-hed til at tage den nye dom - som man godt vidste var på vej - med i overvejelserne. Desuden har man undladt at omtale, at to parlamentari-ske udvalg i England har kritiseret det hemmelige retssystem. Hvis betænkningens anbefalinger bliver gennemført, som de ser ud nu, risikerer regeringen at blive underkendt i Højesteret, mener han.
"Og skulle det komme så vidt, så er der i særdeleshed en risiko for, at systemet bliver underkendt af Menneskerettighedsdomstolen i Strasbourg".
Som repræsentant for Foreningen af Udlændingeadvokater sad advokat Synnøve Falk-Rønne med i arbejdsgruppen - men endte med ikke at tiltræde den endelige rapport.
Beslutningen skyldes ikke mindst en betænkelighed ved det engelske system, som rapporten er inspireret af.
"Og det et synspunkt, der bliver bakket op af dommen fra Menneskerettighedsdomstolen," siger hun. 
"Man behøver ikke have en juridisk embedseksamen for at forstå, at hvis man ikke ved, hvad man bliver be-skyldt for og ikke har kend-skab til, hvilke beviser der bliver fremlagt, så er det ikke en ordentlig rettergang".
For Synnøve Falk-Rønne handler diskussionen ikke om, at terrormistænkte personer skal slippe for straf - tværtimod:
"Hvis man har planer om at myrde Kurt Westergaard eller sprænge en bombe på Nørreport, så skal man selvfølgelig fremstilles for en dommer, fængsles, tiltales, straffes og eventuelt udvi-ses. Og det kan man allerede inden for de regler, vi har i dag," siger hun.
Unødvendige forslag
Det samme siger forsvarsadvokat Thorkild Høyer. Han henviser til, at retssystemet allerede i dag kan håndtere hemmelige oplysninger - også uden at forsvarerne har forbud mod at kommunikere med deres klienter.
"Og der er ikke et eneste eksempel på, at beskikkede advokater har lækket oplys-ninger fra retsmøder for lukkede døre. Derfor er de her forslag helt unødvendige," siger han. Argumentet for et nyt hemmeligt retssystem er, at det vil give en bedre retssikkerhed for terrormistænkte personer, når det er en dommer, der skal tage stilling til, om de skal udvises - i modsætning til i dag, hvor det er myndighederne.
"Og det er da rigtig, at det er en marginal forbedring i forhold til det helt uholdba-re system, vi har i dag. Men det er en maksimal forrin-gelse i forhold til hele den retsstilling, der må være udgangspunktet," siger Thorkild Høyer.
Integrationsminister Birthe Rønn Hornbech (V) vil ikke kommentere, om eller hvordan den nye menneske-rettighedsdom vil få indflydelse på de endelige lovforslag. Men i en mailkorrespondance med Information understreger hun, at sådanne domme "altid studeres me-get grundigt, og med største selvfølgelighed medtages i overvejelserne".
"Jeg har bemærket mig, at en række af ordførerne støt-ter ideerne. Jeg vil meget gerne have et bredt flertal, og jeg vil i henseende til menneskerettighederne og alt andet kunne se mig selv i spejlet," skriver Birthe Rønn Hornbech.


