De billøse kommer til at vente forgæves på bussen
Oppositionen er rasende over, at regeringen ikke påtager sig ansvar for at bevare bustrafikken. Når bustrafikken svækkes, bliver den sociale skævhed i trafikken utålelig, lyder det fra Socialdemokraterne, SF og Enhedslisten


Snart risikerer hver tiende bus at forsvinde, fordi trafikselskaberne ikke kan få kompensation for de stigende udgifter til diesel. Det er et problem især for de billøse, der fortrinsvis findes blandt lavtlønnede og personer på overførselsindkomst.Forleden afviste transportminister Carina Christensen (K) at gribe ind og yde økonomisk hjælp til de betrængte busser. Til Information sagde ministeren, at kommuner og regioner selv måtte finde pengene, blandt andet i ubrugte udviklingsmidler.Formanden for Danske Regioner, Bent Hansen, afviser nu at bruge flere penge på busserne."Vi bruger endda lidt flere penge, end vi plejer på kollektiv trafik, men det går op i omkostninger blandt andet på grund af de meget høje brændstofpriser. Vi har ikke ekstra penge," siger han.Hermed er trafikselskaberne strandet med en ubetalt ekstraregning på 300 millioner kroner, fordi omkostningerne er steget med ni pct., mens taksterne kun må stige med tre pct. Det vil betyde beskæring af busbetjeningen på gennemsnitligt 10 pct., men nogle steder helt op til 20 pct. Det sidste kommer til at gælde for Aalborg by.De billøse isoleresPer Clausen, der sidder i Trafikudvalget for Enhedslisten, kalder besparelsesplanerne et truende sammenbrud for den kollektive trafik."Det hænger ikke sammen, at regeringen ser gennem fingre med, at dele af den kollektive trafiks fødekæde nu smadres, samtidig med at man lægger op til store investeringer i den kollektive trafik," siger Per Clausen og minder regeringen om, at den selv har talt for vigtigheden af, at flere bruger den kollektive trafik fremfor privatbiler."Mange mennesker (40 pct. af befolkningen, red.) ejer ikke en bil og er dybt afhængige af et velfungerende bussystem. Forestiller man sig, at disse mennesker efterhånden fik råd til bil, kom der i øvrigt for alvor trængsel på vejene, og CO2-problemerne ville blive langt alvorligere," siger Per Clausen og tilføjer, at især beskæringerne af busdriften i Østjylland vil true hele landsbysamfund, ligesom man mange steder vil komme til at opleve langt mere forældrekørsel af børn, hvilket er uhensigtsmæssigt for miljøet.Trafikordfører Pia Olsen Dyhr fra SF finder, at regeringen groft ignorerer statens ansvar for et sammenhængende kollektivt trafiksystem. Hun mener, at busserne ikke blot har brug for en redningsplan, men en vitaminindsprøjtning for at komme ud af den onde spiral med færre passagerer og dårligere drift."Bussernes krise er et stort social spørgsmål, som handler om velfærds-Danmark. Vi har pligt til at sørge for god transportmulighed for de ældre, for børnene og de øvrige grupper, som ikke kører i bil. Det er ikke rimeligt at hæmme disse gruppers mobilitet," siger Pia Olsen Dyhr og varsler, at SF som led i finanslovsforhandlingerne vil foreslå en akut hjælp på 300 millioner kroner til trafikselskaberne, for at dække budgethullet efter stigningerne i rente- og energipriser.Arbejdskraft med busTrafikordfører Magnus Heunicke (S) siger, at busnedskæringerne vil ramme alvorligt i både tæt og tyndt befolkede områder, ligesom både billøse og familier, der kun har råd til én bil, vil få konsekvenserne at føle."Jeg er træt af, at transportministeren siger, hun ikke vil blande sig, mens velfærdsministeren (der tidligere kaldtes indenrigsminister, red.) henviser til transportministeren. Derfor har jeg indkaldt begge ministre til et samråd. Så må Carina Christensen og Karen Jespersen forklare sig sammen," siger Magnus Heunicke.LO Storkøbenhavn gør opmærksom på, at buskrisen også har betydning for beskæftigelsen. Peter Kay Mortensen, der er formand for LO Storkøbenhavn, siger:"Lukning og reducering af busruter i hovedstaden får uoverskuelige konsekvenser for arbejdskraftens mobilitet, og virksomhederne i Storkøbenhavn vil få endnu sværere ved at få tilstrækkelig arbejdskraft."
