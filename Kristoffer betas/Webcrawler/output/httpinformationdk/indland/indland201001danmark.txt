Danmark skal ændre pandemiberedskab
H1N1-skandalen, hvor Danmark var tvunget til at købe enorme mængder vaccine imod en ufarlig sygdom, skal ikke kunne gentage sig. Derfor skal Danmarks kontrakt med medicinalindustrien ændres, så en pandemi fremover skal være farlig, før det udløser indkøb af store mængder vaccine, mener både forskere, myndigheder og politikere


 Danmarks kontrakt med medicinalvirksomheden GlaxoSmithKline om levering af vacciner i tilfælde af en pandemi skal ændres radikalt, når den til næste år skal genforhandles.
Det mener såvel forskere, myndigheder som politikere. Blandt andre Else Smith, der er chef for Center for Forebyggelse i Sundhedsstyrelsen:
»Jeg synes, det er oplagt at få sygdommens farlighed med, når der skal forhandles en ny kontrakt hjem næste år. En pandemi kan være relativt fredelig. Det synes jeg, skal være noget af lærdommen af den her sag,« sagde hun onsdag på en konference hos Danmarks Farmaceutiske Selskab om myndighedernes håndtering af svineinfluenzaen. I den kontrakt, som Danmark i dag har indgået med GlaxoSmithKline, er vi forpligtede til at købe mindst 2, 3 millioner doser vaccine, når WHO erklærer pandemi - uanset hvor farlig pandemien er. Danmark valgte at købe 3,1 millioner doser, og som Information kunne fortælle i december, så ender vi med at brænde inde med mindst to millioner doser værdiløs vaccine. Blandt andet fordi influenzaen viste sig at være så relativt ufarlig, at interessen for vaccinen var beskeden. I lande som Frankrig, Tyskland, Norge og Sverige er man brændt inde med endnu flere vacciner. Og derfor bør kontrakterne ændres, mener også Jens Lundgren, der er professor i virussygdomme på Københavns Universitet:
»Der er behov for en revision af kontrakterne. Vi skal have en mere fleksibel kontrakt, som sikrer, at vi kan købe meget eller lidt vaccine alt efter, hvor farlig pandemien viser sig at være,« siger Jens Lundgren, som understreger, at man allerede på et relativt tidligt tidspunkt vidste, at dødelighedsraten på svineinfluenzaen var meget lav.
Også direktør for Statens Seruminstitut, Niels Strandberg, som har stået for at forhandle de nuværende kontrakter på plads, vurderer, at der kommer nye ting ind i kontrakten, når den skal genforhandles.
»Der er ingen tvivl om, at det bliver anderledes, når vi skal forhandle en ny kontrakt. Da vil der formentlig også være flere spillere på banen,« siger han og henviser til, at kun tre firmaer havde de tekniske muligheder for at producere vaccinen, da man lavede udbudsrunden tilbage i 2006.
Fra politisk side er man også klar til at ændre kontrakterne.
»Det er helt essentielt, at farlighedskriteriet skal ind over kontrakterne,« siger Socialdemokraternes Sophie Hæstorp Andersen.
Venstres sundhedsordfører, Birgitte Josefsen understreger, at partiet ikke har taget endelig stilling endnu, men siger: »Det lyder fornuftigt at få sygdommens alvor ind i kontrakten fremover.«
Samme holdning har SF's Jonas Dahl - han mener, at en sådan kontrakt også vil sørge for, at Danmarks skæbne ikke ligger hos WHO:
»Det skal være sådan, at selv om WHO erklærer pandemi, så behøver vi ikke nødvendigvis at finde den store pengepung frem. Som det er nu, har medicinalindustrien et usandsynligt stort incitament til at påvirke beslutningsprocesserne i WHO - hvilket også har spillet en rolle i denne sag,« siger Jonas Dahl og henviser til Informations afsløringer af, at flere af de centrale personer, der rådgiver WHO om influenzaer og vacciner, er på lønningslisten hos vaccineproducenterne.
Sundhedsminister Jakob Axel Nielsen (K) er også parat til at ændre kontrakterne:
»Hele forløbet i forbindelse med influenza A (H1N1) >skal gennemgå en grundig evaluering. Det er oplagt her at se nøje på kontrakterne om vaccine, og på de betingelser om leverance, der ligger i kontrakterne. Jeg mener også, at vi skal se på, om WHOs erklæring af pandemi skal være en udløsende faktor,« skriver han i en mail til Information.
Socialdemokraterne mener, at der ud over ændringerne i kontrakterne også skal kigges på WHO's rolle:
»Jeg ved, at både Tyskland og Frankrig vil gå videre med sagen om WHO's rolle og blandt andet kræve mere åbenhed om beslutningerne. Det er vigtigt, at Danmark er med til at rejse kritikken af WHO. Den opgave skal vi ikke bare tørre af på Tyskland og Frankrig,« siger Sophie Hæstorp Andersen.
Ifølge investeringsbanken JP Morgan har vaccineproducenterne tjent mindst 55 milliarder kroner på de lukrative kontrakter med staterne, og meget tyder altså på, at staterne fremover vil kræve ændrede vilkår. Ved onsdagens seminar i Danmarks Farmaceutiske Selskab var den medicinske direktør for den danske afdeling af GlaxoSmithKline, Ebbe Englev, også til stede. Her medgav han, at man fra industriens side også er indstillede på at ændre kontrakterne til næste år:
»Vi er naturligvis interesserede i at indgå i en fremtidig kontrakt også. Så vi er indstillede på at forhandle om nogle af de her forhold.«


