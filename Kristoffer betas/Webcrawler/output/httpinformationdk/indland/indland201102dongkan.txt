DONG: Det kan ikke gå hurtigt nok med det fossilfrie Danmark
Som andre har energiselskabets chef Anders Eldrup ros til regeringens nye grønne energistrategi. Men som andre ser han også gerne ambitionsniveauet skruet op


 »Det kan ikke gå hurtigt nok,« siger DONG Energys administrerende direktør, Anders Eldrup, i en kommentar til regeringens nye Energistrategi 2050 for afvikling af det fossile energiforbrug.
Eldrup er en af de mange, som giver regeringen pæne karakterer for udspillet, der blev præsenteret i går, men som også gerne ser ambitionsniveauet hævet under de forhandlinger med Folketingets partier, som nu skal indledes. Planen - nærmere beskrevet i artiklen side 4 - dækker tiden frem til 2020 og lægger op til større energibesparelser, 14 pct. mere vedvarende energi og 33 pct. mindre kul, olie og gas i perioden.
»Vi har som energiselskab lagt os i overhalingsbanen. Jeg har endnu ikke mødt noget selskab i verden, som er så aggressive som vi med at omstille fra det sorte til det grønne, og hvis regeringens udspil, der har et højt ambitionsniveau, kan blive endnu mere ambitiøst under forhandlingerne, er det fint med os,« siger Anders Eldrup.
Han mener, at energistrategien åbner op for, at DONG både kan øge sin udbygning med vindkraft og færdiggøre aftaler med store byer som København og Aarhus om at omlægge varmeforsyningen fra kulfyring til biomasse. Regeringen vil ændre lovgivningen, så det bliver økonomisk interessant for elselskaberne at indgå aftalerne og dermed gå videre med omstillingen.
»For to år siden havde vi 10 kulfyrede blokke, nu har vi fem, og om få år har vi to. Sagt på en anden måde: For to år siden brugte vi seks mio. ton kul, for tiden bruger vi fire mio. og om et par år bruger vi to mio. ton kul. To tredjedele af kullene tages altså ud på blot fem-seks år. Det er i sig selv lidt af en revolution, og processen understøttes nu af regeringens udspil,« siger Eldrup.
En af de to kraftværksblokke, der fremover vil fyre med kul, er Avedøre 2, som hidtil har brugt biomasse og naturgas. Greenpeace kritiserede i går, at regeringen for nylig har tilladt Avedøre 2's kulfyring, når regeringen samtidig siger, at kullene skal ud af de store byer.
Eldrup svarer, at afbrændingen af kul på den effektive Avedøre 2-blok frem for på en mere gennemsnitlig kraftværksblok giver en CO2-besparelse.
»Og at gå fra 10 til to blokke med kul er i sig selv en chokkur, hvor vi presser citronen til det yderste. Når det gælder fremtiden, har vi ikke planer om nogensinde at bygge nye kulværker i Danmark,« understreger han.
Svag på transporten
Der, hvor DONG-chefen savner noget i regeringens strategi, er på transportområdet. Regeringen har ingen nye forslag til den kollektive trafiks forbedring eller til mere klimavenlig trafikplanlægning, og Lykke Friis afviste i går kategorisk, at roadpricing kan komme på tale. Udspillet handler alene om bilerne, og også her er det ifølge mange kommentarer utilfredsstillende.
»Det svage punkt er helt klart transportområdet,« siger Klimakommissionens formand, Katherine Richardson.
»Nogle mener, at fordi det er så svært, skal man vente, og det er øjensynlig det, regeringen har valgt. Det kan jeg godt være skuffet over.«
Anders Eldrup er enig:
»Man kunne være gået mere til makronerne med transportsektoren. Vi har to bud på det: Bioethanol, hvor vi gerne havde set, at man var gået mere kontant til værks samt elbilerne.«
Regeringen vil lave en pulje på 25 mio. kr. til at hjælpe en infrastruktur for elbilerne i form af ladestandere i gang. Branchechef Lærke Flader, Dansk Elbil Alliance, havde ønsket sig 100 mio., men kalder puljen »et skridt på vejen.«
»Men vi efterlyser en konkret handlings- og tidsplan. Det haster med at komme i gang,« understreger hun.
DONG samarbejder om elbiler med selskaberne Better Place og Renault, som i næste uge åbner for forudbestilling af elbiler til levering senere i år.
»Det er godt, at der kommer tilskud til ladestandere nu, men hvis interesen for elbiler bliver så stor, som vi håber, kan det godt være, at de 25 mio. ikke rigtig rækker,« siger Anders Eldrup.
jsn@information

