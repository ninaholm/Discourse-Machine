Taler vi sort eller grønt?
Ord er ikke altid, hvad de giver sig ud for, og de kan gavne eller skade en sag


 Mange ord og udtryk i dagens Danmark giver associationer til George Orwells advarsler om sproglig manipulation. Blandt mine yndlingseksempler er Dansk Planteværn. Det lyder som en forening af planteskoler, men er en kemiindustriel lobbyorganisation, der tidligere kaldte sig Dansk Agrokemisk Forening. Navneforandringen skete i 1997 »som led i en tilstræbt ændring af branchens rolle i den offentlige debat«, som de skriver på organisationens hjemmeside. ’Dansk’ er også så meget sagt, for flertallet af foreningens ti medlemmer er multinationale kæmper som Monsanto, BASF og DuPont.
Planteværn: nysprog for sprøjtegifte. At bruge en positiv betegnelse for en giftig sag er en form for framing, som faktisk gavner sagen i den offentlige debat. I bogen Tag bladet fra munden nævner Jens Jonatan Steen og Gry Reiter ordet ’betalingsring’ som et eksempel på det modsatte: en negativ framing af et grønt projekt, som andre storbyer har succes med. Firkantet sagt viser de seneste 30 års erfaringer, at blå og sort fløj er bedre end rød og grøn fløj til at frame og kommunikere politisk opportunt.
Budgetforbedring: besparelse. »Budgetforbedringer på klima- og miljøområdet« lyder som noget, der tilfører området penge. Men i finansloven for 2016 betyder ’budgetforbedringer’ besparelser, altså færre penge til klima- og miljøområdet. Så mens jeg kan forbedre mit feriebudget ved at sætte flere penge af til ferier, så bliver klima- og miljøbudgettet forbedret ved, at finansministeren sætter færre penge af.
Bæredygtig: at vi ikke forringer fremtidige generationers muligheder, men lever i ligevægt mellem at give og tage, at så og høste, så livet kan fortsætte uden at migrere til andre lande eller planeter. At erklære sig imod bæredygtighed er svært. Så det gør ingen. I stedet overtager de ordet og spænder det for deres egen sag, f. eks. ved at sætte ‘økonomisk’ foran: »Vi er for, men det skal også være økonomisk bæredygtigt.« Hvorefter afledningsmanøvrerne kan begynde.
Grøn vækst: økonomisk vækst, som ikke belaster kloden. Teoretisk set kan økonomisk vækst nok være bæredygtig, men kun hvis en række stramme forudsætninger er opfyldt. I praksis bruges udtrykket især til at spænde den grønne dagsorden for kapitalismen, ligesom der står ECO med grønne bogstaver bag på min bil.
Skattebyrde: skatter og afgifter i procent af den samlede (national-) indkomst. Byrde klinger negativt og er et godt eksempel på framing. Hvem siger nej til at få lettet sin byrde?
Skattelettelse: velfærdsforringelser. Der er meget spin og udenomssnak, men hvis man reducerer skatterne eller afgifterne, så får den offentlige sektor færre penge at gøre godt med, og der må skæres ned. I år skæres blandt andet i den miljø- og klimapolitiske indsats.
Frihed: en uangribelig værdi. Vi »sætter virksomhederne fri af snærende regler«, sagde statsministeren i sin nytårstale. At argumentere imod frihed er op ad bakke. Men frihed for hvem? Til hvad? For virksomhederne. Til at være fri for begrænsninger og offentlig regulering. Det er neoliberalismens ’fri som fuglen’, der vinder frem, og den form for frihed gavner ikke den grønne omstilling.
En anden form for frihed er friheden til at være tryg, til gratis sygehuse og lægehjælp, til at være fri for sult og forurening. Den slags frihed findes i et bæredygtigt samfund, så omstillingsdagsordenen må ikke opgive ordet ‘fri’, men tværtimod bruge det mere: Det er øko-varerne, der er fri for gift og kemi, og det er vedvarende energi, som er fri for røgpartikler, fri for NOx, CO2 etc. Fri er et ord med stort potentiale og alt for godt til at overlade til statsministeren og neoliberalister.
Nils Enrum er lektor og cand.polit.

