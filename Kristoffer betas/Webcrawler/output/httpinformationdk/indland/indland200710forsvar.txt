Forsvaret og industrien vil have JSF-fly
Hvis det står til forsvaret og forsvarsindustrien er der ingen tvivl om, hvilket kampfly Danmark skal købe. Det skal være det amerikanske Joint Strike Fighter. Ny rapport advarer dog mod at lade industriinteresser afgøre århundredes største offentlige investering
En ny rapport anbefaler, at politikerne sætter sig ned og finder ud af, hvilke opgaver det danske forsvar skal kunne løse i fremtiden, før man tager stilling til, hvilken flytype Danmark skal investere i.


 Danmark skal være med i første division, både teknologisk og militært. Derfor er der ingen tivvl om, hvilket kampfly Danmark skal investere i. Det skal være det høj-teknologiske Joint Strike Fighter, som USA er i gang med at udvikle. Det mener forsvaret, der selvfølglig gerne vil have det bedst mulige isenkram, når de danske soldater skal deltage i internationale missioner. Og også forsvarsindustrien mener, det skal være det amerikanske fly, for det vil gøre det muligt at få de bedst mulige ordrer hjem.
Men en ny rapport fra Dansk Institut for Militære Studier, (DIMS), 'Danmarks behov for kampfly' anbefaler, at politikerne først sætter sig ned og finder ud af, hvilke opgaver det danske forsvar skal kunne løse i fremtiden og venter med at vælge, hvilken flytype Danmark skal investere i, til forsvarets fremtidige arbejdsopgaver er klarlagt.
Peger på JSF
Forskerne på DIMS har interviewet en lang række topfolk inden for forsvaret i forbindelse med udarbejdelsen af rapporten, og den ene af forfatterene, Henrik Ø. Breitenbauch, bekræfter, at forsvaret helst ser, at Danmark ender med at købe det amerikanske JSF-fly. 
"Alle organisationer ønsker naturligvis det bedste materiel, og det gælder også forsvaret," siger han, men understreger, at det er en politisk beslutning, hvilket fly Danmark skal have.
Flere af de store danske forsvarsvirksomheder læser imidlertid rapporten som en anbefaling af Joint Strike Fighter, (JSF), der er det dyreste og mest avancerede af de tre fly, som er i spil. De to andre flytyper, det svenske Gripen og det tyske Eurofighter, er billigere men til gengæld knapt så avancerede. 
En af disse er direktør for elektronikfirmaet Terma i Århus, Jens Maaløe.
"Jeg er meget tilfreds med, at rapporten indikerer, at JSF er favoritten til at løse forsvarets fremtidige opgaver," siger Jens Maaløe, der understreger, at for Terma er der ingen tvivl om, hvilken af de tre flytyper, der giver flest ordrer.
"Jeg har fuld forståelse for, at det må være de militære krav, der afgører, hvilket fly, Danmark skal købe, men det er også klart, at industrien får mest ud af at være med til at udvikle et nyt fly som JSF. Det er det samarbejde, der tilfører Danmark mest teknologi og den mulighed skal vi udnytte," siger han.
Jens Maaløe understreger, at det allerede går rigtig godt med at få JSF-ordrer til den danske forsvarsindustri. Selv har Terma fået ordrer og aftaler til en samlet værdi af otte-ni millairder kroner, oplyser han. 
Samme mening har softwareudvikleren Systematics direktør Morten Granum-Jensen, der desuden er formand for JSF-team DK, en lobbyorganisation bestående af virksomheder, der gerne vil levere til JSF-projektet. Også han mener, at DIMS-rapporten peger på JSF som det oplagte valg.
"Det virker helt klart, som om rapporten vurderer, at JSF er det mest velegnede fly. Og det er også vores synspunkt. JSF er det fly, der indeholder flest muligheder for den danske forsvarsindustri," siger han og hæfter sig ved, at JSF allerede har resulteret i ordrer for 68 millioner dollar, aftaler til en værdi af 675 millioner dollar og forventninger om et "betydeligt milliardbeløb" senere.
Selv har Systematic allerede 15 medarbejdere involveret i JSF's softwareudvikling og regner med at få endnu flere i løbet af året.
Beslutning haster
Regeringen har planlagt at træffe beslutning om indkøbet af kampfly inden det nuværende forsvarsforlig udløber i 2009. Men forskerne på DIMS anbefaler i deres nye rapport, at beslutningen bør udskydes til næste forsvarsforlig, så det bliver muligt at iværksætte et grundigt analysearbejde, der kan afklare forsvarets fremtidige opgaver.
Derudover anbefaler de, at politikerne ikke lader industriinteresser afgøre valget af kampfly. 
Men de to ting er snærvert forbundet, fremgår det.
Hos Terma er flere af de aftaler, som virksomheden har indgået med JSF-producenten Lockheed-Martin, afhængige af, om Danmark vælger JSF-flyet eller ej.
"Jeg håber inderligt, at politikerne snart tager en principbeslutning om, at Danmark skal købe nye kampfly og også helst, at de vælger hvilket fly, Danmark skal købe. Så vil vi føle os langt mere trygge," som direktør Maaløe udtrykker det.
Formanden for JSF-team DK er også utålmodig.
"Vi kan simpelt hen ikke holde produktionslinjer og ekspertise i spil så længe. Hvis det trækker yderligere ud med en beslutning, risikerer vi, at de aftaler, som allerede er i hus, falder på gulvet og i stedet ender hos virksomheder i andre lande, der tøver mindre," siger Morten Granum-Jensen.
Forskerne fra DIMS kritiserer i øvrigt, at debatten om en af Danmarkshistoriens største investeringer hidtil har drejet sig mere om flytyper end om, hvilke opgaver de nye kampfly skal bruges til.
I rapporten opregner DIMS tre scenarier, som alle omfatter en fortsættelse af den aktivistiske udenrigspolitik, som den nuværende regering har iværksat.
Institutleder Mikkel Vedby Rasmussen mener, at det vil blive væsentligt lettere at afgøre, hvilket fly, der er det rette for Danmark, når først det ligger klart, hvilke typer operationer det danske forsvar skal deltage i.
Vedby anbefaler, at politikerne i deres valg lægger vægt på, at de nye fly kan fungere i et tæt netværk med Danmarks nærmeste allierede - først og fremmest Storbritannien og USA, som er de to lande, det danske forsvar har arbejdet mest sammen med efter Den Kolde Krig.
Og det er netop den anbefaling, som forsvarsindustrien ser som en blåstempling af JSF-flyet.


