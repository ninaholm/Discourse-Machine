Hvis det er takken
Integrationsminister Søren Pind er rejst på sommerturné med budskabet om, at grænserne skal åbnes for udlændinge, der fra dag ét kan bidrage økonomisk til det danske samfund... 


 IntegrationsministerSøren Pind er rejst på sommerturné med budskabet om, at grænserne skal åbnes for udlændinge, der fra dag ét kan bidrage økonomisk til det danske samfund. Alt andet ville da være »åndssvagt«, påpeger han: »Hvorfor i himlens navn skulle det være lige så svært for dem at komme ind.«
Velkendt er det, at Søren Pind er parat til at gøre udlændingenes dagsaktuelle markedsværdi afhængig af muligheden for at opnå opholdstilladelse. Fremover skal udlændinge altså ikke alene være symbolpolitiske prügelknaben; De skal også selv betale for det.
Det standpunkt er som sagt velkendt. Nyheden er, at Søren Pind uforvarende fælder en hård dom over sin egen regerings fremmedpolitik. For regeringen er i fuld gang med at gøre livet så surt som muligt for de udenlandske forskere, Pind ellers vil det bedste.
Alle udenlandskeforskere er siden årsskiftet blevet opkrævet ekstraordinære gebyrer for at få udstedt opholdstilladelse. Regningen er lige stor, hvad enten forskerne netop er ankommet til landet eller blot skifter stillingsbetegnelse. Nu breder frustrationen sig rundt om på universiteterne, og i gårsdagens Information erklærede formanden for universitetsrektorerne, Jens Oddershede fra Syddansk Universitet, at gebyrerne hæmmer forskernes lyst til at opholde sig i Danmark.
Fra Danmarks Tekniske Universitet lyder det, at bureaukratiet med gebyrerne har forsinket ansættelser, ligesom forskere »føler sig uvelkomne« her i landet.
Hvori bestårrimeligheden i at opkræve ekstraordinære gebyrer fra forskere, der yder en ekstraordinær indsats? Anstændigt værtskab er det langt fra. Og klog politik bliver det aldrig i et land, der skal leve af lyse hoveders evne til at få de bedste ideer. Til fællesskabets bedste.
Hvis gebyrer, bøvl og bureaukrati er vores tak for hjælpen, kan de udenlandske forskere desværre ikke bebrejdes, at de overvejer at forføje til andre og mere taknemmelige lande. Og det er ikke forskernes problem. Det er vores problem. cj

