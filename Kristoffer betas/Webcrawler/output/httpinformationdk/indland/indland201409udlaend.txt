Udlændinge giver inspiration på danske arbejdspladser
Vi skal se mulighederne frem for begrænsningerne, når det hander om at tiltrække og integrere udenlandsk arbejdskraft, mener Philippe Legrain, direktør i den britiske tænketank Open. Han frygter ikke kulturelle forskelle eller løndumping ved at åbne grænserne for arbejdskraft
’Hvis man åbner arbejds-markedet for yngre, udenlandsk arbejdskraft er det med til at sikre det danske velfærdssamfund,’ siger økonomen Philippe Legrain. Han var i går inviteret til at tale på Dansk Industris årlige topmøde i København.


 Et mangfoldigt arbejdsmarked er en styrke, og i stedet for at frygte udlændinge på det danske arbejdsmarked bør vi i stedet se det som en styrke. Det budskab kommer fra den britiske økonom og forfatter Philippe Legrain, som også er direktør og stifter af tænketanken Open, Open Political Economy Network.
»To hoveder er bedre end ét, hvis de tænker forskelligt. Den største vækst i økonomier kommer gennem nye ideer. Der er ganske enkelt inspiration at hente ved at få udenlandsk arbejdskraft ind på det danske arbejdsmarked,« siger Philippe Legrain.
På Dansk Industris årlige topmøde i København i går gav Philippe Legrain de 1.200 deltagende virksomhedsledere sit syn på, hvorfor Danmark og vestlige lande har brug for udenlandsk arbejdskraft.
»Det største bidrag, udlændinge kan komme med, er, at de er anderledes. Ofte hører man, at hvis bare den udenlandske arbejdskraft var lige som os, så var alting bedre. Sådan er det ikke. Hvis de var det, ville de ikke bidrage med noget ekstra. De ville blot øge mængden af arbejdskraft. Ved forskelligheden får man på et arbejdsmarked helt nye tanker og kulturer ind, og det kan være med til at skabe nye og bedre ideer på arbejdspladsen og løser opgaverne på en ny og måske bedre facon,« siger Philippe Legrain.
Udlændingepolitikken er rykket helt frem i forreste linje blandt de danske politikere. På partiets sommergruppemøde i midten af august lancerede Venstre et nyt udlændingeudspil, som blandt andet vil betyde, at udlændinge fra lande, der ikke er placeret tilstrækkeligt højt på en liste udarbejdet af FN, vil have sværere ved at komme til Danmark end udlændinge fra et andet land, der har en bedre placering.
Det forslag har regeringen og senest Konservatives nyvalgte formand, Søren Pape Poulsen, afvist. Ifølge Philippe Legrain har det danske samfund ikke kun brug for udlændinge til at inspirere os på arbejdsmarkedet. Der er en økonomisk nødvendighed med arbejdskraft fra udlandet, mener han.
»Udover inspirationen udefra er det ganske enkelt nødvendigt med arbejdskraft til at betale for pensioner, sygehuse, pleje og så videre i velfærdssamfund. Hvis man åbner arbejdsmarkedet for yngre, udenlandsk arbejdskraft er det med til at sikre det danske velfærdssamfund,« siger Philippe Legrain.
Arbejdsmarkedet er integration
Titlen på Dansk Industris årlige topmøde var »Velkommen, welcome, witamy«, og interesseorganisationen ønskede at sætte fokus på behovet for udenlandsk arbejdskraft på det danske arbejdsmarked. Et behov, der ifølge Karsten Dybvad, direktør i Dansk Industri, er nødvendigt at imødekomme fra politikernes side, hvis der skal skabes vækst i Danmark: »For mange danske virksomheder er adgangen til udenlandske medarbejdere afgørende for deres eksistens i Danmark. Hvis ikke virksomhederne har mulighed for at hyre udenlandske medarbejdere, så risikerer vi, at vigtige ordrer, vækst og velstand glider ud mellem fingrene på os,« siger Karsten Dybvad.
Men arbejdskraft er en ting. Integration af den arbejdskraft, der kommer til landet, er en anden. Men for Philippe Legrain, der har fulgt den danske udlændingedebat, er diskussionen om integration »underlig«.
»Jeg undrer mig altid over, hvad folk mener med ’integration’. Danskere er ikke ens. I et åbent og demokratisk samfund er folk forskellige, og de har ret til at udtrykke deres forskellighed, så længe de overholder loven. Hvis man med integration mener, at man skal deltage i samfundet, så er det netop på arbejdsmarkedet, at man gør det,« siger Philippe Legrain.
Bekymringen omkring udlændige på det danske arbejdsmarkedet handler ofte om løndumping. Men ifølge Philippe Legrain er det en myte.
»Studie efter studie viser, at udlændinge i forskellige sektorer bidrager til at øge produktiviteten. Det gør de både med nye ideer, men også fordi de eksempelvis gør, at bedre uddannede danskere kan få mere produktive job på arbejdsmarkedet, fordi de overtager jobbene.«

