Ingeniører i kor: Verden kan nå klimamålene
Med danske ingeniører helt i den grønne front præsenterer 12 landes ingeniør-sammenslutninger planer og anbefalinger til klimatopmødet om CO2-reduktioner på op til  90 pct. i 2050
Der skal sættes massivt ind i alle samfundets sektorer, hvis CO2-udledningerne skal bringes ned i tide. Men projektet 'Future Climate' har, ifølge deltagerne, vist, at det ikke er de teknologiske løsninger, som er barrieren for at bremse den globale opvarmning.


 Der er mange veje at gå, hvis CO2-udledningerne skal beskæres hurtigt og radikalt nok til at mindske risikoen for at overskride klimaets 'smertetærskel' på to graders opvarmning. Men forskellige landes veje er ikke lige grønne.
Nogle lande - som Finland - peger på atomkraft som afgørende vej til at mindske det fossile energiforbrug. Andre - som Tyskland - satser hårdt på CO2-rensning af kulkraftværkers udledninger. Atter andre - som Danmark - sætter vind og biomasse helt i centrum.
Det er i hvert fald billedet, hvis man beder en række landes ingeniør-sammenslutninger lave planer for håndtering af klimakrisen. Det har Ingeniørsammenslutningen i Danmark, IDA, gjort, og resultatet i form af rapporten Future Climate blev i går fremlagt på en international konference i København.
Én ting er ingeniørforeningerne enige om: Energieffektivisering og energi- besparelser er den vigtigste, hurtigste og billigste vej til CO2-reduktion. I flere lande kan energiforbruget og CO2-udledningerne halveres alene via energibesparelser - typisk også med gevinst for økonomien.
»Energieffektiviseringer er simpelthen det område, hvor vi får mest valuta for pengene. Derfor bør energibesparelser indgå som et centralt element i enhver bestræbelse på at reducere udledningen af drivhusgasser,« siger formanden for IDA, Lars Bytoft.
Med i klimaprojektet er ingeniørforeninger fra USA, Indien, Tyskland, Storbritannien, Japan, Australien, Bulgarien samt de nordiske lande.
Seks af de deltagende ingeniørforeninger har lavet egentlige energiscenarier, som dog er meget forskellige.
Farvel til det fossile
IDA's egen plan for Danmark er uden sammenligning den både grundigste og grønneste.
»Flere end 100 ingeniører har været med til at lave den danske plan. Den viser, at det er muligt at reducere udledningen af drivhusgasser med 90 pct. i 2050,« fortæller Lars Bytoft.
Ifølge planen kan statsministerens ambition om at komme helt ud af den fossile æra være realiseret i 2050. Der er ingen kul, olie og gas og dermed ingen CO2 fra energisektoren tilbage - de resterende små udledninger af drivhusgasser stammer fra landbruget og fra danskernes fødevareforbrug.
Energiforbruget er stort set halveret i forhold til i dag, og energien kommer for 64 procents vedkommende fra biomasse - herunder affald - 27 procent fra vind samt mindre bidrag fra sol og bølge- energi. Bilerne kører i 2050 overvejende på grøn el,  og flere mennesker bruger togene.
»Det her handler om en positiv transformation af det moderne samfund. Slut- resultatet kan blive et renere miljø og en blomstrende økonomi,« pointerer de danske ingeniørers formand.
IDA's plan viser således, at omlægningen fra fossile til vedvarende energikilder kombineret med energi- effektivisering kan spare det danske samfund for ni mia. kr. årligt i 2015, stigende til i størrelsesorden 25 mia. årligt i 2050.
»Og vi kan skabe 30.000 nye arbejdspladser i energisektoren inden for varmepumper, vindkraft og energieffektivt byggeri,« siger Bytoft og understreger, at der kan ligge op til yderligere 200.000 danske arbejdspladser i omstillingen, hvis man forstår at udnytte et grønt teknologisk forspring til eksport.
Atomkraft i centrum
»Det virker meget spændende. Vi kan helt sikkert lære af danskerne. Men måske er de lidt for optimistiske,« siger Merja Strengell, forkvinde for den finske ingeniørforening, TEK, om IDA's plan.
Det finske bidrag til Future Climate-projektet satser markant på den atomkraftudbygning, som Finland i dag har en vis gang i som et af de få lande i Europa. Planen foreslår således, at atomkraftværkerne i 2050 sikrer godt 50 pct. af landets samlede energiforbrug - det er dobbelt så meget som biomassen og meget mere end vindkraften, der i de finske ingeniørers fremtidsscenarie kun leverer 1,5 pct. af energien.
»Vi har inkluderet tre nye atomkraftværker i vores plan. Vi håber, at det værk, som et fransk selskab p.t. er ved at bygge i Finland, vil blive færdigt i 2012,« siger Merja Strengell med henvisning til Olkiluoto 3-reaktoren, der er flere år forsinket.
Den finske plan leder frem til en CO2-reduktion i 2050 på 74 pct. i forhold til dagens niveau.
Det er noget mere end de tyske ingeniørers plan, der imidlertid præsterer både at afvikle de tyske atomkraftværker i tiden frem til 2020 - som foreskrevet i den p.t. gældende lovgivning - og reducere landets CO2-udledninger med 50 pct. i 2050. Til gengæld fastholder man 20 pct. kul i den tyske energiforsyning, idet mange af kulkraftværkerne udstyres med den i dag eksperimentelle CCS-teknologi til CO2-indfangning og -deponering.
»Hvis Tyskland skal reducere udledningerne med mere end 50 pct., så bliver det meget dyrt,« vurderer Klaus Riedle, formand for den tyske ingeniørsammenslutning VDI.
Ifølge planen kan Tyskland skære CO2-udledningerne med 75 pct. i 2050, men det forudsætter, at man ikke skrotter atomkraften, men tværtimod bygger hele 34 nye reaktorer og samtidig investerer betydelige beløb i omstilling af transportsektoren.
De britiske ingeniører præsterer i deres plan en lige så massiv CO2-reduktion som danskerne: 89 pct. i 2050. Men de må tage alle tilgængelige teknologier i brug: Masser af vind, megen biomasse, et voksende bidrag fra atomkraften samt en del tilbageværende kulkraft, forsynet med CCS-teknologi.
»Det er urealistisk, at vedvarende energi kommer til at fylde mere end 40 pct. i fremtiden,« siger Keith Millard, formand for de britiske ingeniører i organisationen ImechE.
Han håber på et gennembrud for CCS-teknologien, men han håber også på aktiv deltagelse af det britiske samfund.
»Vi kan nå det, men det er en kæmpe opgave, der kræver, at vi får befolkning og politikere med,« siger Millard.
Allerede kulfri
Længst af alle med CO2- reduktion kommer Sverige. I 2050 er der i de svenske ingeniørers plan ingen CO2-udledning. Det er muligt, fordi Sverige allerede i dag er næsten kulfri i sin el-sektor og i stedet har et stort atomkraftbidrag, som i planen ikke droppes, men halveres. 20 pct. af energien kommer således i 2050 fra svenske A-værker, andre knap 20 pct. fra vandkraft og hele 46 pct. fra biomasse.
»Transportsektoren er den største udleder,« siger Ulf Bengtsson, formand for Sveriges Ingenjörer.
Ikke overraskende lægger hans plan derfor megen vægt på at tale Volvos og Saabs sag: Kun hvis de to bilfabrikker sikres overlevelse, vil man have forudsætningerne for at introducere nye miljøvenlige bilmodeller baseret på el, biogas eller bioethanol.
I en kategori helt for sig selv er det indiske bidrag fra organisationen IEI. De indiske ingeniører er eneste deltagere fra et udviklingsland og således ikke bundet til CO2-reduktioner af Kyoto-aftalen. Hvor en gennemsnitlig dansker i dag udleder 10 ton CO2 om året, udleder en inder 1,2 ton.
»Indien kan ikke indføre et loft over udledningerne uden at stoppe den nødvendige vækst,« siger A.K. Poothia, generalsekretær for IEI.
40 pct. af inderne er i dag uden elforsyning, og 300 mio. lever i dyb fattigdom. Derfor opererer de indiske ingeniørers klima- og energiplan med fortsat økonomisk vækst på 6-10 pct. og med en vækst i udledningerne af drivhusgasser på 100-200 pct. frem til 2050.
Det kan lade sig gøre
Planerne fra de deltagende ingeniørforeninger er meget forskellige. Nogle - som den danske - er på langt over 100 sider. Andre - som den amerikanske - er snarere en kort fristil med grønne hensigtserklæringer.
»Det har været en prøvelse at arbejde sammen 12 forskellige kulturer,« erkender Lars Bytoft.
»Japanerne kom f.eks. først rigtigt i gang for en måned siden, da vi fortalte, at den japanske ambassadør ville komme her i dag og få deres forslag overbragt.«
Og således bliver det. Dr. Mutsuhiro Arinobu, formand for det japanske ingeniørselskab, overrækker sin og sine kollegers anbefalinger - omfattende bl.a. ni nye atomkraftværker - til Japans herværende ambassadør, mens en landsmand ivrigt knipser billeder af begivenheden.
Det internationale ingeniørsamarbejde fortsætter efter torsdagens konference. Men grundlaget er på plads.
»Med projektet Future Climate har vi vist, at det ikke er de teknologiske løsninger, som er barrieren for at bremse den globale opvarmning,« fastslår Lars Bytoft.
 KlimaTV: Interview med Lars bytoft

