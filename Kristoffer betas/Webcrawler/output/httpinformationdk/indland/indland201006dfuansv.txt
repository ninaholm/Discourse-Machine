DF: 'Uansvarlig indisk adoption skal stoppes - det er menneskehandel'
Dansk Folkeparti vil midlertidigt stoppe adoptioner af indiske børn til danske forældre. Det skal sikres, at der ikke snydes med papirerne, når indiske børn bliver bortadopteret
Marlene Harpsøe, DF, vil have stoppet adoption fra Indien.


 Flere politiske partier vil have sat en stopper for adoption af indiske børn. Det sker efter, at det i DR-programmet 21 Søndag er kommet frem, at  indiske Ramesh Kulkarni i 2002 blev franarret sine børn. Det ene barn er siden endt i Danmark.
Derfor vil blandt andet Dansk Folkeparti nu stoppe for adoption af indiske børn. Noget som kan ramme de forældre, der ønsker at være forældre for et adoptivbarn, men Marlene Harpsøe, Dansk Folkepartis medlem af retsudvalget, mener, Danmark skal stoppe al adoption fra Indien.
»Jeg har i morges (mandag, red.) spurgt justitsminister Lars Barfoed (K) om, han vil med medvirke til, at stoppe alle adoptioner af indiske børn til Danmark midlertidigt. Jeg har forståelse for, at der sidder forældre, der brændende ønsker sig et barn. Men vi kan ikke tillade, når vi har oplysninger om snyd med papirer at fortsætte med adoption. Vi er nødt til at have alle ting på plads, så vi sikrer os, at der ikke sker den her form for menneskehandel.«
Politisk enighed mellem fjender
DF vil sammen med partierne SF og De Konservative stoppe for indiske adoptioner til Danmark. Selv om der kun kendes til den ene sag, som har sin begyndelse i 2002, så mener Marlene Harpsøe, at Danmark midlertidigt skal stoppe modtagelsen af børn fra Indien.
I hvert fald indtil det indiske forbundspoliti, CBI, har færdiggjort deres undersøgelse af sagen.
»Menneskehandel er en meget alvorlig sag, så derfor er det ikke et drastisk skridt at stoppe adoptionen af indiske børn. Det er totalt uansvarligt, hvis det viser sig, at papirerne ikke er i orden. Som anstændigt samfund, så kan vi slet ikke acceptere den slags. Jeg er også sikker på, at kommende danske adoptivforældre ikke ønsker, at få et barn, der er blevet franarret de biologiske forældre.«
Indiske myndigheders problem
»Vi ved, at der åbenbart er et problem i den indiske adoptionsbranche. Noget andet der bekymrer mig, er oplysninger om, at det ikke kun er på det børnehjem, at der er korruption, men også i CARA, der svarer til den danske Familiestyrelse. Det vil sige, at nogle statslige myndigheder er indblandet, og det er derfor, jeg siger, at det ikke kun er børnehjemmet, man skal stoppe samarbejdet med, men også med de indiske myndigheder. Vi ved jo stadig ikke, hvor omfattende denne korruptionen er. Så længe vi ikke ved det, så er det uansvarligt at fortsætte adoptionen fra Indien. Det har karakter af menneskehandel og det er meget alvorligt. Det må ikke gentage sig.«

