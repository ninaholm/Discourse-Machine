Jeg vil gerne kigge 50 eller 100 år ud i fremtiden
Det 23-årige folketingsmedlem Juliane Henningsen repræsenterer fornyelsen i grønlandsk politik. I denne uge stod hun i centrum i den danske asyldebat. Men en af hendes vigtigste opgaver på længere sigt er at engagere sin egen generation i udformningen af fremtidens grønlandske samfund - i balance mellem tradition og globalisering


 "Solidariteten kommer først. At man hjælper andre og indgår i et fællesskab. Hele familiekulturen, hvor man er meget tæt knyttet til hinanden." Det svar kommer prompte, når man spørger 23-årige Juliane Henningsen, hvad der betyder mest for hende i den grønlandske kultur. 
I november blev Juliane Henningsen fra partiet venstrefløjspartiet Inuit Ataqatigiit, (IA), med 5.168 personlige stemmer folketingsvalgets grønlandske topscorer, og samtidig blev hun det yngste medlem af Folketinget. Hun har optrådt på CNN med en appel om en fælles global indsats for at redde planeten, grønlænderne og inuits overlevelse som kultur og folk og på Folketingets talerstol i farvestrålende grønlandsk nationaldragt. 
Og som om det ikke var varsel om en komet, placerede hun sig få måneder efter sin første arbejdsdag i Folketinget lige midt i nervekrigen mellem regering og opposition om asylbørnene på de danske asylcentre, hvor hun sammen med partifællen Lars-Emil Johansen truede regeringen med et alternativt flertal, indtil statsminister Anders Fogh Rasmussen onsdag hev sit flertal hjem sammen med Ny Alliance.
Dansk Folkeparti og Venstres politiske ordfører, Inger Støjberg, truede grønlænderne, hvortil Juliane Henningsen svarede: 
"Helt grundlæggende har jeg jo min ret til at stemme som folketingsmedlem, og den har jeg valgt at bruge i den her sag, også selv om vi har sagt, at vi grundlæggende ikke blander os i dansk indenrigspolitik. Men jeg mener, at det her er en vigtig sag, og hvis vi kan præge dansk asylpolitik i en positiv retning, som får betydning for mange mennesker i asylcentrene, så synes jeg, det er vores pligt at tage stilling."
Allerede kort efter valget slog hun fast, at hun ikke er "bange for at tage ansvar". Nu fik hun ikke mulighed for det i sagen om asylbørnene, men på et lidt længere sigt, kan hun igen gøre sin stemme afgørende, når Selvstyrekommissionen for Grønland om få uger forventes at aflevere sin afsluttende rapport og dermed udstikke retningslinjerne for landets fremtid.
Demokrat som 12-årig
"Det er en ekstraordinær tidsalder, vi er i," slår Juliane Henningsen fast.
Og med 'vi' mener hun helt præcist Grønland og grønlænderne. Det er sådan, hun ser det. Det er sådan, hun selv går ind til sin politiske opgave og tager fat. Som om demokrati og folkestyre er helt uundgåelige og uomgængelige fænomener, man som samfundsborger umuligt kan afvise at tage del i. Det må ligge dybt i hende. For det manifesterede sig allerede i en ung alder:
"Jeg var en 11-12 år, da jeg begyndte at tænke, at vi lever i et demokrati," forklarer hun. "Der er nogle mennesker, der kommer til at repræsentere andres meninger og dermed kommer til at styre lovgivningen. Det var på det tidspunkt, jeg begyndte at indse, hvad for et land man levede i - i forhold til andre lande i verden. Det begyndte lige så langsomt at gå op for mig, at vi var et specielt folk. Men vi var jo danskere. Ikke et land som sådan, men del af et rigsfællesskab. Nu - når jeg kigger tilbage - viser billedet, at jeg havde en forståelse allerede i den alder."
Hendes tonefald er sagligt og nøgternt. Konstaterende. Sådan var det bare:
"Jeg spurgte meget. Jeg er en meget spørgende person. Og fulgte med i nyhederne. Jeg skrev mit første læserbrev som 14-årig til Grønlandsposten. Det var bare det at have en indflydelse og være med til at forme tingene. At have noget at skulle have sagt. Være med i debatter. Da jeg kom i gymnasiet, blev det mere og mere, og jeg var med i elevrådet. Jeg kom ind i partipolitik i 2004. Det er ikke særlig lang tid siden. Nu sidder jeg her."
'Her' er hendes nye kontor på Christiansborg, det danske folkestyres højborg. Ankommet direkte fra Grønland som en i denne sammenhæng helt uprøvet repræsentant for sit land og dets fremtid. "Et signal om fornyelse i grønlandsk politik? En besked fra vælgerne om, at det er på tide at få de gamle hanelefanter i grønlandsk politik skiftet ud? Vi tror det (-)," som nyhedstjenesten Sermitsiaq konstaterede i en leder umiddelbart efter den imponerende valgsejr i november.
Juliane Henningsen er født i Ilulissat og opvokset "stille og roligt i et trygt hjem" med en lillebror, en mor, der er køkkenassistent, og en far, som er maler.
"Ilulissat er der, man tager hen og kigger på fjorden. Det er der, det sker," siger hun med henvisning til den berømte isfjord, som nu er blevet en slags klimaforandringernes udstillingsvindue for Anders Fogh Rasmussen, Connie Hedegaard og alverdens politikere.
Efter folkeskolen kom hun på efterskole i Ågård lidt uden for Kolding.
"Og det var så også der, jeg udviklede mit danske sprog. Blev bedre til det," forklarer hun. Selv om hun også lidt undskyldende gør opmærksom på, at hun ikke mestrer sproget perfekt, at der er ord og vendinger, hun stadig må lede en smule efter.
Siden vendte Juliane Henningsen hjem og gik i gymnasiet i Aasiaat i Diskobugten, og det var her, hun skrev en hovedopgave, som naturligvis handlede om grønlandsk selvstyre og selvstændighed:
"Jeg ville gerne belyse hele forhistorien. Hvordan Grønland var blevet indlemmet i rigsfællesskabet, men også hvordan forholdene havde udviklet sig frem til hjemmestyrets indførelse. Jeg var meget nysgerrig."
E hurtig beslutning
Efter gymnasiet begyndte hun på universitetet i Nuuk at læse administration - et studie, der minder en del om statskundskabsstudiet i Danmark. Men det viste sig, at det slet ikke var nok at sidde lukket inde med næsen i bøgerne. Politik, demokrati, samfund - det var jo virkelighed. Det var livet selv. Allerede i gymnasiet havde Juliane Henningsen meldt sig ind i det venstreorienterede IA, og i forbindelse med landstingsvalget i 2005 var der i Nuuk brug for alle partisoldaterne. Hun var med til at arrangere debataftner med andre unge om problemerne i det grønlandske samfund og om "vores drømme og visioner", som hun selv formulerer det. Men så skete det igen - politikken greb hende, og hun måtte gøre op med sig selv:
"Det blev mere og mere et spørgsmål, om man ville stille op til valget eller ej. Det var ret pludseligt, man skulle bestemme sig - i løbet af tre uger. Og jeg tænkte: Jeg har ikke noget at miste, jeg er meget interesseret i politik. Og hvis jeg stiller op, kan folk lære mig at kende, og så kan jeg måske bruge det i fremtiden. Det var ret vildt for mig at beslutte det. For jeg tænkte, at det nok ikke er så nemt at komme ind i billedet og tage stemmerne og komme i Landstinget. For det var jo kæmpestort, Grønlands lovgivende forsamling, for en ung pige som mig dengang. Det var en drøm langt ude i livet." Nu gik den i opfyldelse. Juliane Henningsen blev valgt. I valgkampen havde hun først og fremmest koncentreret sig om en lille håndfuld punkter: kun grønlandsk talende personer i uddannelsessystemet, inddragelse af bygderne og de unge i demokratiet og beslutningsprocesserne, ønsket om selvstyre og en selvbærende økonomi.
"Det er det, jeg drømmer om," siger hun i dag.
For selv om der for Juliane Henningsen tilsyneladende ikke er langt fra tanke til handling på det politiske område, taler hun en del om at drømme. Hun forestiller sig noget. Ser noget stort for sig. Grønlands fremtid:
"Der er hele tiden den der debat, som munder ud i, at man er tilfreds med tingenes tilstand, som de er nu, og ikke kigger længere frem end 10 år. Men jeg vil gerne kigge 50 eller 100 år ud i fremtiden, og jeg ser helt klart Grønland som et land, der er selvstændigt. Men der er en kamp, der skal vindes. Man er meget egocentreret omkring samfundsændringer, og jeg mener, det er vigtigt, at vi som indbyggere i Grønland tænker, at vi trods alt skal gi' landet noget. Vi kan ikke opnå de mål, vi har, uden at kæmpe for dem."
Derfor gælder det ikke udelukkende om at se fremad, men også om at have traditioner og kultur med på farten. Det gælder om at se sig selv i den rette sammenhæng. I den forbindelse anvender Juliane Henningsen en glose, som på én gang lyder smuk og bedaget - "stammefrænder":
"Vi skal samarbejde mere med vores stammefrænder i Alaska og Canada, for vi har nogle fællestræk i sproget, historien, geografien."
En sæl er noget, man deler
Men også Grønlands egne kulturelle traditioner og værdier er væsentlige:
"Ikke for at være nationalistisk, men det er en meget vigtig del af det at være et lille samfund med 50.000 indbyggere. Hvis vi ikke dyrker vores kultur, går den tabt på et tidspunkt. I debatten har jeg sagt, at man ikke ka' vælge den fra. Hvis man ska' ha' et hus, skulle man også gerne ku' udsmykke det med malerier, sætte en cd på med noget godt musik - for at være et helt menneske."
I bragende udvikling
Hun nævner litteraturen, musikken, teatret, dansen. Selv har hun i Landstinget foreslået, at man udarbejder en grønlandsk kulturkanon, og projektet er nu i gang. Men på spørgsmålet om, hvad der i grønlandsk kultur betyder noget for hende selv rent personligt, kommer det uventede svar øjeblikkeligt:
"For det første solidariteten. At man hjælper andre, at man indgår i et fællesskab. Hele familiekulturen, hvor man er meget tæt knyttet til hinanden. Vi har jo den tankegang, at hvis du bor i en bygd og fanger en sæl, så giver du også til din nabo. Man tager hånd om de svageste i samfundet."
Derfor piner danskernes syn på Grønland hende også. Billedet er for unuanceret. Hun erkender de sociale vanskeligheder - omsorgssvigt og misbrug - men understreger så: "Vi er et land i bragende udvikling og i gang med at løse problemerne. Og hvis man ser Grønland i et globalt perspektiv, kan man se, at alle oprindelige folk, der har været under kolonistyre, lider under de samme problemer. Men mere end nogensinde bliver der uddannet folk i Grønland. Der bliver drukket mindre. Der er mange positive ting - foruden den storartede natur og isfjeldene og de venlige mennesker. Der er kvinderne og mændenes ligestilling. Hvordan kvinderne er stormet frem de sidste årtier og har uddannet sig og markeret sig i politik. Det er gået stærkt frem, for vi udgør 43 procent af Landstinget."
Men står kvinderne stærkt i grønlandsk politik, synes Juliane Henningsen til gengæld, der kan være et problem med at råbe hendes egen generation op:
"Jeg tror, at hvis man som dansker eller europæer kommer til Grønland, kan man se det samme billede som Danmark eller andre lande. Det er forholdsvist ensartet. Det er vestlige ting, man går op i - tøj og uddannelse. Og jeg har mødt den holdning - altså, politik, det er da noget vås, noget mærkeligt noget at spilde tiden på. Men det betyder noget, at man er aktiv og siger sin mening og er med til at forme det hele. Grønland er i en spændende udvikling, og flest mulige skal være med til at sætte dagsordenen."
Ellers går det ifølge Juliane Henningsen galt. Grønlænderne vil miste deres kultur og identitetsfølelse. Det gælder om at kæmpe for sagen, og der kommer et eftertryk i hendes stemme, når hun taler om ansvaret:
"Der er ting, som vi skal videreføre, som vi har pligt til at videreføre."
Allermest opbragt bliver hun ved tanken om at miste mælet, sit grønlandske modersmål: "Vi kan ikke ha', at vi mister vores sprog. I Nuuk er der en udvikling, hvor flere og flere taler dansk, selv om de er grønlændere. Og vi kan også se nogle eksempler fra Canada og Alaska, hvor man rent faktisk har mistet sit sprog. Det er en pligt at videreføre det. Man kan ikke komme uden om at forsvare sit sprog. For vi er et folk."


