Akkrediteringsrådet er udsat for hård kritik
Nye uddannelser kan godkendes helt uden om Folketinget og berørte parter i sagen. Det viser sagen om den nye læreruddannelse, der netop er blevet godkendt i Akkrediteringsrådet. Undervisningsminister kritiserer desuden rådet for ikke at have gjort sit arbejde godt nok
Hvis det står til Aarhus Universitet, så vil en del af fremtidens lærere i folkeskolen være uddannet på universitetet. Men Danmarks Lærerforening er betænkelig ved, at den nye akademiske læreruddannelse risikerer at blive oprettet, uden at lærere, professionshøjskoler eller uddannelsespolitikere har noget at skulle have sagt

Det nye Akkrediteringsråd er kommet i hård modvind, efter det har givet grønt lys for en ny lærerbachelor på Aarhus Universitet (AU).Læreruddannelsen har altid været reguleret nøje af politikere og fagfolk. Men den nye lærerbachelor ser derimod ud til at kunne gennemføres uden om både folketing og berørte parter i sagen. Danmarks Lærerforening (DLF) og professionshøjskolen VIA University College har af egen drift indsendt høringssvar til Akkrediteringsrådet, der fra 1. januar har skullet godkende alle eksisterende og nye uddannelser under Videnskabsministeriet.Formand for lærerne Anders Bondo Christensen er betænkelig ved, at den nye akademiske læreruddannelse risikerer at blive oprettet uden, at lærere, professionshøjskoler eller uddannelsespolitikere har haft noget at skulle have sagt."Det er jo helt surrealistisk, når man ser på, hvor utrolig politisk reguleret læreruddannelsen på seminariet er, at Aarhus Universitet så i en håndevending kan stable en læreruddannelse på benene uden at tage fagfolk med på råd. Det er jo en fundamental demokratisk ting, at forslag sendes til høring hos dem, der bliver berørt," siger Anders Bondo Christensen.Blot bevise behovFormand for Akkrediteringsrådet, Søren Barlebo Rasmussen, medgiver, at rådet ikke behøver at høre involverede parter, når de skal akkreditere nye uddannelser."Universiteterne skal dokumentere, at der er samfundsmæssigt behov for den nye uddannelse, men hvordan de gør det, er op til universiteterne. Der er ikke noget krav om, at de skal høre særlige parter. Når det gælder læreruddannelsen, der allerede eksisterer inden for en anden ministers ressortområde, så er det undervisningsministeren og videnskabsministeren, der afgør om denne uddannelse skal godkendes. Vi ser udelukkende på det faglige," forklarer Søren Barlebo Rasmussen.MarkedsbehovAnders Bondo Christensen mener, det er helt hen i vejret, at universiteterne selv skal dokumentere et samfundsmæssigt behov for en bestemt uddannelse: Er jo som at sætte ræven til at vogte gæs. Taxametersystemet har jo gjort uddannelse til et marked, hvor det ikke handler om samfundsrelevans ellers kvalitet, men om at få så mange studerende som muligt."Socialdemokraternes uddannelsesordfører, Christine Antorini, er enig i, at universiteterne selvfølgelig tænker i at få flere studerende, derfor giver det heller ikke mening, hvis AU får lov at oprette en læreruddannelse uden om de partier i Folketinget, der står bag forliget om den nye læreruddannelse:"De selvejende institutioner er selvfølgelig interesserede i flere studerende, men vi kan ikke bare overlade uddannelsesudbuddet til markedskræfterne. Vi har som politikere en legitim interesse i at sikre, at der er uddannelsesdækning i hele landet, hvis AU får lov til at oprette en læreruddannelse, så vil de andre universiteter følge trop, og så kan jeg godt blive bange for, at vi kommer til at se en mægtig skævvridning af Danmark," siger Christine Antorini. Også de radikale er imod en ny læreruddannelse.Uorden og inhabilitetUndervisningsminister Bertel Haarder har ikke kunnet oplyse Christine Antorini og de øvrige uddannelsespolitikere om de vil få indflydelse på godkendelsen af den nye læreruddannelse. Til folkeskolen.dk har han dog sagt, at han ikke er imponeret over ansøgningen fra Aarhus Universitet."De ledsagende bemærkninger (til ansøgningen, red.) er jo direkte usande, hvad Danmarks Lærerforening (DLF) og Kommunernes Landsforening har gjort mig opmærksom på. Det passer ikke, når der står, at det er udarbejdet i samarbejde med aftagerne og DLF. Der er en formfejl i ansøgningen, som er meget alvorlig. Og jeg synes også, at det er en alvorlig sag for Akkrediteringsrådet, som her i sin allerførste sag sætter blåt stempel på noget, der ikke er i orden," siger undervisningsminister Bertel Haarder.Søren Barlebo Rasmussen mener, det er vigtigt, at universiteterne sender korrekte oplysninger i ansøgningerne."Universiteterne skal sandsynliggøre, at der er et samfundsmæssigt behov for uddannelsen, men der ligger ikke et krav i bekendtgørelsen om, at uddannelsen skal udarbejdes i samarbejde med de faglige organisationer. At parterne i den her sag har forskellige formuleringer og opfattelser er naturligt. Men derfra til at sige, at der er fejl i ansøgningen, som vi burde have set eller, at AU afgiver usande oplysninger er der jo et stykke vej. Lærerforeningen har fremsendt et brev til Akkrediteringsrådet, og det er tilgået alle rådsmedlemmer i forbindelse med behandlingen af ansøgningen. Det er rådets vurdering, at uddannelsen fagligt set er i orden," siger Søren Barlebo Rasmussen.En tidligere chef i Undervisningsministeriet undrer sig i et læserbrev i fredagens udgave af Information over, at Akkrediteringsrådet under behandling af ansøgningen om en læreruddannelse på AU, erklærede en af de mest vidende rådsmedlemmer på folkeskoleområdet for inhabil."Vi havde allerede, inden rådet gik i gang med at behandle ansøgninger, lavet nogle retningslinjer for, hvornår man som rådsmedlem var inhabil. Efter oprettelsen af rådet har vedkommende skiftet job og er blevet konstitueret rektor for en professionshøjskole, og professionshøjskolerne vil være nogle af dem, der kan blive påvirket af den her beslutning. Derfor var personen inhabil efter disse retningslinier. Rådets retningslinier er baseret på forvaltningslovens retningslinjer om habilitet," siger Søren Barlebo Rasmussen.
