Bredt nej til fri hash

Selv om et flertal af politikerne i Københavns Kommune er klar til forsøg med at legalisere hash, så skydes det ned af et bredt flertal på Christiansborg


 Politikerne i København kan godt pakke ideen om fri hash sammen igen. 
 Kommunen forbereder ellers en forsøgsordning, der over tre år skal tillade salg af hash fra særlige hashsalgssteder i byen. Målet er at komme den voldsomme illegale handel af hash til livs.
 Men forslaget afvises på forhånd af en bred vifte af partierne på Christiansborg, der skal tillade forsøget via en lovændring.
 - Jeg kan sige det helt enkelt: Venstre er imod fri hash. Det er et skråplan, som bringer unge i fare, for vi ved, at rygning af hash blandt andet medfører en stor risiko for at få psykiske sygdomme og ofte fører til decideret narkomisbrug. Derfor tager vi afstand fra forslaget, siger Venstres retsordfører, Kim Andersen.
 Han støttes af De Konservatives retsordfører, Tom Behnke:
 - At lovliggøre hash løser ingen problemer. Det er tværtimod et dybt københavnsk knæfald for det kriminelle miljø. Det vil være dybt socialt uansvarligt at lovliggøre hash. Og det kommer aldrig til at ske med De Konservatives stemmer, mener Tom Behnke.
 Heller ikke Dansk Folkeparti eller Socialdemokraterne vil støtte et forsøg med fri hash i hovedstaden.
København står alene
 Forslaget fra Københavns Kommune åbner op for, at andre kommuner går med i samme forsøg. Men i Århus afviser den socialdemokratiske borgmester, Nicolai Wammen, også et lignende forsøg der.
 - Jeg går ikke ind for offentlige salgssteder for hash. Jeg er bekymret for, at det gør hashen mere tilgængelig og dermed også flere unge, der risikerer at komme ud i et misbrug. Det er ikke den rigtige vej at gå. Jeg vil hellere via SSP-samarbejdet og en indsats sammen med politiet i øvrigt gøre, hvad vi kan for at begrænse hashsalget, siger Nicolai Wammen til Ritzau.

