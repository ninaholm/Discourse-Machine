Bagsiden: Astrid Krag siger nej til ’dialog’, men ja til ’benhårde argumenter’
Annette Vilhelmsen er villig til at gå i dialog med Hizb-ut-Tahrir. Og det får Astrid Krag til at se rødt. Hun mener i stedet, at SF skal bekæmpe ’mørkemændene’ med benhårde argumenter


 Månedens mest jagtede historie må være: Hvilken forskel gør det, om SF’s næste formand hedder Astrid Krag eller Annette Vilhelmsen?
I begyndelsen af formandsvalgkampen opførte kandidaterne sig pænt og civiliseret overfor hinanden, gav knus og nægtede konsekvent at besvare spørgsmålet om, på hvilke punkter deer forskellige. Men med kun tre dage til formandsvalget har Krag og Vilhelmsen smidt fløjlshandskerne.
Annette Vilhelmsen lægger nu afstand til én af de mest markante Villy Søvndal-udmeldinger, nemlig den berømte »Gå ad helvede til, mørkemænd« fra 2008, som var henvendt den islamistiske organisation Hizb-ut- Tahrir.
»Sådan ville jeg i hvert fald aldrig sige. For jeg mener grundlæggende, man skal møde folk med respekt,« siger Annette Vilhelmsen til Altinget.dk.
I stedet mener hun, at man skal tage en dialog med Hizb-ut- Tahrir.
Den opblødning har fået modkandidaten Astrid Krag helt op i det røde felt. Hvis hun bliver formand for SF, garanterer hun, at der ikke bliver nogen som helst dialog med Hizb-ut-Tahrir.
»Jeg er dybt uenig med Annette Vilhelmsens forslag om en dialog med Hizb-ut -Tahrir. Jeg synes ikke, SF’s formand skal gå i dialog med en anti-demokratisk gruppe som Hizb-ut Tahrir, ligesom vi ikke skal i dialog med nazister,« siger Astrid Krag til Politiken.
I stedet mener Astrid Krag, at Hizb-ut-Tahrir skal bekæmpes med ’benhårde argumenter’.
Nå okay. Så for at opsummere ganske kort nægter Astrid Krag at indgå i en dialog med Hizb-ut Tahrir. Derimod vil hun bekæmpe organisationen med argumenter. Mhmmm... Man ser det for sig.
Forestil dig Astrid Krag stående på slagmarken overfor organisationen af ’antidemokratiske mørkemænd’:
»I er udemokratiske, fordi I vil omstyrte demokratiet og indføre muslimske sharia-love i Danmark,« gjalder hun henover marken til mørkemændene i Hizb-ut Tharir.
Beskeden bliver mødt med vrede fra den anden lejr, hvis talsmand sender et modargument afsted. Men i stedet for at lytte til mørkemændenes retoriske skyts, holder hun sig for ørene. Pointen er jo netop, at Astrid Krag nægter at gå i dialog med Hizb-ut Tahrir.
Først da munden på muslimen på den anden side af markener holdt op med at bevæge sig, fjerner hun hænderne fra ørerne og kaster flere ’benhårde argumenter’ af sig.
Det må da helt sikker få Hizb- ut Tahrir til at makke ret. En dialog er i hvert fald ikke en mulighed for socialisten og demokraten, som ikke gider samtale med dem med de dumme argumenter. Det efterlader spørgsmålet: Er socialisten død? Hvad blev der lige af socialistens diskussionslyst, som kendes fra enhver kantine-kø, hver en arbejdsplads og hvert et værtshus?
 

