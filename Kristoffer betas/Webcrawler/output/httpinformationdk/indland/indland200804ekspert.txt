Eksperter: Karen J. vil lovgive om kærlighed
Velfærdsminister Karen Jespersen (V) vil have pårørende til at levere mere omsorg til de ældre. Men man kan ikke lovgive om kærlighed, lyder kritikken fra eksperter
Velfærdsminister Karen Jespersens udspil flugter fint med regeringens -noget for noget--politik, mener filosoffen Arno Victor Nielsen.


 Med sit forslaget om, at pårørende skal tage større ansvar for at levere pleje og omsorg, forsøger velfærdsminister Karen Jespersen (V) at lovgive om det personlige ansvar. Men det er et umuligt projekt, mener samfundsdebattør og forfatter Morten Albæk:
"Intentionen er sympatisk: At betone det personlige ansvar. Men håndteringen er ubegavet og rent intellektuelt totalt ulogisk. For velfærdsstaten giver materielle rammer. Den kan ikke give borgerne kærlighed," siger han. Karen Jespersens udspil er da også blevet mødt med hård kritik fra oppositionen: 
"Man kan ikke lovgive sig til samfundssind," lød det fra Socialdemokraterne. "Skal kvinderne tilbage til kødgryderne?" spørger de radikale, mens SF anklager ministeren for at ville privatisere hjemmeplejen. 
Ifølge filosoffen Arno Victor Nielsen flugter Karen Jespersens udspil dog fint med regeringens 'noget for noget'-politik:
"Velfærdsstaten har udviklet sig til et forsikringsselskab. Derfor er det naturligt for staten, at sige: I kan få nedsat præmien, hvis I har en stor selvrisiko eller store låsesystemer," siger han.
Ifølge Arno Victor Nielsen bliver rent spontane livsytringer nu indkalkuleret i statens regnskab. 
"Men det kan man selvfølgeligt ikke slippe af sted med at sige. Derfor bliver det forsøgt solgt som en moralsk oprustning af befolkningen," siger han.
Rygmarvsreaktion
Professor Jacob Torfing fra Institut for Samfundsvidenskab på RUC mener dog, at der i høj grad tale om en rygmarvsreaktion, hvis man lader sig provokere af Karen Jespersens udtalelser om, at "velfærd ikke kun handler om offentlige ydelser og service," men også er "personlige relationer og ansvar for hinanden".
"I Sydeuropa spiller familien en langt større rolle, og i lande som USA og England er markedet og frivillige organisationer afgørende for at sikre velfærden," siger han. 
Ifølge Jacob Torfing sender Karen Jespersen dog modsætningsfyldte signaler, når hun plæderer for mere ligestilling og samtidig vil have familierne til at tage sig mere af deres pårørende - og lægger sig dermed på linie med kritikken fra de radikale.
"Hvis det skal realiseres, skal vi jo have en helt anden samfundsstruktur, hvor kvinderne er mindre ude på arbejdsmarkedet," siger han. 
Ifølge historiker Henrik Jensen fra RUC er det oplagt at se Karen Jespersens udspil, som et forsøg på at vende tilbage til de "gode gamle dage."
"Velfærdsstaten knækker over i et sted i 70erne. Før det tidspunkt ligger der en moralsk forpligtende velfærdsstat," siger Henrik Jensen. 
Han peger på, at der efter sidste års folketingsvalg er kommet en sund reaktion, hvor politikerne betoner pligter mere end rettigheder, som det for eksempel er kommet til udtryk med socialdemokraten Mette Frederiksens (S) 10 teser fra sidste uge.
"Det er et positivt træk, fordi politikerne i lang tid har værget sig ved at tale om noget som helst, der handler om borgernes personlige ansvar," siger Henrik Jensen, der ikke afviser, at man kan se Karen Jespersens udspil, som et forsøg på at holde igen på statens udgifter. 
"Men spareøvelse eller ej, så er det godt at komme væk fra det kunde- og klientforhold, som politikerne har skabt," siger han. 


