NATO sender føreløse fly ind i Afghanistan



 KANDAHAR - Et formodet amerikansk missil affyret fra et førerløst fly dræbte i går mindst 10 mennesker i et hus i udkanten af Miranshah, hovedbyen i Nord-waziristan, Pakistans urolige grænseprovins til Afghanistan. Angrebet var det første, efter at spændingerne i denne uge voksede mellem Pakistan og USA. Men det er langt fra første gang, de amerikanske tropper tager de små føreløse fly i brug i regionen. Da Taleban i juni brød ind og befriede 750 fanger fra et fængsel i Afghanistan, fulgte NATO's reaktion prompte. Men den var usynlig. Ikke så snart var fangerne begyndt at strømme ud af fængslet i Kandahar, før alliancens militærledelse indsatte alle de førerløse drone-fly, der var til rådighed. 
På nærmeste NATO-garnison forskansede soldaterne sig af frygt for flere Taleban-angreb, mens de undvegne fanger tilsyneladende forsvandt i natten. Men fra sit trygge hovedkvarter kunne NATO's militærkommando hele tiden følge livetransmitterede billeder af de undvegnes bevægelser, på vej til sikre tilholdssteder i Pakistan. På kryds og tværs gennemfløj Predator-dronerne luftrummet over Afghanistans næststørste by i 10 kilometers højde. Hele natten og morgenen igennem fortsatte de deres overvågningsaktiviteter, mens kolonner af pjaltede, skæggede mænd forsøgte at redde sig i sikkerhed. 
Ind i Pakistan
Nogle af fangerne søgte direkte til Arghandab umiddelbart uden for Kandahar, men de fleste af de 400 Taleban-fanger, som var blandt de 750 befriede indsatte, flygtede til Pakistan for at komme uden for NATO's rækkevidde. Troede de. 
Den internationale styrke anvender imidlertid også droner til at afpatruljere pakistansk luftrum. 
"Vi satte os for at finde ud af, hvor fangerne tog hen," siger en NATO-officer i Kabul. Det er en offentlig hemmelighed, at de bevæbnede Predator-droner, som fjernstyres af CIA, flyver jævnlige over selve Pakistan for at opspore al-Qaeda-ledere. 
Islamabad har udelukket, at det nogensinde vil tillade amerikanske soldater på sit territorium, men højtstående NATO-embedsmænd insisterer på, at dronerne opererer i pakistansk luftrum med stiltiende om end modvillig billigelse af den pakistanske militærledelse. I januar affyrede en Predator et missil imod et al-Qaeda-hus i Waziristian. Blandt ofrene var Abu Laith al-Libi, den formodede bagmand bag al-Qaedas angreb på Bagram-basen, der fandt sted under USA's vicepræsident, Dick Cheneys besøg. 
Et tidligere droneangreb, i januar 2006 i den pakistanske stammeregion Bajaur, var rettet imod al-Qaedas nr. to, Ayman al-Zawahiri, der dog aldrig mødte op. I slutningen af sidste måned fik en drone, der overfløj det nordvestlige Pakistan, øje på al-Qaedas kemiske ingeniør, Abu Khabab al-Masri, som var en central figur i gruppens produktion af kemiske våben og konventionelt sprængstof. Al-Qaeda har siden bekræftet, at ingeniøren blev dræbt sammen med fem andre ved det efterfølgende missilangreb. 
Dronerne overvåger de ledende Taleban-kommandanters bevægelser i Pakistans lovløse områder. Og modsat de amerikanske specialstyrkers tilstedeværelse indebærer de en mindre politisk risiko, fordi det er svært at bevise deres tilstædeværelse. 
© The Independent og Information
Oversat af Niels Ivar Larsen

