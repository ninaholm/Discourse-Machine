Hjælp til retsmedicinere



Retsmedicinerne har fået et nyt værktøj til at opklare sager, hvor der er mange gerningsmænd. Værktøjet består af en såkaldt grådig algoritme, der kan æde sig igennem DNA-spor og tegne et uhyre præcist billede af gerningsmændenes DNA-profiler, skriver hjemmesiden videnskab.dk. Hidtil har retsgenetikere analyseret de genetiske spor med håndkraft, og det er en lang, omstændig proces, hvor der er risiko for at begå fejl. Resultatet afhænger i høj grad af, hvor erfaren retsgenetikeren er, og hvad han mener, er vigtigt. Men nu er der hjælp på vej. På Institut for Matematiske Fag, Aalborg Universitet, har ph.d.-studerende Torben Tvedebrink udviklet en nyt, potent computerværktøj, der kan gøre alt det sure arbejde for retsmedicinerne - et værktøj, som tilmed kan gøre arbejdet meget hurtigere, mere præcist og helt objektivt, og det betyder, at der er større chance for at finde de rigtige gerningsmænd.Værktøjet består af det, som matematikere kalder for en "grådig algoritme", et særligt computerprogram, der æder sig igennem det DNA-spor man har fundet. "Vi er ved at lægge sidste hånd på værktøjet nu. Og vi har allerede testet det på en stribe cases med rigtig gode resultater," siger Torben Tvedebrink.
