Ny erhvervspakke skuffer oppositionen
Regeringen, Dansk Folkeparti og Liberal Alliance er blevet enige om, at de kriseramte danske virksomheder skal have 4 milliarder. Oppositionen var på forhånd blevet lovet at komme med til forhandlingerne, men det kom den aldrig


 Dansk erhvervsliv får tildelt 4,2 milliarder kroner, så de hårdt trængte virksomheder kan komme oven på igen efter finanskrisen. Det sker efter, at økonomi- og erhvervsminister Lene Espersen (K) i går fremlagde en ny erhvervspakke, som regeringen, Dansk Folkeparti og Liberal Alliance er blevet enige om.
Formålet med pakken er at hjælpe små og store virksomheder med at skabe ny vækst og flere arbejdspladser. Og det vil Socialdemokraterne, Det Radikale Venstre og SF gerne være med til. Men til oppositionspartiernes ærgrelse blev de tre partier bare aldrig inviteret med til forhandlingerne. Det skuffer Socialdemokraternes finansordfører, Morten Bødskov.
»Det her er endnu et udtryk for, at Lene Espersen er Dansk Folkepartis marionetdukke, og at Dansk Folkeparti ikke har givet hende lov til at lave en bred aftale,« siger han.
Den 26. august blev de tre partier ifølge Morten Bødskov lovet, at de ville blive indkaldt til nye møder, så snart regeringen havde afklaret forholdene med erhvervslivet. Men det skete ikke. Det var først, da oppositionen i forgårs henvendte sig til regeringen, at den blev inviteret med til et møde, som foregik to timer inden, Lene Espersen fremlagde pakken.
»Til mødet fik vi at vide, at der ikke var mulighed for at ændre i aftalen, men at vi bare kunne tilslutte os den, hvis vi havde lyst,« siger Morten Bødskov.
Kortsigtet pakke
Også de radikales formand undrer sig over, at de tre partier ikke måtte komme med til forhandlingerne.
»Da vi lavede Bankpakke 1 og 2, havde vi nogle meget hårde og komplekse forhandlinger. Men vi forsøgte alle sammen at nå hinanden, fordi alle parter mente, det var vigtigt at sikre en bred politisk opbakning til noget så grundlæggende som den finansielle stabilitet. Derfor virker det mærkeligt, at tredje omgang skal bygge på et så smalt forlig som muligt,« siger Margrethe Vestager.
Men det afviser Venstres erhvervsordfører, Jacob Jensen.
»Vi har fulgt de almindelige spilleregler. Når vi nu har indgået en finanslovaftale med Dansk Folkeparti og Liberal Alliance, så er det de to partier, der har vetoret i forhold til ændringer,« siger han.
Jacob Jensen henviser til, at bankpakkerne i modsætning til erhvervspakken ikke blev finansieret ved hjælp af finanslovpenge, og derfor er der ifølge erhvervsordføreren tale om to forskellige ting. Han afviser desuden, at en erhvervspakke uden bred politisk opbakning skaber usikkerhed.
»Aftalen løber fra 2009 til og med 2010, og der går jeg stærkt ud fra, at vi ikke har fået et folketingsvalg. Skulle uheldet være ude ved næste folketingsvalg, så er den her aftale udløbet, og så er vi forhåbentlig også ude af krisen igen,« siger han.
Jacob Jensen mener ikke, at Dansk Folkeparti har haft et særligt ønske om at holde oppositionen væk fra forhandlingsbordet.
»Efter vi lavede de fælles bankpakker, er der kommet meldinger fra Socialdemokraterne og SF med ønsker om noget - i mine øjne - så grusomt som en statsbank og et renteloft, som vi under ingen omstændigheder kunne være med til. På den baggrund er det naturligt, at vi kigger i den retning, hvor der er størst sandsynlighed for at finde nogle, som vil bakke vores forslag op,« siger Jacob Jensen.


