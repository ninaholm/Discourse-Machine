Mails fra embedsmænd belaster Troels Lund Poulsen i skattesag
Anklagen mod forhenværende skatteminister Troels Lund Poulsen for at have angrebet SKAT Københavns frifindelse af ægteparret Thorning-Kinnock for dansk skattepligt bestyrkes af mails mellem hans topembedsmænd


En intern mailudveksling fra Skatteministeriet belaster nu forhenværende skatteminister Troels Lund Poulsen (V) yderligere i den såkaldte skattesag.Af mailudvekslingen, som Information er kommet i besiddelse af, fremgår det klart, at Troels Lund efter sine egne topembedsmænds opfattelse anfægtede SKAT Københavns frifindelse af statsministerkandidat Helle Thorning-Schmidts (S) mand, Stephen Kinnock, for dansk skattepligt. Det skulle være sket, selv om ministeren ifølge skatteforvaltningsloven ikke må blande sig i skatteregionernes afgørelser, og selv om han forud for afgørelsen forsikrede, at sagen skulle »behandles som enhver anden skattesag«.Mailudvekslingen fandt sted fra søndag den 19. til mandag den 20. september 2010, efter SKAT København om fredagen havde truffet afgørelse i sagen. Deltagerne var departementschef i Skatteministeriet Peter Loft, hans juridiske direktør Birgitte Christensen og direktør for international skat Ivar Nordland.De tre topembedsmænd forsøgte i fællesskab at sammensætte en »pædagogisk fremstilling« af sagen, der angiveligt skulle overbevise skatteminister Troels Lund Poulsen om rigtigheden af SKAT Københavns afgørelse.I forhold til præmissen om, at Stephen Kinnock ikke længere havde dansk skattepligt, efter familien i 1999 flyttede fra København til Bruxelles, skrev Peter Loft kl. 15.38 med initialer, der henviser til Troels Lund Poulsen og hans særlige rådgiver Peter Arnfeldt: »Sagen er jo den at TLP og PA mener at købet af en ny lejlighed svarer til at beholde den gamle.« Kort efter svarede Ivar Nordland: »Ministerens forudsætninger om at Thornings køb af lejlighed kan sidestilles med at hun bibeholdte en bolig kan simpelthen ikke gennemføres.«Og næste morgen understregede Peter Loft, at intet måtte overlades »til fantasi, fortolkning og hvad ved jeg. Hvis I læser oplægget med ministerens øjne vil I også komme til den modsatte konklusion«.Professor i forvaltningsret Michael Gøtze understreger, at mailudvekslingen ikke i sig selv beviser, at Troels Lund Poulsen blandede sig i afgørelsen, »men det er interessante oplysninger, blandt andet når man lægger dem sammen med, hvad Erling Andersen har skrevet,« siger Gøtze med henvisning til direktøren for SKAT København, som i november 2011 afleverede en redegørelse til skatteminister Thor Möger Pedersen (SF). En redegørelse, der efterfølgende fik ministeren til at nedsætte en undersøgelseskommission.Erling Andersen skrev blandt andet, at han mandag den 20. september 2010 fik oplysninger om, at Troels Lund Poulsen og Peter Arnfeldt »stadig stiller spørgsmålstegn ved SKAT Københavns afgørelse«, og at »skatteministeren har prøvet at få SKAT Københavns afgørelse omgjort«.Ifølge Michael Gøtze tyder mailudvekslingen på, at Troels Lund Poulsen har været »dybt nede i selve sagen«, og »hvis beskrivelserne i mailkorrespondancen står til troende, forøger det selvfølgelig ministerens forklaringsbyrde over for skattesagskommissionen«, siger Gøtze.Professor i statskundskab Tim Knudsen mener, mailudvekslingen tyder på, at Troels Lund Poulsen og hans særlige rådgiver »på egen hånd har dannet sig en klar opfattelse af, at der var noget at gribe en statsministerkandidat og politisk modstander i«, og derfor har forsøgt at blande sig i afgørelsen på en måde, som efter Tim Knudsens vurdering er »grænseoverskridende«.Hverken Troels Lund Poulsen, Peter Arnfeldt eller de involverede embedsmænd har ønsket at udtale sig til Information om sagen.
