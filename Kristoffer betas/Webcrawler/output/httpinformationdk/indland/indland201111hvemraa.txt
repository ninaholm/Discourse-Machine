Hvem rådgiver Ole Sohn?
Hvor er alle regeringens spindoktorer, når der  er brug for dem


Den ny regering har bl.a. markeret sig ved et overvældende antal politisk ansatte rådgivere. Flere ministre kan ikke klare sig med en, men har hele to spindoktorer. Som regel hentet fra pressen — der i blandt herværende avis. Erfaringsmæssigt udmærker journalister sig i at være ekspert-i-hvad-som-helst, aldrig at indrømme at der er noget, de (vi) ikke ved og i det hele taget ved at have en generel Karl Smart-attitude.Så man kan godt forstå, hvis der — som Berlingeren skrev torsdag — er udbrudt en magtkamp mellem spindoktorer og de ministerielle embedsmænd. Sidstnævnte er måske mere diskrete i deres virkemidler, men det er ikke mit indtryk, at de er håndsky over for at gøre, hvad der skal til for at fastholde magten. Magten over ministrene — eller måske mere præcist — magten over adgangen til ministrene.Måske er det sådanne magtkampe, der ligger til grund for den ualmindeligt ringe rådgivning, Ole Sohn har fået i sagen om pengestrømmen fra Moskva under sin tid som DPK-formand. De, der skulle rådgive ham, har simpelthen været optaget andetsteds. For ikke siden Københavns Universitets håndtering af Marlene Wind-sagen har man set så hjælpeløs en kommunikation. Der er naturligvis også den mulighed, at han er blevet rådgivet, men bare ikke har hørt efter. I så fald må det skrives på den politiske plusside, som det endelige tegn på, at han har lagt alt, hvad han lærte i DKP endegyldigt bag sig.KommunisttrickPå den anden side, så var kommunikationsstrategien i DKP jo meget enkel — noget i retning af ’benægt alt —også fakta’. Erhvervs- og vækstministeren (har titlen ikke en reminicens af sovjettiden over sig?) har i hvert fald kludret noget så gevaldigt i det. For et år siden sagde han, at han omgående stoppede pengestrømmen fra Moskva. I denne uge at han var ’upræcis’, da han sagde det. Der gik lidt tid. Sohn burde vide, at for en politiker at sige ’jeg var upræcis’ i vælgernes ører bliver til ’jeg løj’.Oppositionen i form af Venstre og Dansk Folkeparti, der jo altid står klar med den første sten, har da også kastet sig frådende over ministeren med krav om alt muligt fra canossagang til ministerafgang.Sagen ligger 20 år tilbage, og Ole Sohn er i mellemtiden blevet valgt ind i folketinget seks gange. Han har ikke offentligt strøet aske over sit åsyn og grædende bedt om tilgivelse for ungdommens politiske vildfarelser, men man kan roligt sige, at han har gjort afbigt på anden måde blandt andet ved sin gribende biografi om den danske kommunist Arne Munch Petersen, der døde i Butyrka-fænglet i Moskva som offer for Stalins udrensninger, og flere andre bøger om periodens vanvid.Vælgerne er ligegladeEn måling fra analyseinstituttet Epinion for DR i denne uge viser da også, at sagen trods massiv mediedækning ikke flytter vælgere: Ca. 40 procent mener, at han bør træde tilbage. Af dem stemmer tre ud af fire borgerligt. Ca. 40 procent mener, at han bør blive. Af dem stemmer tre ud af fire på venstrefløjen. Ca. 50 procent mener, at sagen skader hans troværdighed. Af dem stemmer ca. 80 procent borgerligt. Det er nogenlunde de samme tal som for tre uger siden.Til gengæld kan Ole Sohn glæde sig over, at langt flere genkender hans navn sammenlignet med for tre uger siden. Men de kan ikke nødvendigvis tage stilling til hans person.Meget tyder på, at Søren Pind, Søren Espersen og medierne bruger en masse tid på en sag, som vælgerne er færdige med. Pind og Espersen har muligvis ikke andet at tage sig til, men medierne skulle måske se sig om efter nogle mere nutidsrelevante historier.På den anden side viser en meningsmåling i Politiken fredag, at Enhedslisten for første gang er større end SF. SF står til syv procent mens Enhedslisten er gået frem til 7,5 procent.For blot halvandet år siden blev SF målt til 18,1 procent og Enhedslisten lå og rodede omkring spærregrænsen med sølle 2,5 procent.Johanne- og Villy-effektTallene er en fortsættelse af den tendens, vi har set længe. Noget skyldes sikkert den meget omtalte Johanne-effekt, men som nogle vil huske, var der også en gang en meget omtalt Villy-effekt. Den slags holder ikke evigt. Således er der noget til alle. Enhedslisten kan juble over sin succes, og SF kan trøste sig med, at billedet meget hurtigt kan ændre sig.Det koster at gå på kompromis, og det koster at være den lille i en koalitionsregering. Ole Sohn-sagen og den ualmindeligt dårlige håndtering har næppe gavnet partiet. Men alt kommer til den, der venter. Og som vi avislæsere og tv-seere har kunnet konstatere: Marlene Wind er kommet på banen igen.
