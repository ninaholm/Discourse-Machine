Boom i antallet af hjemsendte asylansøgere
Danmark har sat turbo på udsendelsen af afviste serbiske asylansøgere. Fra januar til juli i år er 560 serbere sendt hjem, viser nye tal fra Justitsministeriet. Det glæder både S, EL og DF
Asylcenteret i Auderød ved Frederiksværk, hvor de serbiske asylansøgere boede, indførte tidligere i år en cateringordning, der gav serberne kost og logi, men ingen lommepenge og kostpenge.


 
	I årets første syv måneder blev 560 afviste asylansøgere fra Serbien sendt ud af Danmark. Det er lige så mange personer, som Danmark i alt udsendte i hele 2012. I alt er 1.030 afviste asylansøger udsendt fra januar til juli i år, og det er næsten dobbelt så mange som hele sidste år.

	»Der har været en meget stor gruppe serbere, der har søgt asyl i Danmark i sidste kvartal 2012 og første kvartal i år, og de er blevet sendt ud nu. Politiet har speedet udsendelserne op. De har chartret fly, hvor de har udsendt rigtig mange mennesker på en gang. Ellers er det sådan, at flyselskaberne helst ikke vil have alt for mange med på en gang,« forklarer asylchef i Dansk Flygtningehjælp, Eva Singer.

	Vicepolitiinspektør i Rigspolitiet, Claus Birkelyng, fortæller, at politiet har foretaget fem store udsendelser med chartrede fly til Beograd.

	»Den største var på 107 personer. Jeg tror, det var danmarkshistoriens største udsendelse,« siger Claus Birkelyng, der fortæller, at forløbet generelt har været »stille og roligt.«

	Han vurderer, at stigningen i udsendelser vil falde nu, hvor det store antal serbere er blevet fløjet hjem.

	Den store stigning i antallet af udsendelser til Serbien skyldes dels en særlige praksis, som justitsminister Morten Bødskov (S) tidligere på året indførte for hurtigt at kunne hjemsende serbiske asylansøger, hvis ansøgninger blev afvist som »åbenbart grundløse,« og derfor ikke kunne opnå asyl i Danmark. Dengang var problemet, at serberne efter afslagene søgte om humanitær opholdstilladelse på grund af psykisk sygdom, hvilket krævede, at myndighederne skulle undersøge behandlingsmuligheder i Serbien for hvert enkelt tilfælde, inden de kunne træffe afgørelse.

	Det trak behandlingstiden i langdrag, men det hul er lukket nu. Ministeriet skærer i dag alle serbere over en kam og vurderer som udgangspunkt, at »der er behandling tilgængelig i hjemlandet,« som justitsministeren har skrevet i et notat til Folketingets Integrationsudvalg .

	Desuden indførte asylcenteret i Auderød ved Frederiksværk, hvor de serbiske ansøgere boede, en cateringordning, der gav serberne kost og logi, men ingen lommepenge og kostpenge. Ordningen blev indført for at undgå at »tiltrække asylansøgere, der kommer til Danmark med henblik på at modtage kontante ydelser under deres ophold,« som Morten Bødskov i maj fortalte Integrationsudvalget.

	Politisk begejstring

	Enhedslistens integrationsordfører, Johanne Schmidt-Nielsen (EL), er glad for, at Justitsministeriet har fundet en ordning, der sender de mange serbere hurtig hjem.

	»Det, synes vi, sådan set er fornuftigt nok. Det er mennesker, der ikke har ret til asyl i Danmark, og der er ikke nogen pointe i, at de sidder i de danske asylcentre. Det er mere fornuftigt, at de kommer hjem så hurtigt som muligt, end at de venter i et center,« siger hun

	»Selvfølgelig er vilkårene i Serbien markant ringere end i Danmark, og jeg synes, vi skal gøre noget ved uligheden i verden, men det danske asylsystem handler om mennesker, der er forfulgt,« mener Johanne Schmidt-Nielsen

	Integrationsordfører i Dansk Folkeparti, Martin Henriksen, er også tilfreds med de nye tal, men undrer sig over at, det har taget så lang tid.

	»Man skulle have strammet op for lang tid siden i forhold til serberne. Det her understreger, at vilkårene i et land betyder noget for, hvor mange asylansøgere der kommer. Det, synes vi, regeringen skal tage ved lære af og stramme op på procedurerne for flere grupper. For så betyder det, at antallet, der kommer, falder, og så er arbejdet med at sende dem ud lettere,« siger Martin Henriksen.

	Han ærgrer sig over, at regeringen har afskaffet starthjælpen, da det ifølge Martin Henriksen gør det mere attraktivt for asylansøgere at rejse til Danmark.

	I en email skriver justitsminister Morten Bødskov, at han er »meget tilfreds« med det store antal hjemsendelser: »Hvis man har fået afslag på asyl, har man pligt til at forlade Danmark. Forlader man ikke Danmark frivilligt, bliver man sendt hjem med tvang. Det sker blandt andet for at sikre, at vores ressourcer bruges på dem, der har behov for asyl.«

