S-kredsformænd vil justere boligsskatten
Socialdemokratiske kredsformænd ønsker at justere boligskatten, selv om det ikke stemmer overens med den generelle holdning i partiet. V beskylder S for dobbeltspil


Mens Socialdemokratiets formand, Helle Thorning-Schmidt, afviser at røre ved boligskatten, rykker en markant gruppe af partiets kredsformænd i en anden retning.En rundspørge foretaget af Ritzaus Bureau i det socialdemokratiske bagland viser, at 21 af de 36 kredsformænd, der har svaret, vil justere skattestoppets fastfrysning af boligbeskatningen i kroner og øre, så boligskatterne følger den almindelige prisudvikling.En af dem er Jens Dige, kredsformand i Jammerbugten.»Vi har så rigelig fået at se, hvilken katastrofe skattestoppet har medført økonomisk. Det har haft stor indflydelse på den krise, vi har set i Danmark,« siger Jens Dige, der har været modstander af skattestoppet, lige siden det blev indført af VK-regeringen i 2001.Trods Socialdemokraternes generelle holding om at frede boligejerne, står den socialdemokratiske kredsformand fast på sit standpunkt, som han mener flere i partiet deler med ham.»Jeg tror bestemt ikke, at jeg er alene med den opfattelse, men nogle er nok lidt følsomme med at komme på tværs med den generelle tænkning i partiet. Desuden er der jo ikke nogle politikere, uanset observans, der synes, at det er sjovt at udskrive skatter,« siger Jens Dige.Også kredsformand i Struer, Poul Nielsen (S), er uenig med partiets indstilling til boligskatten.»Selvfølgelig skal boligskatten følge med prisudviklingen, alt andet virker skævforvridende. Boligskatten er et ømt punkt, og en fredning sluger nok flere vælgere - men jeg vil da klart opfordre S-ledelsen til at røre ved boligskatten,« siger Poul Nielsen.Debatten om boligskatten er blusset op på ny, efter finansminister Claus Hjort Frederiksen (V) under en tv-duel med Ole Sohn (SF) beskyldte venstrefløjen for at ville sætte boligskatterne i vejret, hvis de fik chancen.S og SF har begge taget stor afstand fra beskyldningerne, og højere skatter er heller ikke en del af hverken Socialdemokraternes og SF's fælles skatteudspil, Fair Forandring eller det fælles økonomiske udspil Fair Løsning.Intet problemSocialdemokraternes skatteordfører, Nick Hækkerup, mener dog ikke, at der er grund til bekymring ud fra rundspørgens resultat.»Det er jo under en fjerdedel af vores 92 kredsformænd, så det kan jeg bestemt ikke se noget problem i. Det er jo få,« siger Nick Hækkerup.Skatteminister Troels Lund Poulsen (V) er af en anden overbevisning. Han mener, at S-baglandet blot tør tale, hvor S-ledelsen tier.»Det her er en tilståelsessag fra S-baglandet, som jo er med til at forme den socialdemokratiske politik. Så jeg er ikke i tvivl om, at hvis S kom til magten, vil boligskatterne stige,« siger Troels Lund Poulsen.Han mener, at Socialdemokratiet spiller dobbeltspil.»Der kan være uenigheder i partier, men netop med skattepolitikken har S siden 2001 talt med to tunger, og de mangler et to cifret milliardbeløb i deres finanslovudspil, som kan gå ud over boligejerne,« siger skatteministeren.Af Ritzaus rundspørge fremgår det, at SF-baglandet bakker op om partiets holdning til boligskatten. Selv om SF tidligere har talt for at ændre boligskatterne, så udtrykker hele 58 procent af de 38 kredsformænd, der svarede, at boligskatten skal fredes. ritzau
