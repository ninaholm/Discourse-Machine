Tavshed for millioner
Med et forlig med den tidligere under-direktør Jakob Baruël Poulsen undgik DONG i sidste øjeblik, at energiselskabets beskidte vasketøj blev stillet offentligt til skue
 Tirsdagens forlig mellem DONG og Jakob Baruël Poulsen bestyrker mistanken om, at forløbet omkring fyringerne af Anders Eldrup og Jakob Baruël Poulsen var nærmest fup og en historie, der blev opfundet af Fritz Schur.


 Et af DONG-sagens mest dramatiske forløb fik sin dunkle afslutning i tirsdags, da statens energiselskab betalte et tocifret millionbeløb til en underdirektør, der i marts 2012 blev strittet ud af selskabet og skandaliseret offentligt af DONGs daværende bestyrelsesformand Fritz Schur.
»Jeg har aldrig, aldrig set noget lignende«, sagde Fritz Schur dengang på et sagnomspundet pressemøde, hvor han også talte om »vanvittige« lønforhold for en række daværende nøglemedarbejdere i DONG.
Nu betaler DONG mellem 20 og 30 millioner kroner til tidligere underdirektør Jakob Baruël Poulsen. Med tirsdagens forlig stopper DONG samtidig en retslig afdækning af en konflikt, der i denne og næste uge skulle være kørt for åbne døre i Københavns Byret. Med offentligheden som lovlig tilskuer var en række prominente personer fra DONGs ledelse indkaldt til at vidne under strafansvar. Herunder den indflydelsesrige erhvervsmand og kammerherre Fritz Schur, der skulle have været afhørt onsdag. Den tidligere underdirektør ville renses offentligt, men DONG betalte ham i stedet en stor check.
Aflysningen af rettergangen og undertegnelsen af et forlig skete i 11. time, hvorved Schur og DONG lukkede en åben flanke i en sag, der stadig er politisk sprængfarlig for både Venstre, Socialdemokraterne og finansminister Bjarne Corydon.
Prisen er høj for staten. Udbyttet er endnu mere tavshed.
Kreativ bogføring
Jakob Baruël Poulsen blev landskendt under øgenavnet Barylen, da Fritz Schur i foråret 2012 fyrede både ham og DONGs administrerende direktør, Anders Eldrup, under så stor dramatik, at noget lignende sjældent er set i dansk erhvervsliv.
Under et tv-transmitteret pressemøde på Hotel Hilton i Kastrup fortalte Fritz Schur om Baruël Poulsens aflønning. Der var tale om en »vanvittig lønfest«, og Schur meddelte, at han havde været nødt til at fyre administrerende direktør Anders Eldrup og sende Barylen hjem.
De endte begge på forsiderne, og offentligheden var oprørt over sagen, der blev kaldt den største erhvervsskandale i Danmark. Fyringerne af DONGs ledende medarbejdere i 2012 banede vej for den amerikanske investeringsbank Goldman Sachs, som året efter købte sig ind i DONG på betingelser, der stadig er ukendte. Men tirsdagens forlig bestyrker mistanken om, at forløbet omkring fyringerne var nærmest fup og en historie, der blev opfundet af Fritz Schur.
Både tilhængere af konspirationsteorier og de, der bare ønsker en forklaring, havde med spænding set frem til forløbet i Byretten.
Kilder med professionelt kendskab til DONG oplyser, at Barylen havde lagt en trestrenget strategi i opgøret med sin gamle arbejdsplads:
For det første skulle det foregå for åbne døre i en offentlig retssal. I Byretten ville offentligheden få indblik i DONGs beskidte vasketøj – modsat den voldgiftssag, som Anders Eldrup om sin fyring førte bag lukkede døre og endte med at vinde, hvilket indbragte ham otte millioner kroner.
For det andet ville Baruël Poulsen føre sandhedsbevis for, at fyringen af ham og Anders Eldrup var led i en større strategisk plan. Fritz Schur ville af med Eldrup og Co. og havde i hemmelighed og uden bestyrelsens vidende indledt forhandlinger med den nuværende leder af DONG. Fritz Schur har netop indrømmet, at han forhandlede med den kommende direktør flere måneder før den »skandale«, han brugte til at hugge hovedet af DONGs gamle ledelse.
Altså var det tilsyneladende andre årsager end uregelmæssigheder, der førte til Baruël Poulsens fald.
For det tredje ville Barylen overbevise retten om, at DONG indtil marts 2012 var en god forretning med særdeles lukrative planer for fremtiden. Men dette billede blev angiveligt tryllet væk af den ny ledelse, der pludselig kunne overbevise regeringen om, at statens selskab var »nødlidende«. Historien om »et nødlidende DONG« blev solgt til politikerne, der sagde ja til en kapitaltilførsel.
I retten skulle selskabets tidligere økonomidirektør, Carsten Krogsgaard Thomsen, have været afhørt om DONGs værdi. En række personer med kendskab til forløbet mener, at der var tale om decideret »kreativ bogføring«, hvor milliardværdierne i 2012 og 2013 blev nedskrevet ud over enhver rimelighed. På den måde skabte den nye ledelse ifølge Barylen et falsk billede af et selskab i stor krise, der blev nødt til at sælge ud af sig selv for at overleve.
’Problemknuseren’
Kilder med kendskab til den nu stoppede retssag vurderer, at Jacob Baruël Poulsen kunne have skadet DONG alvorligt ved en åben retssag. Forliget med den tidligere underdirektør får næppe debatten om DONG til at stoppe. Til gengæld er den endnu en tabt fjer i hatten for Fritz Schur, der siden Anders Fogh Rasmussens regeringstid har været bestyrelsesformand for en række store statslige virksomheder som DONG, SAS og postvæsnet.
Han blev i 00’erne omtalt som Danmarks dygtigste og mest succesrige erhvervsmand, »problemknuseren« som regeringen altid tilkaldte, når den havde brug for hjælp. Samtidig var han pengeindsamler til Venstres valgkampagner.
Schurs personlige fortid fortoner sig i det uvisse. Han har ingen særlig uddannelse, og ingen ved, hvor hans tilsyneladende store formue kommer fra. Sagen om DONG pynter ikke på hans image. Schur synes at havet spillet en hovedrolle i forhold til selskabets krise og den efterfølgende tumult.
Fyringen af Anders Eldrup og Jakob Baruël Poulsen stoppede Eldrups fremskredne plan om et internationalt vindmølleselskab sammen med de største danske pensionskasser. Schurs handlinger for tre år siden banede til gengæld vej for Goldman Sachs, der endte med at købe bestemmende indflydelse i det »nødlidende« DONG for en billig penge.
Den aflyste retssag kunne have gjort os klogere på hvorfor.
Anders-Peter Mathiasen er journalist og forfatter til bogen ’Det bedste Bud’ om DONG-sagen.

