EU-modstandere frygter at tabe kampen om folkeafstemnings-millioner
Regeringen fordeler pengene til oplysningskampagnen om EU’s patent-domstol på en ny måde. EU-modstanderne advarer om, at ja-siden favoriseres forud for folkeafstemningen
 
	Ifølge kulturminister Marianne Jelved (R) har EU-modstanderne ikke grund til at frygte, at de vil blive forfordelt, når der uddeles penge til oplysningskampagner inden folkeafstemningen i maj


 
	EU-modstanderne frygter at blive forfordelt i forbindelse med oplysningskampagnen forud for folkeafstemningen om den fælles patentdomstol.

	Regeringen har nemlig fravalgt den normale praksis for fordelingen af pengene ved de tidligere folkeafstemninger. Ved folkeafstemningerne i 1998 om Amsterdamtraktaten, europaafstemningen i 2000 og den forventede afstemning i 2005 om forfatningstraktaten blev pengene til folkeoplysning fordelt i to lige store puljer: En til partier og bevægelser, og en til folkeoplysningsaktiviteter til uddeling efter ansøgning.

	Denne gang får partierne og bevægelserne imidlertid kun en tredjedel af de afsatte penge, eller 3,8 millioner kroner, mens de resterende 7,6 millioner kroner kan søges af andre. De 3,8 millioner kroner fordeles ligeligt mellem partier, der anbefaler et ja, og partier og bevægelser, som anbefaler et nej ved folkeafstemningen den 25. maj.

	Dansk Folkeparti, Folkebevægelsen mod EU og Enhedslisten mener imidlertid, at den nye fordelingsmetode favoriserer de store erhvervs- og interesseorganisationer, som alle anbefaler et ja ved folkeafstemningen om patentdomstolen.

	»Modellen favoriserer ja-siden, da de fleste af pengene nu skal søges. Og her er favoritterne dem, som er store, allerede har ressourcer, og som hurtigt kan få sendt en ansøgning af sted. Hvorimod de små græsrodsorganisationer, der hovedsagelig befinder sig på nejsiden, risikerer at blive klemt. Hvilket sker på et tidspunkt, hvor stærke kræfter i for eksempel Dansk Industri står på spring til at gribe efter disse penge,« siger Enhedslistens EU-ordfører, Nikolaj Villumsen.

	Ingen grund til bekymring

	Selv om Dansk Folkeparti er enig i kritikken af fordelingen, har partiets finansordfører, Rene Christensen, dog valgt at tiltræde regeringens såkaldte aktstykke om pengene. Det sker, efter at Folketingets finansudvalg i en udtalelse understreger, at »der tilstræbes en ligelig fordeling mellem ja- og nej siden« ved uddelingen af de 7,6 millioner kroner. Europanævnet fordeler disse millioner.

	»Jeg tror – og håber – at Europanævnet forstår finansudvalgets henstilling. Men jeg ville da hellere have brugt det gamle fordelingsprincip, for jeg synes, der skal være en mere ligelig fordeling,« siger Rene Christensen, som kalder henstillingen et »kompromis«.

	Folkebevægelsen mod EU’s parlamentariker og spidskandidat, Rina Ronja Kari, advarer om, at oplysningskampagnen kan få slagside.

	»Det er selvfølgelig et demokratisk problem, hvis vi får en folkeafstemning, hvor den ene side har mange flere penge til at føre kampagne for end den anden. Vi mener jo alle sammen, at folk skal træffe deres beslutning udfra deres politiske holdning og ikke udfra hvem, som har flest penge,« siger Rina Ronja Kari.

	Kulturminister Marianne Jelved (R) forklarer i en række svar til Finansudvalget, at den ændrede fordeling skyldes, folkeafstemningen falder sammen med valget til Europa-Parlamentet samme dag. Det »forventes« derfor, at partierne og Folkebevægelsen mod EU i forvejen har planlagt diverse arrangementer.

	Ifølge Marianne Jelved har Folkebevægelsen mod EU, Enhedslisten og Dansk Folkeparti ingen grund til bekymring.

	»Europanævnets formål er at ruste danskerne til at tage stilling til europapolitiske spørgsmål gennem upartisk at støtte oplysnings- og debatskabende initiativer i den danske offentlighed. Europanævnet lægger i sin praksis stor vægt på at sikre bredden i uddelingen samt geografisk spredning af aktiviteterne,« skriver kulturministeren.

	Europanævnet forventer at fastsætte ansøgningsfristen til den 28. februar.

