Angst for mobning isolerer børn



Angsten for selv at blive holdt ude, kan få børn til at holde andre ude af fællesskabet. Den 'sociale eksklusionsangst' og de kraftige reaktioner, den fremkalder hos børn, er det centrale i et nyt forskningsprojekt fra DPU, Aarhus Universitet. Forskningsprojektet eXbus (Exploring Bullying in Schools) er den hidtil største samlede undersøgelse af mobning i danske skoler.»Hidtil har mobbeforskningen været optaget af de individuelle børn - mobbere og mobbeofre. Det er vi også, men vi er først og fremmest optaget af, hvilke sociale processer, der ligger bag. Børn er - som alle mennesker - eksistentielt afhængige af at tilhøre fællesskaber. Det vi kalder social eksklusionsangst opstår, når vores længsel efter at tilhøre et fællesskab trues. Når denne angst får tag i f.eks. en skoleklasse, kan det udløse panikagtige reaktioner, som kan føre til mobning, hvor børnene ekskluderer og producerer foragt for hinanden for at lindre deres egen eksklusionsangst,« siger Dorte Marie Søndergaard, professor på DPU, Aarhus Universitet.
