Skal bæredygtighed på skoleskemaet?
Tre ud af fire danskere mener, at folkeskolen bør undervise eleverne i bæredygtig udvikling. De nationale politikere tøver, mens andre allerede er begyndt
Danskerne mener, at bæredygtighed skal på skoleskemaet. Her en 8. klasse fra Østerhøjskolen i Ballerup, der har arbejdet med begrebet ’future city’.

Vores største udfordring i det nye århundred er at tage en idé, der forekommer abstrakt – bæredygtig udvikling – og omforme den til en realitet for alle mennesker på jorden.«Sådan sagde FN´s forhenværende generalsekretær Kofi Annan tilbage i 2001. Året efter, under det globale topmøde for bæredygtighed i Johannesburg, blev det derfor besluttet af FN at gøre 2005-2014 til internationalt tiår for undervisning i bæredygtig udvikling. Alle regeringer blev opfordret til at gøre bæredygtighed til en fast del af læsepensum for børn og unge.Tiåret er ved at rinde ud, og hvad er der gjort fra dansk side?»Der er i hvert fald ikke gjort nok. For selvom der har været nedsat arbejdsgrupper og kommissioner, så er det ikke et område, der gennemsyrer undervisningen i dag, så der er plads til forbedringer,« lyder det fra uddannelsesordfører for SF, Pernille Vigsø Bagge, der forklarer at de danske politikere har prioriteret andre indsatsområder: »Der har været mere fokus på andre ting som basal læring for de mange, der forlader folkeskolen uden i tilstrækkelig grad at kunne læse og regne, og at vi står med en gruppe på 17 procent, der ikke får en ungdomsuddannelse. Det truer i sidste ende sammenhængskraften i vores velfærdssamfund, og har været højt prioriteret de seneste ti år. Derfor har der måske ikke været plads til andre ting.«Ikke desto mindre mener danskerne, at folkeskolens lærere også burde undervise i bæredygtighed. Det viser en ny undersøgelse foretaget af Epinion for Danmarks Radio og Dagbladet Information. Her svarer tre ud af fire danskere, at der skal obligatorisk undervisning i bæredygtig udvikling på skoleskemaet.Og selv om det altså endnu ikke er en del af skolernes læseplaner, så kan det snart komme, siger Pernille Vigsø Bagge.Med den aktuelle skolereform og udviklingen af Ny Nordisk Skole bliver der plads til mere og anderledes undervisning.»Vi er først ved at diskutere nye fælles mål for folkeskolen, og der er bestemt plads til nye bud. Målet med den nye folkeskole er, at den blive langt mere rummelig i forhold til nye fokusområder – herunder bæredygtighed.«- Men bliver bæredygtig udvikling en del af de nye læseplaner?»Det er noget vi skal drøfte. Men det er også noget, som man kan tage på sig ude i kommunerne. Det er jo dem, der driver folkeskolen.«»Altså, vi kan som politikere sagtens komme med vores anbefalinger for de fælles mål, men vi skal passe på, at det ikke bliver en politisk drevet skole. Det er vigtigt, at man tager diskussionen ude i kommunerne,« siger Pernille Vigsø Bagge.’Vi gør det’Og det er præcis, hvad de kommunale politikere har gjort i Sønderborg.»Fra blot at være gode intentioner, så gør vi det,« siger Rasmus Andreasen, der selv er uddannet folkeskolelærer og tidligere viceskoleinspektør på Nydamskolen i Sønderborg Kommune.Siden august 2011 har han imidlertid fungeret som projektleder i ’House of Science’, der er et samarbejde mellem Sønderborg Kommune, de lokale uddannelsesinstitutioner, den naturvidenskabelige oplevelsespark Danfoss Universe, Sønderborg Forsyning, samt det lokale erhvervsinitiativ ’Project Zero’, der i fællesskab har som mål at gøre Sønderborg Kommune CO2-neutral i 2029. I den sammenhæng er undervisning i bæredygtig udvikling en vigtig del af indsatsen, forklarer Rasmus Andreasen.»Det er jo en stramning af de formålsparagraffer, der eksisterer for folkeskolen. Men det er også en mulighed, vi har i kommunerne. Vi kan jo vælge at gøre det her til et særligt indsatsområde, og det har vi gjort,« forklarer han.Derfor skal alle elever fra første til sidste klassetrin igennem et detaljeret undervisningsforløb, hvor praksis og teori kobles sammen. Eleverne skal eksempelvis lære, hvad affaldshåndtering og genanvendelse af ressourcerne betyder – og hvordan det kan være en del af et moderne produktionsapparat. Alt sammen for at styrke forståelsen af, hvordan et samfund som det danske kan bevæge sig mod det nationale mål om at udfase alle fossile brændsler inden 2050.»Fra kommunens side er det besluttet at gøre en særlig indsats på området. For skal vi virkelig flytte noget, er vi nødt til at hæve overliggeren og gøre undervisningen obligatorisk. Derfor har vi udarbejdet en grøn læseplan, som alle kommunens 16 skoler skal følge. Det betyder, at vi på samtlige skoler arbejder med meget konkrete mål for, hvad eleverne skal igennem. Eksempelvis, at alle elever har besøgt områdets grønne virksomheder,« forklarer Rasmus Andreasen.»Og selv om virksomhedsbesøg selvfølgelig slet ikke er nyt i formidlingssammenhæng, så ligger vores samarbejde med de lokale virksomheder inden for feltet klima, innovation og bæredygtighed. Det er de temaer, vi altid arbejder indenfor,« siger han. Rasmus Andreasen forstår, hvorfor det kan være svært at gennemføre samme idé på nationalt plan. Det handler om, at kunne forene alle politiske kræfter, som det er lykkedes i Sønderborg: »Det er tusinde forskellige dagsordener i spil på nationalt plan, og derfor er det sikkert meget sværere at få igennem. Men nu er vi lykkedes på lokalt plan, og det skyldes ikke mindst, at der har været politisk opbakning hele vejen rundt,« siger Rasmus Andreasen, der er stolt over, at Sønderborg Kommune som den første rykker på området.»Bliver det en succes, hvorfor så ikke brede det ud til hele landet? Hvorfor ikke gøre Danmark til den grønne nation? Mange virksomheder er begyndt at trække i den retning, selv om der selvfølgelig også er modstand fra nogle. Men det ville være enormt fedt, hvis vi kom dertil, hvor de nationale politikere tager det her til sig. Det er selvfølgelig bare mit personlige ønske,« siger Rasmus Andreasen, der mener, at det er vilje, der i sidste ende afgør sagen.»Hvis vi kan, så kan resten af Danmark også. Det handler bare om at ville det.«
