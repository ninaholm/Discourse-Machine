Virksomheder efterlyser mere ambitiøs reform
DA og DI mener, at regeringen kan øge arbejdsstyrken med 2.300 personer med reformen af førtidspension og fleksjob. LO tror også på, at det kan lykkes. Men hvorfor ikke gå længere, spørger DI og DA


 Arbejdsgiverorganisationerne opfordrer SRSF-regeringen til at gå endnu længere i forsøget på at øge arbejdsudbuddet i forbindelse med reformen af førtidspension og fleksjob. Thomas Qvortrup Christensen, chefkonsulent i Dansk Industri (DI), henviser til, at regeringen skønner, at 2300 personer i 2020 er kommet i ustøttet arbejde i stedet for at være i fleksjobordningen eller på førtidspension. Samtidig ventes det, at udspillet vil øge antallet af personer i støttet beskæftigelse, så arbejdsudbuddet samlet stiger med 5000 personer i 2020.
»Effekten er ikke overraskende stor i forhold til udfordringen. Vi havde gerne set noget mere omfattende,« siger Thomas Qvortrup Christensen.
Såvel DI som Dansk Arbejdsgiverforening (DA) kritiserer reformen for to ting: Dels at den trækker en streg i sandet ved de 40-årige førtidspensionister. Og dels at den ikke ser på de 300.000, som allerede i dag er på førtidspension eller i fleksjob.
Beskedent mål
Ifølge Erik Simonsen, underdirektør i DA, er de 2300 »meget få personer«, når man tager i betragtning, at der allerede i dag er 413.000 ansatte i Danmark med handicap eller nedsat arbejdsevne.
»I de sidste 25 år er der jo kommet 125.000 mennesker på de her ordninger. Så man skulle hellere vende bøtten og prøve at se på, om man kan reducere tilgangen af førtidspensionister. Og hvis regeringen stadig har som mål at øge arbejdsudbuddet med 55.000 personer i 2020, så er det en relativt stor skive, man nu fjerner i den ligning.«
Både LO og Arbejderbevægelsens Erhversråd (AE) understreger dog, at en forudsætning for i første omgang at nå de 2300 er, at der atter kommer gang i beskæftigelsen. Ejner K. Holst, LO-sekretær, fremhæver samtidig, at reformen både indebærer såkaldte ressourceteams, som skal hjælpe kontanthjælpsmodtagere i gang, samt at grænsen flyttes nedad for, hvor mange timer fleksjobbere behøver arbejde.
»Når der kommer gang i væksten, så kommer der også nogle jobåbninger. Og vi ved jo, at der bliver mangel på arbejdskraft på et senere tidspunkt. Men jeg kan da godt forstå dem, som spørger: ’Hvorfor lige nu?’ Problemet er, at hvis vi venter på, at prognosen skal vise sig at være rigtig, så er det for sent,« siger Ejner K. Holst.
Den samme melding kommer fra Lars Andersen, direktør i AE:
»Virksomhedernes lyst til at ansætte folk som ikke er helt fit for fight øges jo, når der ikke er så mange at tage af.«
 

