Hvem tager hensyn til barnets tarv?
Hverken Dansk Flygtningehjælps asylchef, Red Barnet eller to asyladvokater har nogensinde set et afslag på humanitært ophold, hvor Justitsministeriet har lagt en konkret vurdering af barnets tarv til grund
Ibrahim og Özlem leger i haven i Allerød. Deres forældrer har fået afslag på asyl og humanitært ophold. Men det fremgår ikke af afslagene til familien, som Justitsministeriet har taget hensyn til børnenes tarv.


 
	Selv om FN’s Børnekonvention for Danmarks vedkommende trådte i kraft for snart 23 år siden, hører henvisninger til konventionen til sjældenhederne, når myndighederne skal begrunde, om en flygtningefamilie med børn skal have lov til at opholde sig i Danmark eller ej.

	Hverken Eva Singer, asylchef i Dansk Flygtningehjælp, eller børnepolitisk rådgiver i Red Barnet, Inger Neufeld, erindrer nogensinde at have set et afslag, hvor en henvisning til barnets tarv og Børnekonventionen er blevet brugt til at begrunde et afslag eller en tilladelse til ophold.

	»Nej, det har jeg faktisk ikke,« siger Eva Singer og tilføjer, at det er Dansk Flygtningehjælps klare indtryk, at myndighederne »generelt« mangler at tage hensyn til barnets tarv.

	Tilsvarende mener Inger Neufeld, at Red Barnet i en række sager ikke kan se, at myndighederne konkret har inddraget hensynet til barnets tarv.

	»Problemet er jo, at hvis barnets tarv reelt aldrig tæller med, når en sag skal afgøres, så er Børnekonventionen de facto sat ud af kraft,« siger Inger Neufeld. Heller ikke advokat Helle Holm Thomsen, der arbejder med asylsager, erindrer at have set et afslag, hvor myndighederne af egen drift og konkret har lagt hensynet til barnets tarv til grund for afgørelsen.

	»Nej, det kan jeg ikke huske, at jeg har set,« siger hun.

	Formanden for Foreningen af Udlændingeadvokater, Helge Nørrung, kan heller ikke huske at have set en afgørelse, hvor myndighederne af egen drift har inddraget hensynet til barnets tarv.

	»Det er ikke inddraget i de sager, jeg har set fra ministeriet,« siger han.

	Mangler i asylproceduren

	For nylig er det kommet frem, at Justitsministeriet kun har inddraget hensynet til barnets tarv i sager om forlængelse af humanitært ophold til for eksempel flygtningefamilier med børn, der har boet adskillige år i Danmark, hvis barnet har lidt af en alvorlig sygdom.

	Til gengæld har ministeriet i forbindelse med afslag i de fleste sager ifølge egne oplysninger vejledt om muligheden for at søge ophold efter en særlig paragraf i udlændingeloven, § 9 c stk. 1, som udtrykkeligt nævner barnets tarv. Ligeledes er det kommet frem, at i sager om ansøgning om humanitær opholdstilladelse har ministeriet ikke før november 2013 vejledt om at søge opholdstilladelse efter § 9 c stk.1.

	Ifølge Eva Singer fra Dansk Flygtningehjælp kan manglende inddragelse af barnets tarv også have været realiteten i en række andre sagstyper.

	»Vores indtryk er, at hensynet til barnets tarv helt generelt mangler at blive inddraget i asylproceduren. Det fremgår i hvert fald ikke af afslagene, at det hensyn er indgået,« siger hun.Hun peger på de såkaldte overførelser efter Dublin-forordningen, hvor en flygtningefamilie henvises til at søge asyl i det land, hvor familien første gang ankom til EU.

	»I den slags sager har jeg heller aldrig set, at myndighederne på egen hånd har inddraget hensynet til barnets tarv som et element, der er indgået i den konkrete sagsbehandling.«

	Stedmoderlig tilværelse

	Red Barnet har adskillige gange de senere år gjort opmærksom på, at hensynet til barnets tarv levede en stedmoderlig tilværelse i en række sager, som organisationen havde kendskab til. Børnepolitisk rådgiver Inger Neufeld peger på, at ud over de allerede kendte eksempler findes der endnu nogle sagsgrupper, hvor hensynet til barnets tarv ikke ses at være blevet inddraget.

	Ifølge Inger Neufeld drejer det sig blandt andet om uledsagede flygtningebørn, der ikke får asyl, men som har en eller anden form for netværk i hjemlandet og derfor får afslag på ophold: »Her savner vi, at hensynet til barnets tarv bliver inddraget i en konkret vurdering af det pågældende netværk, som ellers kan være noget så løst som ’en onkel i Kabul’,«

	En lignende gruppe, hvor Red Barnet heller ikke kan se hensynet til barnets tarv, er gruppen af uledsagede flygtningebørn, der uden at få asyl får en midlertidig opholdstilladelse med henblik på først at vende hjem, når de fylder 18 år.

	»Vi mener ikke, at det er barnets tarv, at børn på denne måde lever i årevis i Danmark uden at vide, om de får lov til at blive eller får en enkeltbillet og skal udrejse, når de fylder 18 år. Som det er i dag, sidder børnene og vegeterer i et ingenmandsland, mens de venter på at blive store nok til at kunne blive sendt hjem,« siger Inger Neufeld.

	Advokat Helle Holm Thomsen fra Aarhus peger på, at også i afgørelser fra Flygtningenævnet kan det være svært at finde en sag, hvor man kan se, at barnets tarv konkret er inddraget i afgørelsen. Hun har i flere sager i Flygtningenævnet henvist til Børnekonventionen i sager om udsendelse til Italien efter reglerne om første asylland, men i afgørelserne fremgår det ingen steder, at barnets tarv er indgået i Flygtningenævnets vurdering.

	I hendes seneste sag skulle Flygtningenævnet tage stilling til, hvorvidt en somalisk børnefamilie med risiko for forfølgelse i Somalia kunne sendes retur til Italien, som var familiens første asylland.

	I sit indlæg til nævnet gjorde Helle Holm Thomsen blandt andet gældende, at en udsendelse af familien til Italien ville »stride mod Børnekonventionen, idet børnene afskæres fra en række af de rettigheder, de har efter Børnekonventionen, herunder retten til liv, retten til sundhedsydel- ser, retten til skolegang og retten til den særlige beskyttelse som flygtningebørn.«

	»I min mundtlige procedure for nævnet henviste jeg også til de såkaldte ’general comment’ om artikel 3 i Børnekonventionen, som udtrykkeligt siger, at myndighederne i deres afgørelser skal give en begrundelse, hvor man kan se, at barnets tarv er blevet overvejet,« fortæller Helle Holm Thomsen.

	Men da nævnets flertal afgjorde sagen, nævnte afgørelsen ifølge advokaten ikke hensynet til barnets tarv med et ord. Flertallet lagde blandt andet til grund, »at ansøgernes personlige integritet og sikkerhed i Italien vil være beskyttet i fornødent omfang, ligesom de økonomiske og sociale forhold for ansøgerne i Italien vil være tilstrækkelige.«

	Jonas Christoffersen, direktør for Institut for Menneskerettigheder, opfordrer endnu en gang Justitsministeriet til at redegøre for, hvordan ministeriet konkret inddrager hensynet til barnets tarv.

	»Jeg kan kun gentage, at det er en usund situation, at vi ikke kan få oplysninger fra ministeriet om, hvordan de konkret tager hensyn til barnets rettigheder. Mere og mere tyder på, at det er et problem, som stikker dybere, end de sager vi hidtil har talt om,« siger Jonas Christoffersen.

	Justitsministeriet oplyser i en mail, at ministeriet »er fuldt ud opmærksom på FN’s Børnekonvention. Barnets tarv indgår på flere måder i ministeriets behandling af sager om humanitært ophold. At der i afgørelserne ikke udtrykkeligt er henvist til FN’s Børnekonvention, betyder altså ikke, at hensynet til barnets tarv ikke har været inddraget i sagsbehandlingen, tværtimod er barnets tarv en del af sagsbehandlingen, når det er relevant.«

	Modsat har professor i jura ved Aarhus Universitet Jens Vedsted-Hansen tidligere udtalt til Information, at »når hensynet til konventionen er inddraget, skal det begrundes konkret, hvordan og hvorfor dette i en given sag ikke kan ændre udfaldet.«

