Skoler optager omdiskuterede swap-lån
61 ud af 86 skoler med negative udsving i deres økonomi har optaget lån med renteswap-aftaler, viser en aktindsigt. Enkelte skoler har lånt i fremmed valuta. Eksperter mener, at lovgivningen bør strammes op, og Undervisningsministeriet vil undersøge sagen


 Lån med de såkaldte renteswap-aftaler er populære blandt gymnasier, erhvervsskoler og handelsskoler. Og et ukendt antal skoler har lånt penge i fremmed valuta.
I en foreløbig undersøgelse lavet af Undervisningsministeriet, som dagbladet Information har fået aktindsigt i, har 61 ud af 86 undersøgte skoler brugt renteswap-aftaler i 2011.
Men skolerne burde slet ikke have lov til at løbe den slags risici, mener Finn Østrup, der er professor i økonomi på Copenhagen Business School.
»Det er helt tåbeligt, at ledelser, som skulle bruge deres tid på at forbedre undervisningskvaliteten, bruger tid på at lave finansielle transaktioner. Højst sandsynligt vil de blive tabere på det marked,« siger han.
I november sidste år konstaterede Rigsrevisionen også en vækst i brugen af renteswap-aftaler blandt de såkaldt selvejende uddannelsesinstitutioner.
Det fik Rigsrevisionen til at anbefale Undervisningsministeriet at se på, om det er »hensigtsmæssigt«, at der ikke er nogen regler for, hvordan de selvejende uddannelsesinstitutioner må optage lån.
Finn Østrup mener, at skolerne slet ikke bør have adgang til finansielle transaktioner.
»Det ville være meget mere effektivt, hvis de i stedet fik en konto i Finansministeriet, så de kunne trække på den,« siger han.
Han argumenter for, at skolerne uanset hvad vil tabe penge, fordi de skal aflevere en fortjeneste til de finansielle virksomheder, som har solgt ydelserne.
At indgå en renteswap-aftale betyder forsimplet, at to finansielle parter bytter rentebetalinger, fra for eksempel fastforrentning til variabel rente eller omvendt.
Afhængigt af, om aftalen er gunstig eller ej for skolen, svinger skolernes egenkapital. I undersøgelsen fra Undervisningsministeriet er den foreløbige konklusion, at de 61 skoler har haft negative udsving, fordi de har brugt renteswap-aftaler.
Det påvirker i udgangspunktet ikke skolernes kassebeholdning fra dag til dag, men når skolerne skal optage nye lån eller fusionere med andre skoler, kan en udhulet egenkapital betyde problemer for skolen.
Tog lån i schweizerfranc
Rigsrevisionen konstaterede i november, at et ukendt antal skoler har indgået såkaldte valutaswap-aftaler. Den type aftaler behøver ikke være tilgængelige for skolerne, mener Per Nikolaj Bukh, professor i økonomistyring på Aalborg Universitet.
I de aftaler er det overordnede koncept det samme som for renteswap-aftaler, men i stedet med forskellige valutaer.
Hos Gråsten Landbrugsskole blev spekulation i schweizerfranc en af de måder, som skolen valgte at finansiere sine lån på i 2008.
Med forventning om at få en fremtidig gevinst indgik skolen en aftale om en såkaldt valutaswap med sin bank, hvor lånet afhang af, hvordan den schweiziske valuta udviklede sig. Men skolen endte med at indkassere et tab på 700.000 kroner, da aftalen med banken udløb i 2011.
»Vi havde håbet, at det ville gå bedre i sidste ende. Men finanskrisen gjorde, at vi fik en schweizerfranc, der var væsentligt dyrere,« siger Mads Thuesen, som er bestyrelsesformand for skolen.
Om konsekvenserne for skolen siger han, at skolen heldigvis har haft en solid opsparing, men set i bakspejlet ærgrer han sig.
»Vi skal dybest set finde vores besparelser internt, fordi vi har lavet en dårlig forretning.«
Ifølge Mads Thuesen var skolens bestyrelse og den bank, som de indgik aftalen med, lige gode om at tage initiativ til risikoen, der senere fik Undervisningsministeriet til at bede skolen om en forklaring på, hvorfor de optog lånet.
Ikke nødvendigvis spekulation
Der er dog ikke nødvendigvis tale om spekulation hos de skoler, der har indgået renteswap-aftaler, påpeger Per Nikolaj Bukh.
Det væsentlige er ifølge ham, om skolerne har indgået aftaler med gevinst for øje, eller om de har brugt aftaler til at sikre skolernes økonomi.
»Det er selvfølgelig ikke et offentligt formål at spekulere. Spørgsmålet er så, om det er det, de gør. Hvis man kigger hen over institutionerne én for én, så kan man forestille sig, at nogle af dem måske har haft et spekulationsformål. Men jeg tror, at hovedparten har gjort det fornuftigt,« siger han.
Og renteswap-aftalerne kan sagtens være fornuftige løsninger og skal være tilgængelige for skolerne, mener Per Nikolaj Bukh.
Han er dog enig i, at der bør laves regler for, hvordan skolerne skal dokumentere, hvilke finansielle aftaler de har lavet, og hvilken rådgivning de har fået i den forbindelse.
»Ministeriet har et ansvar for at lave nogle spilleregler. Ellers risikerer du, at nogen, bevidst eller ubevidst, kommer til at gøre noget dumt,« siger han.
En større undersøgelse af området er ifølge Undervisningsministeriet på trapperne, blandt andet på baggrund af Rigsrevisionens anbefalinger.
 

