Au pair-pige får afslag på ophold i Danmark, fordi hun har en kæreste
’Det kan ikke passe, at 20-årige mennesker ikke kan passe deres arbejde eller opnå de påståede kultureffekter, hvis de falder for en anden,’ siger Dennis Kristensen, efter en au pair-pige har fået afslag på blive i Danmark på grund af en dansk kæreste. Mette Frederiksen afkræves forklaring
Kenyanske Judy Muthoni Muigai skal forlade Danmark den 21. maj, da hun formodes at ville udnytte sin au pair-tilladelse til at blive fast i Danmark, fordi hun har fået en dansk kæreste. Det har Styrelsen for Arbejdsmarked og Rekruttering besluttet.


 Det kan koste au pair-piger opholdstilladelsen, hvis de finder en dansk kæreste, mens de arbejder her i landet.
Det afslører en afgørelse fra Styrelsen for Arbejdsmarked og Rekruttering, som netop har givet den 25-årige Judy Muthoni Muigai besked på forlade Danmark senest den 21. maj. Styrelsen mener nemlig, hun »ønsker at opnå længerevarende ophold« på grund af sin danske kæreste.
Afgørelsen kritiseres af formanden for FOA, Dennis Kristensen, som kalder det »grotesk dyneløfteri«.
FOA organiserer au pair-pigerne, og Dennis Kristensen henviser til, at disse i forvejen skal være under 30 år og at de hverken må være gift og/eller have fået børn.
»Vi vil åbenbart gerne have unge kvinder hertil for at arbejde, men de skal holde sig langt fra andre. Det er at gå langt ud over, hvad som er rimeligt i forhold til reglerne. Det kan ikke passe, at 20-årige mennesker ikke kan passe deres arbejde eller opnå de påståede kultureffekter, hvis de falder for en anden,« siger Dennis Kristensen.
Fagbladet FOA har tidligere blandt andet afsløret, at mens gravide normalt er sikret ret til barsel og beskyttet mod fyring, så har det modsatte været tilfældet for au pair-pigerne. De har haft valget mellem at få en abort, rejse hjem eller gå under jorden i Danmark. En praksis beskæftigelsesminister Mette Frederiksen (S) stoppede i sidste måned, fordi dette er ulovligt.
Den 25-årige kvinde fra Kenya kom sidste år i oktober til Danmark på en toårig kontakt for at arbejde for en værtsfamilie i Vejle. Men snart stod det klart, at familien var i opløsning på grund af en skilsmisse, og i januar søgte Judy Muthoni Muigai om en ny opholdstilladelse i forbindelse med, at hun har fundet en ny værtsfamilie i København.
I mellemtiden var Judy Muthoni Maigi blevet kæreste med den 26-årige Aske Rasmussen fra København.
Uretmæssigt mistænkt
Ifølge Styrelsen for Arbejdsmarked og Rekruttering er Judy Muthoni Muigais »reelle formål« derfor ikke at forbedre sine sproglige og faglige kundskaber samt at udvikle sin kulturelle horisont gennem opnåelse af et bedre kendskab til Danmark. Nej. Hun »ønsker at opnå længerevarende ophold i Danmark«.
»Vi har herved lagt vægt på oplysningerne i sagen om, at du har en kæreste i københavnsområdet, at du siden din indrejse i Danmark som au pair hos (...) den 7. oktober 2013 og indtil dette au pair-opholds ophør, har opholdt dig hos din kæreste i over halvdelen af tiden samt at du nu ønsker at blive au pair hos en værtsfamilie, som lige som din kæreste bor i københavnsområdet,« hedder det i afslaget fra Styrelsen for Arbejdsmarked og Rekruttering.
En afgørelse hendes kæreste, Aske Rasmussen ikke forstår. »Hun er åbenbart skyldig, indtil det modsatte er bevist, hvor det ellers plejer at være det modsatte,« siger kæresten. Judy Muthoni Muigai har nu klaget over afgørelsen til Udlændingenævnet.
»At Judy ønsker at bruge noget af sin fritid under sit au pair-ophold, med en kæreste, har ingen negativ indflydelse på hendes muligheder for at forbedre hendes sproglige og faglige kundskaber samt udvide hendes kulturelle horisont gennem et bedre kendskab til værtslandet – tværtimod så har det kun en positiv indflydelse,« hedder det i klagen.
Enhedslistens ligestillingsordfører, Jørgen Arbo-Bæhr, beder beskæftigelsesminister Mette Frederiksen om en forklaring:
»Når au pair-pigerne kommer her op – og af en eller anden grund bliver nødt til at skifte familien ud med en anden – bør de selvfølgelig kunne være her i resten af deres kontraktperiode. Punktum. Det beviser bare, at vi er nødt til at lave loven om. Den er gammeldags og passer ikke til virkelighedens verden.«

