Den imponerende samfundsstøtte
Arnold Mærsk Mc-Kinney Møllers indsats var imponerende, præget af forudseenhed og taktisk-politisk klogskab, men også af dobbeltmoral og tvivlsomme metoder. Han indgår i erhvervslivets kongerække efter C.F. Tietgen, H.N. Andersen og faderen
Skibsreder Mærsk Mc-Kinney Møller døde i går. Ligesom både sin far og farfar i en meget høj alder.

I et af de få tv-glimt fra familien Møllers meget private liv – filmet ved frokosten om bord på hans sejlbåd Klem IV – sagde Mærsk Mc-Kinney Møller: »Vi har det jo godt! Og Gud, hvor vi fortjener det.«Det var et af hans private bon mot’er, som han ellers – og fornuftigt nok – kun luftede i familiens trygge skød. På afstand af den offentlighed og de medier, han livet igennem holdt sig fra. Hans bevidste offentlige tavshed er nok så sigende som det, han faktisk sagde. Hvad der ikke hindrede hovedparten af medier og politikere i at lægge øre til det intetsigende og dyrke ham ukritisk.Helt forkert kan man ikke sige, at hans spontane udbrud var. ’Mærsken’ – ligesom ’energityven’ og ’fantomet’ ét af Hr. Møllers kælenavne – var flittig og sørgede for at have det godt materielt, både forretningsmæssigt og privat, som hans far og farfar og vist også forfædrene i dette specielle søfartsdynasti med rødder i den maritime Fanø-Svendborg-tradition. Nydeligt fremstod det, uden at være prangende, snarere lidt puritansk i det ydre. Men bundsolidt.Det afspejles i deres levealder. Farfar Peter Mærsk Møller blev født 1839 og døde i 1927. Far Arnold Peter Møller – ’onkel Arnold’ som hans besætninger i Mærsk-flåden ironisk kaldte deres påholdende reder – fødtes 1876 og døde i 1965. Sønnen blev født 13. juli 1913 og fik således med sine mange arbejdsår et usædvanligt langt aktivt liv som sin far og farfar. Og det var ikke mindre rigt på begivenheder og kommerciel succes. Tværtimod.Han blev født med en sølvske i munden. Da han døde, var den blevet til højeste karat guld. Om hans hals hang en tung kæde. På brystet dinglede en elefantorden, der ikke tyngede, for den havde elfenben at gå på. Kun danskere som etatsråd H.N. Andersen og Niels Bohr har i nyere tid opnået en tilsvarende ære – bortset fra de medlemmer af den kongelige familie, hvis adkomst til denne den højeste danske æresbevisning skyldes fødsel, ikke egne fortjenester.En flot formel kulmination på Hr. Møllers karriere, når nu adelsvæsenet blev afskaffet i 1849. Sammen med grådigheden er forfængeligheden den mest udbredte af de menneskelige synder, ikke mindst i erhvervslivet. Her er den første en simpel nødvendighed for succes, den anden en naturlig følge af den første.Helt ufortjent var denne ære dog ikke. Danmarks første systemkritiker P.A. Heibergs berygtede visestrofe, før han i 1800 blev forvist til Frankrig, melder sig ganske vist: »Ordener hænger man på idioter.« Men udsagnet – hvor korrekt det end kan være om andre ordens- og elefantbehængte koryfæhoveder og forbrydere som Herman Göring og Rumæniens diktator Ceaucescu – passede ikke på Arnold Mærsk Mc-Kinney Møller, da han efter år 2000 blev elefantridder. Når man nu har et sådant ordens(u)væsen.Han havde gjort sig fortjent på trods af gentagne EU-lovbrud, tvivlsomt internationalt kartelsamarbejde, som bedrog kunderne. Senest en rigeligt opportunistisk økonomisk udnyttelse af Irak-krigen – metoder der ikke er ukendte i international business. Men indsatsen er trods alt gjort af hans ansatte i det verdensomspændende Mærsk-imperium, der i dag tæller 117.000 ansatte. Hvad der stort set altid glemmes i den underdanige hyldest, omgivelserne og store dele af pressen behandlede ham med.&nbsp;Haven, grillen, magtenDen direkte anledning til, at han fik elefanten, var tydeligvis, at han har sat sig markante og kontroversielle arkitektoniske mindesmærker med anlægget af Amaliehaven og&nbsp;senere Den kgl. Opera-mastodont på Dok-øen på den anden side af havneløbet – ’havnegrillen’ som folkeviddet døbte den – hvor regering, bystyre og myndigheder bulldozede det kontroversielle projekt gennem alle demokratiske planer og procedurer. Med forhåndsaccept fra Majestæten. Her udnyttede ’Mærsken’ sin agt og demonstrerede sin økonomiske magt. Og leverede hvad der med god grund kan betragtes som aflad.Magten brugte han hensynsløst arrogant over for arkitekten Henning Larsen og blandede sig i detaljer i hans arbejde, så vi fik Møllers facade, ikke Larsens. Den, der betaler for musikken, bestemmer også, hvad der skal spilles. Møllers mentale facade af venlighed faldt afslørende, da han blev uenig med Larsen.Det fik Larsen at mærke. Til det svenske tidsskrift Forums februar-nummer 2005 udtalte han: »Mc-Kinney er brutal, han er en brutal mand. Selv om jeg til og med troede, at han faktisk var min ven, så opdagede jeg, at det er han absolut ikke, jeg skulle bare gøre, hvad han sagde. Det var virkelig brutalt.«En sådan åbenhed og økonomisk uafhængighed har ingen nogensinde tidligere vovet at demonstrere i omtalen af skibsrederen. Den blev suppleret med Henning Larsens lille skandskrift fra november 2009: »De skal sige tak!«Karakteristisk for Amaliehaven og Operaen er, at den historisk bevidste Hr. Møller ved at bekoste dem fuldendte den gamle ambitiøse byplan for Frederiksstaden. Planen var udformet i 1740’erne af Nicolai Eigtved med Amalienborg-palæerne, senere i 1770 med den franske billedhugger Jacques Salys berømte statue af Frederik V på Slotspladsen (bekostet&nbsp;af det dengang rige Asiatisk Kompagni) og det ufuldendte byggeri af Frederikskirken i den tværgående akse fra kirken og gennem Slotspladsen.Kirken henlå ufuldendt som ruin i mere end 100 år. Så overtog datidens førende erhvervsmand C. F. Tietgen i 1870’erne kirkeruinen med tilliggender fra regeringen billigt mod løfte om at færdiggøre kirken. Men også så billigt, at det udløste en rigsretssag mod de ansvarlige ministre i 1877 – en sag hvor anklageren, en ung cand. jur. Viggo Hørup, gjorde sig fordelagtigt bemærket, selv om han tabte. Tietgen holdt sit løfte med sin hofarkitekt F. Meldahl og en halv snes års forsinkelse, da Marmorkirken endelig i 1894 blev indviet med deltagelse af Kong Christian IX.Skatteyderne betalerMed Amaliehaven, der afløste den grimme Larsens Plads med anløbspladsen for Oslo-bådene, og nu Operahuset på den anden side af havneløbet sluttede Møller aksen fra Marmorkirken gennem Amalienborgpladsen og har bekostet en mere værdig ramme for de nu kongelige palæer som planlagt for mere end 250 år siden.Mens Tietgen betalte sin gave af egen lomme, ved indsamling og blot blev belønnet med et storkors, så han stadig måtte sjoske efter de højadelige dummernikker med deres arvede titler i næstøverste rangklasse ved hoffets årlige nytårskur, så fik Møller af Majestæten en elefantorden, der sikrer plads helt i toppen. Også selv om skatteyderne i virkeligheden har betalt mere end en tredjedel af byggesummen for hans gave på ca. tre milliarder kr. i kraft af årelange skattebegunstigelser og til hans (til 1984) to skattefrie fonde til gavn for almenvellet og mindet om hans forældre. Nordsøens gunstigste oliekoncessioner bidrog også.Til gengæld skal skatteyderne betale de øgede udgifter til driften af Operaen, en udfordring som i de seneste år har kastet det gamle teater ind i noget, der ligner en overlevelseskamp.Fuld retfærdighed har der aldrig været i denne verden. Men de gavmilde givere fik deres vilje for deres penge. Hr. Møller bestemte egenrådigt over arkitekten, og hvordan hans gave skulle se ud.Mærsk Mc-Kinney Møllers fortjenester er dog også andre og nok så vigtige end ambitiøse prestigebyggerier til glæde for hans tilsyneladende så beskedne ego, hans eftermæle, Majestæten og hendes operaelskende undersåtter.Efter uddannelsesår hos faderen og en række selvstændige år i USA under og efter 2. Verdenskrig arbejdede han tæt sammen med faderen til dennes død i 1965. Hr. Møller fremstod fra 1970 som landets førende og respektindgydende erhvervsmand. Det første kan man kun rose ham for, det sidste må man laste hans omgivelser.Men man kan om ham genbruge, hvad en mester i det danske sprog skrev i Morgenbladet i 1882 om landets dominerende erhvervsmand, der var lige så respekteret og frygtet. Ingen turde lægge sig ud med ham. Fra Viggo Hørups pen kom det:»I kundskaber og forstand har hr. Tietgen mange ligemænd og ikke få overmænd, skønt næppe i den danske handelsverden. Men hvad han har forud for de andre, det er moralsk mod – en sjælden evne her til lands, og blandt de blinde er jo allerede den enøjede konge – et moralsk mod, for hvilket intet, ikke blot intet pengebeløb er for højt: mod til at tage ansvaret, mod til at vove først andres, så også sit eget, mod til at gå frem og mod til at fjerne, hvad der stiller sig i vejen. De andre har også noget af alt dette, men i det mindre, i det små.«Den eneste nødvendige omskrivning, så den også passer i dag, er enkel: Erstat navnet Tietgen med Møller. Dygtigheden, modet, hensynsløsheden og forfængeligheden er ikke forskellige – trods afstanden i tid og skibsrederens meget synlige, næsten anmassende tilbageholdenhed med offentlig fremtræden og ytringer, der citeres, som var de visdomsord.Da Mærsk Mc-Kinney Møller afløste sin far som leder af A.P. Møller, sørgede han hurtigt for at bringe firmaet i positionen som ØK’s afløser som førende og normsættende danske erhvervsforetagende internationalt. Han videreudviklede faderens strategi med ekspansion horisontalt, dvs. inden for samme branche, og vertikalt, dvs. med aktiviteter der lå i forlængelse af og støttede hinanden.&nbsp;Dertil ekspanderede han ved at inddrage helt nye aktiviteter, f.eks. udnyttelsen af olie- og gasfundene i Nordsøen, som faderen allerede havde sikret sig en skandaløs og gratis eneret til i starten af 1960’erne fra en fantasiløs socialdemokratisk regering, da ingen andre ville. Forudseenhed med ’rettidig Omhu’ demonstreret i praksis. En egenskab som kun få politikere ejer. Deres horisont er begrænset til næste valg.Det er blevet Gruppens hidtil bedste enkeltinvestering – en givtig cash cow. I kraft af lemfældige danske regnskabsregler har koncessionen kunnet sløre mindre gode resultater i andre dele af Gruppens multinationale aktiviteter. Profitten er eskaleret i takt med verdens eksploderende oliepriser, om end Gruppens andel er blevet noget beskåret, dels med skærpet beskatning, dels i kraft af den genforhandling af koncessionen, der fandt sted i midten af 1970’erne under slaget om Nordsø-olien mellem A.P. Møller og staten. Senest blidere, efter at Fogh-regeringen havde ribbet Energiministeriet for olieekspertise med indskrænkninger og rå fyringer, der fjernede kompetente folk i bekæmpelsen af salig Svend Aukens ’imperium’.Men indtjeningen rækker, endda rigeligt. Ikke uden grund fik han i Energiministeriet kælenavnet ’energityven’. Koncessionen er stadig den mest favorable i Nordsø-regionen – et faktum, der har fået den ny regering med de økonomiske vismænds støtte til at annoncere et eftersyn af den eksisterende aftale.Værft og containereTo andre vellykkede dispositioner kan tjene til eksemplificering af A.P. Møllers vellykkede strategi. Den ene er etableringen på en bar mark nord for Odense af Lindø-værftet fra 1958-59, dets efterfølgende succes som en effektiv arbejdsplads og dens virkning på den øvrige danske værftsindustri. Den anden er satsningen på container-aktiviteterne i begyndelsen af 1970’erne, da ØK ellers havde pionérstatus og var first mover i denne nye transportform. Perspektiverne så Mærsk Mc-Kinney Møller efter nogen betænkelighed – og disponerede derefter. På tværs af sine rådgivere.Efter den britisk-franske Suez-aktion 1956 var kanalen i årevis blokeret. Det førte til en omlægning af skibsfarten mellem Europa og Fjernøsten syd om Afrika. Nu blev det nødvendigt og rationelt at bygge skibe, der var større end dem, der kunne gå gennem Suez. Tonnage i denne størrelse kunne ikke bygges på koncernens Odense Stålskibsværft beliggende i bunden af Odense Fjord på kanten af centrum i den fynske hovedstad. Derfor anlagde A.P. Møller med Mærsk Mc-Kinney som drivkraft det store Lindø-værft 12 km nord for det gamle værft. Desuden blev der bygget boliger i det lille Munkebo for at tiltrække ny, kvalificeret arbejdskraft uden den militante arbejderkultur, der i årtier plagede B&amp;W.&nbsp;Samtidig havde netop B&amp;W i 1957-58 udvidelsesplaner på Refshaleøen. A.P. Møller rettede derfor henvendelse til B&amp;W’s bestyrelse om et samarbejde som alternativ til udvidelsen på Refshaleøen. B&amp;W-bestyrelsen med datidens fineste erhvervsnavne afviste blankt henvendelsen fra denne opkomling – uden forhandling. En så arrogant afvisning var man ikke vant til i rederiet.Her var man heller ikke vant til et åbent nederlag, som det man led 1963-64 i søslaget om DFDS, da Lauritzen Gruppen overtog det stagnerende, hæderkronede DFDS trods A.P. Møllers erklærede modstand. Med Børge Outzes ord på lederplads her i Information: Den sløve DFDS-ledelse brugte de gamle skibe som sparebøsser midt i en galoperende inflation i stedet for at investere i ny tonnage.Verdens største flådeBegge nederlag sved hos A.P. Møller og fik konsekvenser. Lauritzen Gruppen med skibsreder Knud Lauritzen søgte under indtryk af den stigende internationale konkurrence fra 1963-64 at skabe samarbejde mellem alle danske værfter og deres ejere i de store rederier og en rationalisering af dansk værftsindustri med udgangspunkt i kontrollen over B&amp;W. De planer blokerede Mc-Kinney Møller fra starten, både direkte ved opkøb af B&amp;W aktier for at standse Lauritzens planer og via indflydelsen i Skibsværftsforeningen, som han reelt kom til at dominere ligesom Danmarks Rederiforening. På lang sigt til skade for danske skibsværfter. Slutresultatet blev, at kun Lindø til i dag og frem til 2012 har overlevet konkurrencen takket være opbakning fra dets kapitalstærke moderselskaber og statsstøtte. Hr. Møller glemte ikke.Den anden kloge disposition var satsningen på containeriseringen af den traditionelle linjetrafik. En intern ekspertgruppe i Rederiet havde fra midten af 1960’erne studeret mulighederne, der kom til at revolutionere søtransporten de næste årtier, og fundet investeringen for dyr og for risikabel.Men Hr. Møller himself omgjorde beslutningen og satsede fra 1974 systematisk med bygning af hurtig tonnage, senere med overtagelse af det kriseramte ØK’s linjefart i 1992 og erhvervelsen af det amerikanske rederi Sealand blev fulgt op i maj-juni 2005 med købet af det ærværdige hollandsk-britiske P&amp;O Nedlloyd&nbsp; for en pris af 17,1 milliarder kr. – den største konkurrent på containermarkedet og den største rederiovertagelse nogensinde. Nyheden slap ud i utide i London, ikke fra Esplanaden i København, hvor man har fuld kontrol over informationsstrømmen. Resultatet blev derefter. I dag er A.P. Møller verdens største container-rederi – nu suppleret med rederiet Sealands containerflåde.Gruppens aktiviteter blev yderligere diversificeret under Møllers personlige, topstyrede ledelse. Således i detailhandelen med Dansk Supermarked, Føtex, Netto, Bilka, A-Z samt Tøj- &amp; Skokæden.Så var A.P. Møller klædt på. Det skete bl.a. i samarbejde med faderens gamle partner Århus-købmanden salig Herman Salling, der besad en særlig ekspertise, som savnedes i Gruppen. Dertil kom etableringen af Mærsk Air 1969-70, først på indenlandske ruter, fra 1980’erne også med et stadig større udenlandsk net, efterhånden som luftfarten blev liberaliseret. Men da konkurrencen blev for stor og profitten så meget mindre, blev engagementet afviklet og selskabet solgt.Under Mærsk Mc-Kinneys ledelse tjente Gruppen mange penge – også i krisetider.&nbsp;Denne voldsomme ekspansion og diversificering af aktiviteterne var ikke mulig uden et effektivt internt uddannelses- og rekrutteringssystem. A.P. Møller blev et eftertragtet uddannelsessted for unge erhvervshåb og storleverandør af topledere til andre virksomheder i dansk erhvervsliv. Men her spurgte man som regel pænt om lov, før man vovede at tage folk ind fra Esplanaden. Således også da juristen, svigersønnen Leif Arnesen efter sin skilsmisse forlod A.P. Møller og blev praktiserende advokat. Det højt respekterede, uafhængige advokatfirma, han indtrådte i, orienterede sig for en sikkerheds skyld, om det nu passede Esplanaden. Det passede. Respekten og frygten for at træde den magtfulde Hr. Møller over tæerne var udpræget. Som var det majestætsfornærmelse.Utvivlsomt hang denne respekt sammen med de metoder, man frygtede at blive udsat for – med rette eller urette. A.P. Møller-toppen har sjældent undset sig for at forfølge institutioner eller enkeltpersoner, der ansås for skadelige for gruppens interesser.Møller glemmer aldrigDet gjaldt f. eks. det annoncestop, som A.P. Møller – tidligere årelang trofast støtteannoncør – etablerede mod dette dagblad i 1971, efter at bladets journalist Torgny Møller havde vovet at afsløre og kritisere arbejds- og sikkerhedsforholdene på Lindø-værftet efter en dødsulykke. Det skete i en serie artikler, der gav ham Cavling-Prisen. Annoncerne kom aldrig tilbage. Man glemmer ikke i A.P. Møller.Eller pressionen mod Berlingske Tidende, da bladet i efteråret 1999 trykte en række kontroversielle artikler om det A.P. Møller kontrollerede Riffelsyndikats (DISA) alt for villige leverancer til den tyske værnemagt under den tyske besættelse af Danmark 9. april 1940. DISA gik uden om de danske myndigheder og tog for store avancer i deres iver for handle med tyskerne. Det blev dokumenteret i den bog, som blandt andre dette blads nuværende chefredaktør var medforfatter til.Eller den aktion Mærsk i hemmelighed satte i værk, da han flyttede ’Familiefonden’ til det skattefrie Liechtenstein: Adresse Kirchstrasse nr. 4, Vaduz. Fonden var – ligesom den større fond for ’Almenvellet’ – hovedaktionær i Møller-imperiet. Flytningen var sket uden først at anmode om tilladelse i Justitsministeriet (som reglerne for en fond med en kongelig approberet fundats foreskrev).Men flytningen kom som en reaktion på Anker Jørgensens påtænkte plan om at beskatte de dengang skattefrie erhvervsdrivende fondes milliardindtægter. Nu afdøde lrs. Kristian Mogensen var medlem af den af regeringen nedsatte Fondskommission, udpeget af Industrirådet, og et af Møllers bestyrelsesmedlemmer. Mogensen kan meget vel i al diskretion undervejs have sunget en lille sang om beskatningsplanerne. I tide for Møller – i utide for regeringen. Det er et kvalificeret gæt.SkatteflugtMen Hr. Møller reagerede i hvert fald med rettidig omhu, dvs. før den siddende Fondskommission havde gjort sin betænkning færdig. Han flyttede diskret fonden i tide for at undgå beskatning. Først i maj 1982 blev Justitsministeriet og Nationalbanken underrettet om hans egenrådige og lovstridige ændring i fundatsens bestemmelser om hjemsted og flytningen fire-fem måneder tidligere.Der var tale om ren skatteflugt med mulig virkning på andre fonde, der kunne fristes til at følge eksemplet. Derfor vakte den meget nationale Hr. Møllers ulovlige initiativ bekymring i Nationalbankens direktion, især hos direktør Erik Hoffmeyer. Det kunne skabe præcedens for mange af de 12.000 danske fonde med katastrofal effekt på den dengang nødlidende betalingsbalance. Danmark nærmede sig »randen af den økonomiske afgrund«, som den socialdemokratiske fhv. finansminister Knud Heinesen udtrykte det. Derfor modsatte Nationalbanken sig flytningen og greb i sommeren 1982 til det usædvanlige at spærre Familiefondens konto i Den Danske Bank for udbetalinger. Til Hr. Møllers vrede. Han anlagde sag og tabte den senere ved Landsretten og appellerede dommen til Højesteret.Fondskommissionens betænkning kom, og et borgerligt regeringsskifte med Poul Schlüter fulgte allerede i september. Den planlagte lovgivning blev gennemført, selv om de borgerlige partier oprindelig havde protesteret mod det socialdemokratiske lovforslag. Nu var de selv ved magten. Og også borgerlige har et standpunkt, til man tager et nyt. Beskatningen af de erhvervsdrivende fonde blev gennemført, men nu i modificeret form efter solidt lobbyarbejde. Den da nødlidende betalingsbalance blev reddet fra endnu mere nød. Efter modificeringen opgav Hr. Møller både flytningen, skatteflugten og appelsagen ved Højesteret.Til de tvivlsomme metoder hører de diskrete udfoldelser i konkurrencebegrænsningens ædle kunst. De er så lukrative. I en række tilfælde har det godt nok givet A. P. Møller internationale millionbøder for karteldannelse og ulovlige, hemmelige prisaftaler (i luftfart med SAS-Mærsk Air og i skibsfart med rederierne) – men typisk nok ikke bøder fra danske myndigheder. Eller senest Mærsk Gruppens udnyttelse af krig og kaos i Irak med den juridisk tvivlsomme overtagelse af oliehavnen Khor az-Zubayr efter Saddam Husseins militære nederlag.FornyelseLukketheden støttes af en stærk korpsånd og en upside-down personlig ledelsesstil. Det blev diskuteret, om Mærsk Mc-Kinney Møller var personlig ansvarlig for gruppens forretningsmetoder og vidende om sådanne ’smuttere’.&nbsp;Med skibsrederens ’rettidige omhu’ er det sandsynligt, at han var vidende. Det er karakteristisk, at med fyringen af Jes Søderberg og andre i direktionen er der sket en reel, men diskret udrensning. Den er blevet fulgt op af udnævnelsen af en mand uden for koncernen Nils Smedegaard Andersen fra Carlsberg. For ham lykkedes det at overvinde skibsrederens modstand mod at lukke Lindø-værftet, og Smedegaard har også i de senere år taget hul på en fornyelse på flere områder, hvor koncernen med Hr. Møller var stivnet i en anden tid: den lukkede tilgang til presse og offentlighed og den defensive holdning til klima- og miljøtiltag som to af de tydeligste eksempler.Hr. Møller kunne også gøre det helt uventede. Således da han gentagne gange gennem årene offentligt luftede sin nationalt betonede skepsis over for EF/EU og de europæiske integrationsplaner. Til irritation for skiftende regeringer. Eller i midten af 1990’erne da det J. Lauritzen-ejede Ålborg Værft leverede en ordre på rør til olie- og naturgas-aktiviteterne i Nordsøen. Rørene var behæftet med alvorlige fejl og kunne have kostet den i forvejen kriseramte Lauritzenkoncern dyrt. En telefonopringning fra Lauritzen-koncernens daværende formand, nu afdøde økonomi-professor og tidligere overvismand Karsten Laursen gik glat igennem. Hr. Møller droppede efter mødet generøst kravet mod sin gamle rival-koncern og modstander. Kravet kunne løbe op i et trecifret millionbeløb.Hr. Møller var som virksomhedsleder en konservativ traditionalist, ubestrideligt dygtig, med udpræget politisk-taktisk sans, flittig, krævende og hård bag en venligt smilende og ordknap facade. Privat havde han ry for også at kunne være særdeles charmerende. Utvivlsomt var hans hustru Emma, barndoms- og skolekammeraten, som han giftede sig med efter hendes første mislykkede ægteskab i 1940 med en bifil advokat, en stærk støtte. Hendes død i december 2005 var et afgørende tab for den aldrende skibsreder.Han holdt sig uden for alt organisationsarbejde, ubundet, undtagen en prestigegivende post i IBM’s internationale bestyrelse i en periode. Han koncentrerede sig om og prægede sin virksomhedsgruppe, var bevidst om betydningen af magt og skiltede ikke unødigt med den. Men han brugte den dygtigt og diskret. Med den nødvendige brutalitet og dobbeltmoral, også uden for sine virksomheder. Styret af viljen til at gavne først sig selv og sine, dernæst virksomhederne i sit forretningsimperium og endelig fædrelandet. Det sikrede ham dronningens bevågenhed. Også gennem Almenfondens store donationer til restaurering af nationale monumenter som Fregatten Jylland, Kastellet og Kastelsvolden samt til støtte for kulturelle og nationale aktiviteter.Møller var ikke nogen stor demokrat, men han besad det talent og de egenskaber, der er nødvendige for at hævde sig i moderne big business hjemme og ude i verden. Han havde en vision og fortsatte med succes faderens arbejde. I rækken af succesrige danske erhvervsmænd med en varig indflydelse på samfundet og som et forbillede for mange yngre placerede Arnold Mærsk Mc-Kinney Møller sig i rækken efter C.F. Tietgen, H.N. Andersen og sit eget forbillede – faderen. Han blev en ganske imponerende samfundsstøtte. I Henrik Ibsensk forstand på godt og ondt.Ole Lange er historiker, journalist og forfatter. I 1970’erne dækkede han erhvervsstof for Information
