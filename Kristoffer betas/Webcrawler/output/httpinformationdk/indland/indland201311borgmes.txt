Borgmesterpost til Dansk Folkeparti på plads i København
Dansk Folkepartis Carl Christian Ebbesen får en af to borgerlige borgmesterposter i København
 
	Carl Christian Ebbesen, DF, fotograferet på Københavns Rådhus. Det er første gang, at Dansk Folkeparti får en borgmesterpost i København, hvor der som det eneste sted i Danmark er seks borgmestre foruden overborgmesteren. Foto: Scanpix


 
	Dansk Folkepartis spidskandidat Carl Christian Ebbesen får en borgmesterpost i København.

	Det står klart, efter at de borgerlige partier onsdag morgen efter en hel nats forhandlinger har indgået en konstitueringsaftale på rådhuset.

	Med mandatfordelingen i København er der to borgmesterposter til den blå blok. Den første går til Venstres Pia Allerslev, mens Carl Christian Ebbesen sætter sig på den anden.

	»Det er da vildt stort. De her forhandlinger har trukket ud i rigtigt lang tid, og jeg har ventet længe på det,« siger Ebbesen.

	Det er første gang, at Dansk Folkeparti får en borgmesterpost i København, hvor der som det eneste sted i Danmark er seks borgmestre foruden overborgmesteren.

	Og det har haft sin pris i forhandlingerne med de andre borgerlige partier at nå dertil, erkender Carl Christian Ebbesen.

	»Det er klart, at vi sidder ikke i lige så mange udvalg og sidder ikke på lige så mange bestyrelsesposter, som vi gjorde i sidste periode. Men det er altid en fjer i hatten for et parti at få en borgmesterpost,« siger Ebbesen.

	Det er fortsat uvist, hvilken borgmesterpost Carl Christian Ebbesen kan få i den store borgmesterkabale på Københavns Rådhus.

	Det står dog klart, at Frank Jensen (S) fortsætter som overborgmester, mens Enhedslistens Morten Kabell bliver ny teknik- og miljøborgmester.

	Dernæst er det Pia Allerslev, som kan vælge borgmesterpost, men den nuværende kultur- og fritidsborgmester vil endnu ikke ud med, hvilket kontor hun vil besætte de næste fire år, og dermed går kabalen ikke op.

	»Jeg har brug for at se, hvordan Venstre kan få mest ud af de syv mandater og den borgmesterpost, vi har. Jeg er nødt til at vurdere, hvor Venstres borgmesterpost gør allermest gavn for København,« siger hun.

	Venstre-spidsen lægger ikke skjul på, at hun er skuffet over, at De Radikale på valgnatten vendte ryggen til de borgerlige partier for at indgå en aftale med de røde partier, der giver Enhedslisten posten som teknik- og miljøborgmester.

	»Det er en katastrofe for København, og jeg håber De Radikale har tænkt sig grundigt om.«

	Partiet får ikke kun en borgmesterpost i København, i Aarhus har Dansk Folkeparti sikret sig en rådmandspost.

	»Det er jo et skulderklap fra borgerne. De stoler på os og har fundet ud af, at vi kan tage ansvar. Vi er vores opgave voksen. Det vil jeg også gerne leve op til,« siger den nye rådmand Jette Skive til DR Østjylland.

	Jette Skive ved endnu ikke, hvilken rådmandspost hun får.

