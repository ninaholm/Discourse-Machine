Bernstein forstår finanskrise-kritik af Nationalbanken
Nationalbanken forudså ikke finanskrisen, og det burde man måske have gjort, erkender tidligere nationalbankdirektør Nils Bernstein. Han tvivler dog på, at politikerne ville have lyttet til advarslerne. Nu gælder det om at holde krisen i hukommelsen længst muligt, mener han
Jeg er ikke overrasket over, at vi får nogen knubbede ord med på vejen af de bedømmelser, vi foretog, siger Nils Bernstein, som var nationalbankdirektør fra 2005 til januar i år og dermed var en af de danske hovedaktører i finanskrisen


 
	Nils Bernstein var som nationalbankdirektør fra 2005 til januar i år en af de danske hovedaktører i finanskrisen.

	Og når finanskriseudvalget i sin nyligt offentliggjorte rapport konkluderer, at Nationalbanken fejlvurderede stabiliteten i den finansielle sektor helt op til få måneder inden finanskrisens egentlige udbrud i sensommeren 2008, falder det også tilbage på ham.

	Det erkender den nu pensionerede nationalbankdirektør over for Information.

	»Jeg er ikke overrasket over, at vi får nogen knubbede ord med på vejen af de bedømmelser, vi foretog,« siger Nils Bernstein.

	»Bundlinjen er, at vi ikke forudså – og det burde vi måske have gjort – at det kunne gå så galt, som det gjorde,« siger han.

	Finanskriseudvalgets rapport nævner Nationalbanken mere end 200 gange i løbet af den 488 sider lange rapport.

	»Det var Nationalbankens forventning helt frem til august og september 2008, at forskellige hændelser kunne håndteres enkeltvis, uden at tilliden til det samlede system blev bragt i fare,« konkluderer udvalget i rapporten.

	Og det var en fejlagtig vurdering, medgiver Nils Bernstein.

	»Efterfølgende må man sige, at det var så en vurdering, der ikke holdt, men blev indhentet af begivenhederne.«

	»Vi var opmærksomme på, at likviditeten strammede til over for bankerne. Men vores vurdering var, at det kunne håndteres uden væsentligt store risici for systemet som helhed,« siger Nils Bernstein.

	»Det var ud fra de oplysninger, vi havde om bankernes polstring, deres situation og specielt den forventede økonomiske udvikling. Der var ingen, hverken vi eller nogen andre, der forudså, at vi ville få et fald i den internationale handel med omkring 20 pct. Det slog igennem med omkring fem procent på vores bruttonationalprodukt. Og det er klart, at i sådan en situation, der bliver bankerne ramt på en helt anden måde, end vi havde forudset.«

	Bernstein understreger, at han på linje med politikere og andre myndigheder ikke kan løbe fra sin del af ansvaret.

	»Fordelingen af skyld har jeg ikke noget bud på. Men det er klart, at dem, der havde ansvaret, står lige for. Det gælder også Nationalbanken. Det synes jeg egentlig også kommer fint til udtryk i Rangvid-rapporten,« siger Nils Bernstein.

	Han kalder det en »sober rapport«, som finanskriseudvalget under professor Jesper Rangvids formandskab har udarbejdet, men siger samtidig, at »sagen er den, at når man er i situationen, så ser man ikke lige så klart, som man gør fem til otte år efter.«

	Flere arbejdsløse er godt

	På et punkt roser finanskriseudvalget Bernstein og Nationalbanken for at have analyseret situationen forud for finanskrisen korrekt. I 2006 advarede de politikerne mod at fortsætte med at bruge så mange penge. En advarsel, der blev overhørt.

	Nils Bernstein fremhæver selv et senere eksempel, når han skal illustrere, hvor lidt lydhøre politikerne var over for en opstramning i finanspolitikken.

	»Husk på, at jeg var ved at blive henrettet på Rådhuspladsen så sent som i 2008, hvor jeg tillod mig at sige, at nu hvor konjunkturerne gik nedad – det var da arbejdsløsheden var under 2 pct. – så galt det om, at man ikke blev så forskrækket over den stigning, der var på vej i arbejdsløsheden. Det blev udlagt som, at jeg ønskede flere arbejdsløse,« siger Nils Bernstein med henvisning til et interview, han gav til P1 Business i juni 2008.

	Han bruger eksemplet med finanspolitikken til at sige, at han ikke mener, at politikerne ville have lyttet, hvis Nationalbanken havde rådet politikerne til at stramme op i den finansielle sektor for at sikre stabiliteten. Han kalder forståelsen for behovet for at stramme til for »ikke-eksisterende«.

	»Jeg piver ikke over, at vi får lidt knotne ord med på vejen over, at vi ikke så risikoen for, at det kunne gå så meget værre. Men jeg har den tilføjelse, at havde vi foreslået en opstramning, som krævede politisk handling, så har jeg svært ved at forestille mig, at man havde foretaget opstramninger med den holdning, der var udbredt i samfundet.«

	»Men det er jo ’hvad nu hvis’, og det kommer man ingen steder med.«

	Strengere krav er nødvendige

	Når det handler om den del af finanskrise-refleksionen, der peger fremad, fremhæver Nils Bernstein den skærpede finansielle regulering, som et af de vigtige initiativer, der er taget som en konsekvens af krisen.

	»Internationalt har man taget fat på det ved at stramme kravene til bankernes kapitalisering – altså polstring. Det, mener jeg, er rigtigt, og det tror jeg, der er bred enighed om. Det er tiltag, der er nødvendige og en lære af finanskrisen, at bankerne skal have mere at stå i mod med,« siger Nils Bernstein.

	Det er også i det lys, at man skal se den aktuelle danske diskussion om at stramme reguleringen af de største danske banker, den såkaldte SIFI-regulering, mener han.

	Her har regeringen og den borgerlige opposition det meste af 2013 skændtes om, hvor hårdt og hurtigt reguleringen skal strammes.

	Bernstein siger, at han tilslutter sig de anbefalinger til at stramme reguleringen, som et udvalg er kommet med. Til gengæld forstår han godt den del af debatten, der handler om, at man ikke bør indføre skærpet lovgivning hurtigere end i de lande, som de danske banker konkurrerer med.

	»I den forstand kan jeg godt forstå argumentet om, at man bør skele til, hvordan det bliver i udlandet,« siger han.

	I forhold til afdragsfrie og rentetilpasningslån, som også er blevet udpeget som en medvirkende årsag til krisen, siger Nils Bernstein, at »hvis vi kan slippe for at lave lovgivning, så synes jeg, at det er fint. Alt peger også på, at institutterne selv strammer op på det felt.«

	Men på linje med finanskriseudvalget mener Bernstein, at det vigtigste bliver at sikre, at der ikke slækkes på den finansielle regulering, når den økonomiske bedring slår igennem.

	»Det gælder om at holde fast. De fleste kan nu være enige om, at der skal strammes til. Det er svært at være mod det. Men risikoen er, at der går noget tid, og så opstår der et pres for at få lempet reglerne. Der gælder det om at holde fast og huske, hvad der skete, da det løb lidt for hurtigt.«

	Bernstein henviser til, at den generation af politikere, der har oplevet den økonomiske krise i 70’erne, hvor dansk økonomi også var ude i torvene, førte til en lang periode med fokus på at holde orden i økonomien.

	»Men jo længere tid, der går,jo længere fjerner det sig fra den kollektive erfaring og kommer i baggrunden. Man kan spørge sig selv, hvor længe sådan en kollektiv forskrækkelse varer. Er det ti eller femten eller tyve år? Det er ikke til at sige.«

	»Der vil komme et pres på et tidspunkt, det er mit bedste skøn.«

