Alvorlig kritik af Rønn Hornbechs forvaltning
Utilstrækkelig, vildledende og meget beklagelig. Ombudsmandens kritik af integrationsminister Birthe Rønn Hornbechs forvaltning er omfattende. Socialdemokraterne overvejer at kræve en dommerundersøgelse
-Ministeren har ansvar for alt her i huset,- erkender integrationsminister Birthe Rønn Hornbech oven på Ombudsmandens sønderlemmende kritik.


 Det kan blive svært for integrationsministeren at fortsætte på sin post. Sådan lyder det fra oppositionen, efter at ombudsmand Hans Gammeltoft-Hansen i går kom med en markant kritik i sin foreløbige redegørelse af udlændingemyndighedernes vejledning i familiesammenføringssager. 
"Det er en meget skarp kritik, som man normalt ikke bare vil sige 'nå' til. Vi må til bunds i sagen, og jeg vil ikke afvise, at vi må have en dommerundersøgelse," siger socialdemokraternes integrationsordfører, Henrik Dam Kristensen.
I sin redegørelse kritiserer Ombudsmanden bl.a. informationerne på udlændingemyndighedernes hjemmeside for på en række punkter at have været "utilstrækkelige" og for at have fremstået som "vildledende". 
"Det er i strid med god forvaltningsskik og meget beklageligt," skriver han.
Men kritikken går også direkte på Birthe Rønn Hornbech (V), som selv i en bestemt sag undlod at oplyse om EU-reglerne, da en borger henvendte sig for at få sin registrerede partner familiesammenført gennem et ophold i Sverige.
"Det mener jeg er kritisabelt," skriver Hans Gammeltoft-Hansen.
Først om to uger ventes den endelige redegørelse, men også de radikale er særdeles skeptiske over for, om Rønn kan fortætte på sin post:
"Det er en sjældent skarp kritik - faktisk noget af det skarpeste, man kan opleve fra den kant. Det bør føre til en kulturændring i ministeriet. Spørgsmålet er, om man kan det med den nuværende politiske ledelse," siger integrationsordfører Morten Østergaard.
Strid om lovbrud
Selv om Ombudsmanden ikke bruger betegnelsen 'overordentlig kritisabelt' - som var den formulering, Ombudsmanden anvendte i Tamilsagen, og som førte til, at Schlüter-regeringen i 1993 måtte gå - hører betegnelsen 'kritisabelt' til i den tunge ende. Ifølge lektor i forvaltningsret Sten Bønsing fra Aalborg Universitet betyder det reelt, at Ombudsmanden klandrer ministeren for at bryde loven i den konkrete sag:
"Når ombudsmanden siger kritisabel, er det reelt det samme som at sige, at der er handlet ulovligt," siger han.
Den udlægning deler integrationsministeren ikke selv.
"Jeg kan ikke se, at ombudsmanden siger noget som helst om, at vi har brudt loven," siger Birthe Rønn Hornbech i et interview med Ritzau.
Og Carsten Henrichsen, professor i forvaltningsret ved Københavns Universitet, støtter ministerens udlægning:
 "Samlet set synes der ikke grundlag for retslige reaktioner mod ministeren eller embedsværket. Der er ikke tale om lovstridige forhold som magtfordrejning, hvor myndighederne bevidst har tilbageholdt oplysninger om regler og praksis," siger professoren til Ritzau.
Integrationsministeren tager dog kritikken til efterretning:
"Vi er glade for at få gode råd fra ombudsmanden. Vi synes, at vi har rettet ind og forbedret os alt det, vi har kunnet, men det bliver ikke stående derved. Det er en proces, hvor vi hele tiden skal give optimal vejledning," siger hun.
SF støtter forslaget om en dommerundersøgelse, og partiet mener, at kritikken ikke blot rammer Birthe Rønn Hornbech, men hele regeringen. Integrationsordfører Astrid Krag peger på, at problemerne har stået på siden Bertel Haarders (V) ministertid for fem år siden.
"Ombudsmandens redegørelse bør rejse nogle store spørgsmål for integrationsminister Birthe Rønn, men den falder også tilbage på hendes forgængere i stolen og dermed hele VK-regeringens skalten og valten med danske borgeres rettigheder de sidste mange år," siger hun. 
Enhedslisten kræver, at Birthe Rønn Hornbech (V) trækker sig efter ombudsmandens kritik.
"Birthe Rønn må overveje, om det er rimeligt at fortsætte som minister, hvor man helt åbenlyst og bevidst har misinformeret borgere. Som minimum må ministeren og ministeriet gøre alt, hvad de kan, for at få fat på de mange mennesker, de har fejlinformeret," siger Johanne Schmidt-Nielsen.
DF: Krav langt ude
Men der er intet politisk flertal til at rokke ved Rønns ministertaburet. Dansk Folkeparti hæfter sig ved, at både ministeren og ministeriet er i færd med at rette op på den manglende vejledning.
"Det er totalt langt ude at kræve ministerens afgang på baggrund af den her sag," siger integrationsordfører Peter Skaarup.
Han hæfter sig ved, at en ny vejledning er lagt ud på ministeriets hjemmeside, og at VKO har lavet en aftale, der sikrer imod, at illegale indvandrere kan få ophold i Danmark som følge af en omstridt EF-dom.
"Vi har gjort det, der skal til," siger Peter Skaarup.
Selv henviser Birthe Rønn Hornbech til, at redegørelsen er foreløbig. 
"Jeg vil ikke begynde at fortolke Ombudsmandens afgørelse, før jeg ser den endelige. Det nytter ikke noget, at jeg begynder at protestere i en sag, når den ligger på Ombudsmandens bord," siger hun.
Rønn har ansvar for alt
Selvransagelsen er ifølge ministeren i fuld gang:
"Vi har også kigget ind i os selv, så vi har gjort mere i de senere måneder for at forbedre vores vejledning. Vi vil selvfølgelig løbende søge at have en optimal vejledning," siger hun.
Birthe Rønn Hornbech understreger, at det er hendes grundholdning, at ingen borgere må holdes væk fra at søge familiesammenføring som følge af dårlig rådgivning.
"Folk skal have en ordentlig vejledning. Den skal på den ene side være sådan, at den ikke giver nogle forestillinger om noget, der ikke kan lade sig gøre, men den må ikke på nogen måde holde folk væk fra at ansøge om noget, som de enten har ret til eller tror, at de har ret til. Det skal vi hjælpe dem til at kunne finde ud af gennem vores vejledning," siger hun.
På spørgsmålet om, hvorvidt Birthe Rønn Hornbech føler et personligt ansvar i sagen er svaret klart:
"Ministeren har ansvar for alt her i huset."


