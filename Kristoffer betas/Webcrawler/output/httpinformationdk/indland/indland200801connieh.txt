Connie Hedegaard afviser at offentliggøre omstridt rapport
Oppositionen køber ikke klima- og energiminister Connie Hedegaards argumenter for at undlade at fremlægge den rapport, der viser, at Danmark kan opfylde ambitiøse klima-mål


 Klima- og energiminister Connie Hedegaard vil fortsat ikke offentliggøre den rapport fra Energistyrelsen, der viser, at Danmark kan reducere sine samlede udledninger af CO2 og andre drivhusgasser med op til 40 procent allerede i 2020.
Rapporten, som Information omtalte i går, er bestilt i 2006 af Miljøministeriet hos uafhængige eksperter. Senere er sagen overgået til Energistyrelsen, som i dag sorterer under Connie Hedegaard. 
Ifølge Informations oplysninger var rapporten stort set færdig for omkring et år siden og har ligget hos embedsværket i mange måneder. 
Connie Hedegaard begrunder sin beslutning således:
"Rapporterne er endnu ikke offentliggjort, fordi de simpelthen ikke er færdige. For at de kan være så opdaterede som muligt, kræver det blandt andet, at der bliver taget hensyn til den nyeste basisfremskrivning. Det ville jo være tåbeligt at udkomme med noget, der ikke er opdateret efter for eksempel de stærkt stigende oliepriser," siger Connie Hedegaard.
Basisfremskrivningen er eksperternes seneste bud på, hvordan væksten, olieprisen og en række andre faktorer påvirker energisituationen i Danmark. Den seneste officielle basisfremskrivning kom i efteråret 2006. 
Åbne kort efterlyses
Men en samlet opposition kræver alligevel at se rapporten. 
De radikales klima- og energiordfører, Johs. Poulsen, køber ikke argumentet om, at man ikke kan færdiggøre rapporten uden en opdateret basisfremskrivning. 
"Stigende oliepriser vil jo alt andet lige betyde, at det bliver endnu lettere at leve op til de konklusioner, der er i rapporten," siger Johs. Poulsen. 
Socialdemokraternes energi- og klimaordfører, Mette Gjerskov, peger på, at man blot kunne have brugt den tidligere basisfremskrivning, når rapporten har ligget klar så længe.
Og i sidste uge kom der faktisk en opdateret basisfremskrivning i form af et notat fra Klima- og Energiministeriet. Derfor kan Mette Gjerskov slet ikke få øje på gyldige argumenter for ikke at få rapporten gjort færdig og offentliggjort hurtigst muligt. 
"Det ville lette de aktuelle energiforhandlinger en hel del, hvis alle spillede med åbne kort," siger Mette Gjerskov.
'Ren nonsens'
SF's ordfører for klima og energi, Anne Grete Holmsgaard, kalder Connie Hedegaards begrundelse for forsinkelsen "en ren søforklaring":
"Når vi har forhandlet energi så længe, er det ubehageligt, at de ikke siger, der er lavet en uafhængig vurdering, der faktisk bekræfter, hvad vi har sagt," siger Anne Grete Holmsgaard til Ritzau.
Også Enhedslistens energiordfører, Per Clausen, kræver rapporten offentliggjort hurtigst muligt.
"Det er klart, at der her er tale om ubekvemme informationer at få ud i forhold til de aktuelle energiforhandlinger. Ministeriet har en viden, som det ikke ønsker skal komme videre," siger Per Clausen.
Connie Hedegaard afviser, at hun skulle have været med til at sylte rapporten:
"Det er ren nonsens at sige, at jeg skulle have udøvet nogen form for politisk censur eller spillet med fordækte kort i denne sag," siger hun.


