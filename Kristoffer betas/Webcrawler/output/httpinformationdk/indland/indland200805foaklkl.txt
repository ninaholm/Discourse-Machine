FOA og KL klar med forlig
Efter mere end 19 timers forhandlinger er FOA og arbejdsgiverne i Kommunernes Landsforening nu enige om udkast til ny overenskomst


 Strejken for FOA's medlemmer i landets kommuner ser ud til at stoppe onsdag. Flere tusinde FOA-medlemmer har været i strejke siden 16. april, men et forlig mellem Kommunernes Landsforening (KL) og FOA mandag morgen kan betyde slutningen på konflikten. FOA's hovedbestyrelse skal mandag aften tage stilling til forligsteksten. Hvis hovedbestyrelsen siger ja, skal medlemmerne stemme, og strejken vil derfor stoppe natten til onsdag. 
FOA's formand regner med, at hovedbestyrelsen kan nikke til forliget. 
- Vi vil anbefale vores medlemmer at stemme ja, siger Dennis Kristensen. 
Ifølge KL's topforhandler, Mads Lebech (K), skulle der yderligere 35 millioner ekstra kroner til for at få en overenskomst på plads. Arbejdsgiverne har hidtil tilbudt treårige overenskomster, der koster 12,8 procent, mens sosuområdet kunne få lidt over 420 millioner ekstra kroner. 
- Det er rigtigt, at vi har lagt nogle flere penge på bordet. Det er i omegnen af 35 millioner kroner, så der nu kommer et løft til FOA's område på 5,7 milliarder kroner, siger Mads Lebech. 
Han peger på, at mandagens forlig også betyder, at der fremover vil være en økonomisk gulerod ved at tage mere uddannelse. 
I løbet af mandagen skal regnedrenge og embedsmænd skrive alle detaljer igennem. Parterne skriver formelt under i løbet af eftermiddagen. 
Men der er lagt op til et slagsmål om fortolkningen af resultatet, inden blækket er tørt. 
- Mads Lebech og jeg vil kunne få et større slag om, hvor mange penge der er sat af. Det vil vi altid kunne skændes om, siger han. 
Alle FOA's medlemmer slipper dog ikke for konflikten, der indtil nu har kostet forbundet mere end 350 millioner kroner. FOA har nemlig også et par tusinde medlemmer ansat i regionerne. De er ikke omfattet af forliget mellem KL og FOA. 
- Strejken fortsætter i regionerne, for resultatet gælder kun i kommunerne. Nu vil vi tager kontakt og finde ud af, hvad vi kan gøre. Det er dog mit indtryk, at de ikke har lige så frie hænder i forhold til finansministeren, som KL har haft, siger Dennis Kristensen.  
Foreløbig skal FOA's medlemmer stemme om forliget med KL frem til den 29. maj. Hvis det bliver et nej, kan konflikten fortsætte fem dage efter.
