Erhvervsliv efterlyser 'New Green Deal' på dansk
Erhvervsorganisationer og ngo'er vil have politisk strategi for grøn økonomi, der kobler finanskrisehåndtering med klima- og miljøudfordring
Danske interesseorganisationer påpeger, at der netop nu, hvor finanskrisen truer med at tage alt fokus, er brug for at samtænke klima og vækst. Sammen med dansk erhvervsliv efterlyser de en dansk -New Green Deal-.

Den handlekraft, som politikere har demonstreret for at bremse den internationale finanskrise, må udstrækkes til også at omfatte klima- og miljøkrisen. Danske politikere må samtænke indsatsen for økonomi og beskæftigelse med indsatsen for bæredygtighed og klima ved at udforme en hjemlig 'New Green Deal' som vej til en grøn økonomi.Sådan lyder budskabet fra både erhvervsorganisationer og grønne organisationer i en appel til regering og folketing.Det er brancheorganisationen Dansk Miljøteknologi, der har formuleret henvendelsen, som gik afsted til politikerne i går, men den får opbakning fra bl.a. Dansk Industri, 3F, Det Økologiske Råd, WWF og Greenpeace."Dansk Miljøteknologi opfordrer den danske regering og det danske folketing til at arbejde videre med tankerne om 'A new green deal' og til at sikre en grundig politisk behandling af udspillet fra UNEP (FN's Miljøprogram), The Green Economy Initiative, som angiveligt vil dirrigere økonomiske ressourcer hen mod investeringer i bæredygtig jobskabelse og grøn vækst," hedder det i henvendelsen, der opregner en række nødvendige ind-satsområder for den hjemlige bæredygtighedsstrategi."Det kan undre, at politikerne ikke selv har reageret," siger Jesper Nybo Andersen, direktør i rådgivningsfirmaet Obicon og formand for Dansk Miljøteknologi."Uanset finanskrisen må vi styrke indsatsen for at fastholde Danmark centralt på det miljømæssige verdenskort. Hvis vi skal høste fordele af at være på forkant, må vi også agere på forkant. Andre sover ikke i timen," siger Jesper Nybo Andersen med henvisning til bl.a. USA, hvor der netop nu tages en række initiativer for at omstille den kriseramte økonomi til større bæredygtighed.Benhård satsning"Vi er fuldstændig enige," siger forbundsformand Poul Erik Skov Christensen, 3F."Man skal satse benhårdt på miljøindustrien, uanset om der er økonomisk krise eller ej. Historien viser, at det er et af de områder, der skaber vækst og beskæftigelse og øger vores konkurrenceevne. Og netop i en situation, hvor vi står med stigende ledighed og usikre forhold, er der ekstra grund til at gøre en indsats. Vi skal investere os ud af krisen," mener 3F's formand.Forbundet har selv tidligere sammen med Det Økologiske Råd præsenteret en række forslag til fremme af miljøinvesteringer, grøn teknologi og beskæftigelse.Hos rådet giver formanden Chr. Ege Jørgensen New Green Deal-appellen sin støtte."Ikke mindst når det gælder bolig- og bygningssektoren er det afgørende med en forstærket indsats. Der er meget store energibesparelser og CO2-reduktioner at hente, hvis man skærper krav og forbedrer støttemuligheder," siger Chr. Ege.Tipping pointsOgså hos Dansk Industri ønskes en forstærket indsats for samtænkning af økonomisk og klimamæssig krisestrategi:"Vi er enige, netop hvor det drejer sig om behovet for mere forskning, udvikling og demonstration af fremtidens klimavenlige løsninger. Det er der erhvervsmuligheder i, og det er godt for miljøet. På det punkt er der brug for en flerdobling af de offentlige midler, man hidtil har besluttet at bruge. Dvs. op til tre-fire milliarder kr. om året," siger Richard Larsen, energichef i Dansk Industri.De grønne organisationer ser et stærkt behov for en alliance mellem et miljø- og klimabevidst erhvervsliv og det offentlige."Netop nu er der virkelig brug for progressive og fremsynede virksomheders indspil i klimadebatten," siger John Nordbo, klimamedarbejder hos WWF."Vi ser desværre lige nu på europæisk plan, at traditionelt tænkende industrier, der har en interesse i at bevare status quo, udøver en meget kraftig lobbyindsats, der er ved at skyde EU's klimastrategi i sænk. De fokuserer på de barrierer, klimapolitikken kan rumme - derfor er det så forfriskende, når nogle i erhvervslivet som her fokuserer på mulighederne."Hos Greenpeace siger generalsekretær Mads Flarup Christensen, at "er der noget, vi har lært af finanskrisen, så er det, at der skal gribes ind i tide, hvis katastrofer skal undgås.""Måske befinder vi os i dag ikke blot ved farlige klimamæssige 'tipping points', men også ved et tipping point for den traditionelle vækstøkonomi og for den folkelige holdning til disse ting."Også Martin Lidegaard, formand for Concito, den nye grønne tænketank af virksomheder, ngo'er og fagfolk, hilser opfordringen til politikerne velkommen."Der er i den grad brug for, at den private, den offentlige og den civile sektor slår kræfterne sammen om at gennemføre de markante forandringer, som vi står over for," siger han.
