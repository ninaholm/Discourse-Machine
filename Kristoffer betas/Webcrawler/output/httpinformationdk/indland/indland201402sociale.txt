Sociale virksomheder får ny støtte til udsatte ledige
Regeringen har peget på socialøkonomiske virksomheder som en af de løsninger, der kan bringe flere udsatte ledige tættere på arbejdsmarkedet. Men det er svært at have ansatte med særlige udfordringer og samtidig drive en konkurrencedygtig virksomhed. Derfor er der nu ekstra hjælp på vej
Tina Wibe er 44 og arbejder i væveriet hos Blindes Arbejde, der har hovedsæde på Tomsgårdsvej i København.


 
	I det lille rum står et stort monstrum, som to kvinder er ved at tøjle.

	»Der er sket noget nær en katastrofe,« siger Tina Wibe og smiler. Hun er ved at hjælpe en kollega, som er kommet galt af sted med et indviklet vævesystem, hvor noget, der mest af alt ligner fiskeline, skal snores rundt i et sindrigt system. Det er trend til væven, der klargøres, forklarer Tina Wibe. Som uddannet væver og leder af væveafdelingen på Blindes Arbejde i Københavns Nordvest-kvarter er hun vant til den slags udfordringer, og til trods for at hun kun kan se på det ene øje, får hænderne rutineret viklet snoren tilbage og rundt i den snørklede anordning.

	»For det første handler mit arbejde om at komme ud blandt andre mennesker og være social. Og så handler det også om at give noget fra sig,« siger Tina Wibe og viser rundt i væveafdelingen.

	Her står fem væve med farverige snore, der senere vil blive til viskestykker, som sælges i Blindes Arbejdes fire butikker landet over.

	»Der har ikke været så stort salg i vores viskestykker, og det er jeg ikke så glad for. Vi vil gerne have, at flere kan se den gode kvalitet vi har, for selvfølgelig skal det, vi laver, være brugbart – og det er det søreme også,« siger Tina Wibe.

	Hun er født blind, men har undergået en operation, der gav hende synet delvist tilbage på det ene øje. I det andet sidder et glas. Hørelsen er heller ikke i top, så Tina Wibe har høreapparat på begge ører. Den 44-årige væveleder er uddannet fra Blindeinstituttets væveskole, en uddannelse som tager seks år at gennemføre. Under uddannelsen blev hun i 1992 tildelt førtidspension, men hun ville med egne ord »ryge helt ned i et hul,« hvis ikke hun arbejdede på

	Blindes Arbejde.

	Institutionen har siden etableringen i 1929 kæmpet for at skaffe arbejde til blinde og svagsynede. Og det er en af de ældste forgængere for de socialøkonomiske virksomheder, som de senere år er skudt frem over alt på det danske arbejdsmarked. Fælles for dem er, at de skaber beskæftigelse til udsatte borgere, der på grund af f.eks. handicap, psykiske eller sociale problemer ikke er i stand til at varetage et job på det almindelige arbejdsmarked. Som navnet antyder, forsøger de socialøkonomiske virksomheder på samme tid at integrere økonomiske og sociale udfordringer, og det dobbelte formål kan volde problemer. Derfor får virksomhederne nu en hjælpende hånd.

	En plads på arbejdsmarkedet

	Beskæftigelsesministeriet har netop afsat 14,7 mio. kr., der skal bruges til at styrke forretningen hos 20 udvalgte socialøkonomiske virksomheder under indsatsen ’Det Sociale Vækstprogram’. Programmet er et intensivt forløb, hvor virksomhederne får hjælp af erfarne forretningsudviklere til at klare sig bedre på markedet, vokse og over tid skabe job til flere udsatte ledige.

	Den tidligere S-R-SF-regerings reformer af førtidspension, fleksjob og kontanthjælp betyder, at flere personer skal ud og prøve kræfter med arbejdsmarkedet, og der kan de socialøkonomiske virksomheder bidrage til et mere »rummeligt« arbejdsmarked, påpeger beskæftigelsesminister Mette Frederiksen (S):

	»Der er god fornuft i, at rummelige virksomheder får bedre muligheder for at vokse og dermed skabe flere job for sårbare mennesker. Alle har brug for, at ens arbejdsplads er professionel, velfungerende og måske endda nytænkende. Den stolthed i forhold til, hvad man laver på sit arbejde, tror jeg er værdifuld for alle,« siger ministeren.

	I slutningen af februar fremsætter regeringen også et lovforslag om socialøkonomiske virksomheder, og senere i år bliver det efter alt at dømme muligt at lade en virksomhed registrere som ’socialøkonomisk’. Det skal sikre, at virksomhederne bliver mere synlige – især over for kommunerne, der gerne skulle blive flittige kunder.

	Den nye lovgivning glæder Lars Jannick Johansen, der er administrerende direktør i Den Sociale Kapitalfond, som driver vækstprogrammet. Han mener, at det er værd at satse på socialøkonomiske virksomheder, fordi »de gør en konkret forskel for udsatte grupper«. Men samtidig erkender han, at det er en udfordring »at skabe sammenhæng og balance mellem det økonomiske og det sociale«.

	»Hatten af for de gode sociale iværksættere, for det er jo svært at have to bundlinjer. Det er ikke nemt at drive socialøkonomisk virksomhed og være bæredygtig. Det kræver, at man har veludviklede kompetencer – både på det sociale og det kommercielle område.«

	Strømlinet forretningsmodel

	Blindes Arbejde er en af de seks virksomheder, der har været med i første runde af ’Det Sociale Vækstprogram’, og ifølge direktør Kristin Espedal har projektet bl.a. gjort det muligt for Blindes Arbejde at styrke deres forretningsmodel og oprette en webshop. For et godt hjerte og masser af vilje er simpelthen ikke nok til at drive en socialøkonomisk virksomhed, og derfor undervises virksomhederne i forretningsledelse og markedsvilkår.

	»Noget af det, vi har haft særlig meget fokus på, er at få skåret vores sortiment ind til benet, så vores forretningsmodel er blevet helt strømlinet,« siger Kristin Espedal.

	Rundt om hendes kontor ligger en tagterrasse badet i forårslys.

	»Vi får tit at vide, at vi har byens flotteste udsigt, men det kan de ansatte jo desværre ikke se,« siger hun og kigger ud ad de store panoramavinduer.

	Blindes Arbejde har både et værksted og et væveri, hvor der bl.a. fremstilles børster og koste, væves tekstiler og flettes kurve og stolesæder, og det er de produkter, som organisationen lever af. Dertil kommer de ydelser under serviceloven om beskyttet beskæftigelse og aktivering for de ansatte, som de sælger til kommunerne.

	Afhængigt af, om man kigger på tallene hos SFI eller hos Dansk Blindesamfund, ligger beskæftigelsesgraden for synshandicappede mellem 11 og 15 pct.

	»Derfor vil vi gerne være med til at påvirke, at der kommer nogle flere muligheder og nogle flere job,« siger Kristin Espedal.

	»Vi prøver at skabe ligeværdighed, så man oplever, at man er en del af arbejdsmarkedet. Hvor man yder det, man kan, med de ressourcer, man har – også når man er i beskyttet beskæftigelse. Det kan give udfordringer, når ressourcer og økonomi skal hænge sammen i en virksomhed, hvor vi ikke altid bare kan skrue produktionskravet op.«

	Et rigtigt arbejde

	Til næste år har Tina Wibe 10 års jubilæum i Blindes Arbejde, og hun kan ikke forestille sig at være andre steder. Hendes kæreste, der også har et synshandicap, arbejder som omviser i Folketinget. Modsat Tina Wibe er han ansat på normale vilkår og »arbejder helt som alle andre«. Men selvom Tina Wibe med sine femten ugentlige timer arbejder mindre end gennemsnittet, er karakteren af hendes arbejdsopgaver med til at gøre arbejdet »rigtigt«:

	»Jeg er fagleder af væveriet sammen med en kollega, og jeg har et vist ansvar for, at hverdagen bliver god for alle i væveriet. Selvom det er en beskyttet beskæftigelse, føler jeg alligevel, at det er et arbejde, der passer til mig.«

