Ja til AP Møller-broer fra klagenævn
Seks ud af Naturklagenævnets otte medlemmer siger ja til broer over Christianshavns Kanal trods begrænsninger for sejlbåde


 Efter næsten otte måneders overvejelser endte et flertal i Naturklagenævnet med at sige ja til de havnebroer, der senest i 2013 vil gøre det muligt at cykle eller gå direkte fra Nyhavn til fristaden Christiania.
Senest om tre år skal Københavns Kommune udnytte dispensationen, som tillader broprojekterne i den fredede Christianshavns Kanal. To medlemmer var uenige og ville i stedet ændre dispensationen til et afslag.
Eneste betingelse fra klagenævnet er, at et kommende bro-reglement om lukke-åbne-tider samt efterfølgende ændringer heri skal godkendes af fredningsmyndighederne.
Hermed skubber klagenævnet den konkrete afvejning mellem projektets modsatte interesser tilbage til Fredningsnævnet - >akkurat samme myndighed, der i sin tid stillede så skrappe krav for at dispensere for fredningen, at det reelt umuliggjorde kommunens allerede valgte broprojekt. Dengang mente Fredningsnævnet bl.a., at det ville være i strid med fredningen at placere bropiller i kanalen, samt at en bestemt bredde mellem brofæsterne skulle overholdes.
Som Information tidligere har fortalt, vil de kommende broer forhindre fri adgang for sejlskibe til kajpladserne i kanalen. I sommerperioden gælder det minimum for 100 både i døgnet, der er for høje til at kunne passere, da broerne lave højde kun vil tillade både under 2,2 m at passere.
Ikke fredning af besejling
Argumentationen for klagenævnets afgørelse er følgende: Da Christianshavns Kanal blev fredet i 1966, var det ikke med det særlige formål at sikre en fortsat besejling af kanalerne, men derimod at sikre stedets overordnede kulturhistoriske, æstetiske og rekreative interesser. Medlemmerne af klagenævnet er derfor principielt enige om, at en dispensation af fredningen i dette tilfælde vil stride mod fredningens formål.
Man medgiver, at »det er ubestridt«, at de ansøgte broer vil begrænse adgangen. Men derefter er afgørelsen »en konkret, skønsmæssig vurdering«, som det udtrykkes, nemlig at afveje »de relevante interesser«:
På den ene side sejlerne samt de mange lokale beboere, der ærgrer sig over udsigten til at få en travlt befærdet cykel- og gangsti ført gennem deres rekreative nærarealer, på den anden side kommunens ønske om »at binde København bedre sammen for cyklende og gående«. For flertallet af medlemmerne faldt loddet længst ned for kommunen, der er begyndt at bruge løs af den pengegave på knap 200 mio. kroner, som AP Møller tidligere har afstivet stiprojektet med.
Nævnsmedlem Leif Hermann mente, at kanalernes særlige maritime miljø måtte veje tungere end behovet for stiforbindelsen, mens Britta Schall Holberg fandt værdien af cykelstien for begrænset samt forsinkende for en beslutning om en bedre adgang til operaen.
Teknik- og miljøborgmester Bo Asmus Kjeldgaard (SF) har til Ritzau understreget sin glæde over afgørelsen:
»De nye broer over Inderhavnen og kanalerne binder byen sammen, så cyklister og fodgængere kan komme hurtigt fra indre by til Christianshavn,« siger han.
Jan Hyttel, formand for Lejerbo i København, som administrerer 500 lejemål på Christianshavn mener ifølge berlingske.dk, at området bliver mindre attraktivt, fordi det går ud over beboernes nærarealer, hvoraf enkelte skal eksproprieres om nødvendigt.
»Som jeg læser det, er der ingen juridiske argumenter for, at man har valgt at ophæve fredningen. Og hvilken funktion har en fredning egentlig, når den blot kan ophæves ved et pennestrøg,« spørger Jan Hyttel.


