'En god mor ammer'
Nybagte mødre føler, at amning er den eneste rigtige måde at ernære barnet, men sundhedspersonalet bør være mere åbne over for muligheden for at give sit barn flaske
Omverdenen forventer, at kvinder ammer, men det er ikke alle som kan - eller har lyst. Nyt speciale konkluderer, at Sundhedsstyrelsen bør have en mere åben tilgang til ernæringsanbefalingerne til spædbørn.

En god mor ammer. Sådan er kulturen i Danmark. Og de førstegangsfødende oplever, at jordemødre og andre i sundhedssektoren omtaler amningen som »den sundeste og dermed bedste måde at ernære sit barn på«.Det er en af konklusionerne i et nyt speciale fra Folkesundhedsvidenskab på Syddansk Universitet. Bag specialet står Nadja Frederiksen og Karina Linnrose - som har interviewet både førstegangsmødre og sundhedspersonale.Nadja Frederiksen fortæller, at mange førstegangsfødende oplever, at amning ligefrem er det samme som at være en god mor:»Omverdenen forventer, at kvinderne ammer. Og kvinderne oplever det som et skulderklap og en blåstempling af deres moderskab, hvis de ammer. Derfor er det svært for dem, der enten ikke kan få amningen til at virke eller som ikke ammer så længe som Sundhedsstyrelsen anbefaler - de føler sig som dårlige mødre,« siger hun.Især når der er problemer med amningen, kan det give store problemer for moderen, fortæller Karina Linnrose:»Der var nogle, der fortalte, at de følte sig som dårlige mødre, når deres børn ikke ville spise hos dem. Eller når de stoppede med at amme allerede efter tre måneder. En enkelt fik aldrig gang i amningen, og hun lagde stor vægt på det fysiske, når hun skulle forklare hvorfor: Det var fordi, det fysisk ikke kunne lade sig gøre. Det var ikke fordi, hun ikke ville.«Am videre!Ifølge de to kandidater har nogle af kvinderne også oplevet, at sundhedspersonalet generelt vægter amning højt.»Kulturen i det danske sundhedssystem er pro amning. Der bliver talt om amning som 'det rigtige' og mødre bliver fortalt, hvor sundt og godt det er at amme. Men der bliver ikke informeret tilstrækkeligt om alternativer, og det oplever flere af de mødre, vi har talt med, som unuanceret og ufleksibelt,« siger Karina Linnrose.Også når det går rigtig dårligt, holder man stædigt fast i amningen som 'det rigtige':»Nogle af vores interviewpersoner fik brystbetændelse, men der var reaktionen hen i retning af 'dine revnede brystvorter - det går over - du skal bare blive ved!',« siger Nadja Frederiksen, som mener, at sundhedspersonalet bør være mere opmærksomme på den magt, de har over for førstegangsfødende kvinder, som jo er meget autoritetstro og lægger stor vægt på, hvad de får at vide fra personalet.»De mødre, som vi har interviewet, har jo aldrig prøvet det før. Så de er meget afhængige af den information, de kan få. Og de lader sig i høj grad påvirke af, hvad sundhedspersonalet siger og signalerer,« siger Karina Linnrose og tilføjer:»Sundhedsstyrelsen skriver i deres materiale, at amning er den sundeste ernæring for barnet. Samtidig oplever sundhedspersonalet amning som en stor del af deres faglighed, og noget der ligger dem nært - et hjertebarn. Derfor kommer nogle ansatte måske til at overse det, hvis moderen ikke har lyst til at amme, fordi de selv er så optagede af det.«Kvinderne, som deltog i specialet, oplever det at amme som en naturlig og positiv ting. Der er dog også en gruppe af kvinder, som ikke kan eller har lyst til at amme. De skal også opleve forståelse fra samfundet og ikke betvivle deres evne og lyst til at være mødre, hvis ikke de kan lide at amme deres børn:»Men samfundet stiller altså også andre krav til kvinder i dag end at være mødre. Vi skal have en god uddannelse og gerne også en toppost i erhvervslivet, og det harmonerer altså ikke med at gå hjemme og amme i et år. Jeg tror, at mange kvinder ville blive glade for at opleve modermælkserstatning som et acceptabelt alternativ,« siger Nadja Frederiksen.Unuanceret håndbogMens sundhedspersonalet skal blive bedre til at lytte, så ligger der også et ansvar hos Sundhedsstyrelsen, påpeger Karina Linnrose og Nadja Frederiksen. Det er nemlig Sundhedsstyrelsens 'Amning - en håndbog for sundhedspersonale', som de sundhedsprofessionelle støtter sig til. Og den er ifølge kandidaterne temmelig unuanceret i sin titel.»Titlen viser jo i sig selv, hvor fokus er lagt, når det handler om spædbørnsernæring. Der er kun en kort omtale af alternativet modermælkserstatning, selv om den med tiden er blevet rigtig god. Ens barn kan godt blive både sundt og klogt af modermælkserstatning, men det giver den unuancerede titel ikke plads til at belyse,« siger Nadja Frederiksen, som mener, at Sundhedsstyrelsen bør have en mere åben tilgang til ernæringsanbefalingerne til spædbørn, så der også bliver plads til, at kvinderne kan være mødre på den måde, de helst selv vil.Også Karina Linnrose mener, at der er brug for en mere afslappet og nuanceret holdning til alternativet til amning: »Man har som mor brug for nuanceret vejledning for at kunne træffe det rigtige valg. Der er kurser i amning og brochurer om amning, men der er næsten ingenting om flaske. Og mødrene oplever, at de ligefrem selv skal sige fra, hvis de ikke vil have vejledning om amning. Der burde man være mere åben og ligge alle informationer frem, så man selv kan beslutte, hvordan man vil ernære sit barn.«
