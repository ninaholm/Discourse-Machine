Fornuft og fremdrift på universiteterne
Pas på at SU-reformens fremdriftskrav ikke giver bagslag og fjerner den fleksibilitet og selvstændighed, der er til gavn for både den studerende, samfund og erhvervsliv


I Politiken havde redaktør Poul Aarøe Pedersen forleden et indlæg om gennemførselstider på danske universiteter. Særligt stod Københavns Universitet (KU) for skud, da gennemførselstiden på kandidatuddannelsen her er noget højere end landsgennemsnittet. Måske de langsomme universiteter har sovet i timen, når nu både Aalborgs og Syddansk Universitets studerende gennemfører på normeret tid? For hvad kan forklaringen ellers være, spørger Poul Aarøe Pedersen. Nu er der faktisk en del gode forklaringer på den store forskel i gennemførselstider mellem universiteterne. I Aalborg er antallet af studierelevante job markant lavere end i København, leveomkostningerne er mindre, og ikke mindst er andelen af erhvervsrettede uddannelser på Aalborg langt større end for eksempel på KU og RUC. Og vi ved, at unge, der læser meget erhvervsrettede uddannelser, bliver hurtigere færdige. Det aflæses meget tydeligt i gennemførselstiderne, hvor det samfundsvidenskabelige og det humanistiske hovedområde, der ikke retter sig mod entydige erhverv, er de langsomme, og hvor sundhed, teknik og naturvidenskab derimod er hurtigere. Dette mønster gælder lige meget, hvilke universiteter vi kigger på. Der er sikkert flere forklaringer. Dels er de studerendes strategier forskellige. De, der vælger meget erhvervsrettet, fokuserer på arbejdsmarkedet og på at blive hurtigt færdige, mens de studerende, der vælger bredere uddannelser, lægger en større del af deres identitet i studiet; de bruger tid på at engagere sig på deres uddannelse, i civilsamfundet og i samfundet i øvrigt. Dels er der den meget håndfaste forskel, at mange af de studerende, som er lang tid om at gennemføre, findes på humanistiske og samfundsvidenskabelige studier, hvor der er relativt høj arbejdsløshed. De opfører sig derfor helt rationelt og fornuftigt, når de vælger at strække deres studie ud med for eksempel tidskrævende studiejob på relevante institutioner i de store byer. De studerende er simpelthen i gang med at stille sig stærkest muligt, når de skal konkurrere om stillingerne. Og arbejdsgiverne er givetvis glade for dette store udbud af højt kvalificeret, billig og fleksibel arbejdskraft.Er kravene fornuftige?Man kunne anlægge det principielle synspunkt, at staten ikke skal blande sig i, hvordan den unge sammensætter og gennemfører sin uddannelse, så længe hun eller han ikke ligger staten til last. Og det samfundsøkonomiske argument om, at de nyuddannede skal være længere tid på arbejdsmarkedet, vejer vel mindre tungt, når vi betragter de hovedområder, hvor arbejdsløsheden er størst, og som netop dækker over de studier, hvor de studerende fornuftig nok meriterer sig, bl.a. gennem de studietidsforlængende studiejob. Samtidig glemmer vi ofte, at studier på danske videregående uddannelser er meget lidt fleksible i deres opbygning sammenlignet med andre lande. Det er en styrke, at vi får så fagligt specialiserede kandidater, men det betyder også, at der bør være mere rum for omvalg og fleksibilitet. Men når nu øvelsen er at få studietiden endnu længere ned, så var der måske nærmere grund til at overveje, om studiejob behøver at kræve op til 20 timer om ugen. Samtidig er der ikke tvivl om, at universiteterne kan gøre noget for at forkorte gennemførselstiderne ved at understøtte mere strukturerede forløb, vejledning, fleksibel merit, med videre. Spørgsmålet er, om det er fornuftigt at stille bestemte fremdriftskrav til universiteterne, når det begrænser de studerendes mulighed for at planlægge deres uddannelse på bedst mulige måde, herunder hvad de ellers måtte lave af samfundsrelevante og erhvervskvalificerende, meriterende aktiviteter.&nbsp;Jens Peter Thomsen er adjunkt ved Sociologisk Institut, KU
