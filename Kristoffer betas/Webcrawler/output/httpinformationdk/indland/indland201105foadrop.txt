FOA vil droppe støtten til fagbevægelsens store mediesatsning
FOA-formand Dennis Kristensen kritiserer fagbevægelsens seneste satsning, Avisen.dk, for ikke at leve op til LO's ambitioner om at sætte en ny mediedagsorden. I det hele taget bør fagbevægelsen endeligt droppe drømmen om egne, røde nyhedsmedier, mener han


 Avisen.dk kan ende som et medie i rækken af fiaskosatsninger fra fagbevægelsen, og fremover bør LO koncentrere sig mere om sine egne fagblade end om nyhedsambitionerne.
Sådan lyder meldingen fra FOA-formand Dennis Kristensen, der afviser, at LO poster flere penge i Avisen.dk, når projektet fattes penge ved årets udgang.
»Det var i den grad en engangsbevilling efter min opfattelse. Vi besluttede at give et tilskud, og det var så det. Det blev helt eksplicit vedtaget, at det ikke skulle føre til, at vi i 2011 blev præsenteret for en ny regning,« siger Dennis Kristensen.
Online-avisen om arbejdsliv har tilmed skuffet, siger han.
»Ambitionsniveauet var højere end det, der er nået. LO håbede at komme til på den elektroniske platform og være med til at sætte dagsordener, der tager udgangspunkt i fagbevægelsens verdensbillede. Men gennemslagskraften har ikke været særlig stor, og udbredelsen er ikke en succes i forhold til forudsætningerne.«
Rød fiasko
De historier, som laves af Avisen.dk, kunne lige så godt stå i Ekstra Bladet eller B.T., som for øvrigt læses af mange flere, påpeger FOA-formanden.
Han oplever ikke, at den eksisterende presse er så ukritisk over for blå blok, som det blev fremført af flere socialdemokrater i Information i går. I stedet for truslen om at ændre mediestøtten, burde situationen føre til selvransagelse på venstrefløjen, mener han.
»Spørgsmålet er, hvorfor vi ikke kan drive røde aviser, der kan løbe rundt. Havde Det Fri Aktuelt eksisteret i dag, ville det jo have fået støtte, og derfor er det ikke statsstøtten, der er problemet.«
Ser man på venstrefløjens medieformåen efter partipressens opløsning, er den ganske enkelt bare ikke imponerende, minder Kristensen om:
»Inden vi begynder at kaste med sten, må vi lige se på det glashus, vi selv bor i. Venstrefløjen har ikke haft succes med at drive aviser,« siger han og ser nu hellere, at penge og kræfter fokuseres på A4 og fagbevægelsens egne blade.
»Det med at have et medie, der kan konkurrere med de øvrige, afviklede vi i fiasko,« siger han.
Også Jens Jonatan Steen, formand for centrum-venstretænketanken Cevea, mener, at »tiden er forpasset til, at en venstrefløj kan opbygge sine egne store medieplatforme. Nu handler det om at uddanne fremtidige meningsdannere, som kan varetage de ideologiske kampe,« siger han uden dog at gå ind i debatten om netop Avisen.dk.
A-Presse: Vi får penge!
Chefredaktør på Avisen.dk Rasmus Emborg fastholder, at avisen følger sit koncept med succes og har formået at tiltrække mange nye læsere på kort tid. Den økonomiske situation vil han dog ikke gå ind i og henviser i stedet til A-Pressen, som ejer Avisen.dk.
Her afviser direktør Bjarne Salomonsen også, at Avisen.dk skulle have skuffet. Han forventer også at få nye penge af LO i 2012, uanset hvad FOA's formand så mener:
»Det gør jeg da,« siger han og tilføjer, at det også passer ham bedst, at LO bakker op:
»Det er altid rart, at dem der ejer A-Pressen har så meget tillid, så de også vil tegne en forretningsmæssig forbindelse.«
Nok giver Avisen.dk underskud, men sådan er det med nye medier, mener direktøren og kalder siden »et af de mest citerede medier herhjemme.«
At FOA truer, rører ham ikke.
»Jeg er ligeglad,« siger Bjarne Salomonsen ligefremt, men tør alligevel ikke love, at Avisen.dk eksisterer ved udgangen af 2012.
»Efter mange år i medie-branchen vil jeg ikke være så modig, at jeg garanterer noget som helst. Jeg var med til at lukke Aktuelt, og der er ingen, som aner, hvad der sker« siger han med henvisning til, at det er uvist, hvordan forhandlingerne om mediestøtten falder ud.
Socialdemokraternes medieordfører, Mogens Jensen, har endnu ikke fastlagt sine krav til medieforliget, men forsikrer, at netop nye netmedier er nogle af dem, der skal styrkes, når statskronerne til medierne skal omfordeles. Det skal blandet andet ske for at sikre en større mangfoldighed i mediebilledet, siger han.
LO har ikke ønsket at medvirke i artiklen, idet der foregår debat om fremtidens medieprioriteringer i disse dage.


