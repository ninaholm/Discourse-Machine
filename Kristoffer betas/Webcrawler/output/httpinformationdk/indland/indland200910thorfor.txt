Thor skal fortsat tvangsfjernes
Selv om Ankestyrelsen påpegede fejl i Tønder Kommunes afgørelse, så blev tvangsfjernelsen af den godt et-årige dreng Thor forlænget endnu et år


Ankestyrelsen har nu afgjort, at drengen Thor fortsat skal være tvangsfjernet. Lille baby Thor blev danmarksberømt, da hans forældre sidste sommer flygtede med ham fra Esbjerg Sygehus, fordi kommunen ville tvangsfjerne ham. Forældrene blev - i strid med sandheden, således som Information tidligere har afdækket - efterlyst i medierne som to narkomaner på flugt med en dødssyg baby. Flugten med Thor har nu ikke betydet andet, end at forældrenes samvær med Thor i det næste år skal foregå overvåget.Ankestyrelsen retter kritik mod Tønder Kommune for ikke at have udarbejdet en handleplan for drengen Thor, da kommunen i juni sidste år tvangsfjernede drengen straks efter fødslen. Derfor bør kommunen snarest udarbejde en sådan handleplan, skriver styrelsen.Men disse fejl i kommunens beslutningsgrundlag får ikke styrelsen til at ophæve kommunens beslutning om tvangsfjernelse. I en afgørelse fra den 28. september 2009 har styrelsen tværtimod besluttet, at Thor fortsat skal være anbragt uden for hjemmet, i første omgang i et år. Styrelsen lægger i den forbindelse vægt på, at forældrene Helene Mortensen og Bjarne Hansen ikke kan sikre tilstrækkelig omsorg for barnet. De to forældre skal dog gennemgå en forældreevne-undersøgelse, som Ankestyrelsen beder Tønder Kommune om at få gennemført.Specifikt for Helene henviser styrelsen til, at hun ifølge en gammel speciallægeerklæring fra 1994 havde »symptomer på en moderat depression« og »elementer af en forstyrret personlighedsstruktur«. Desuden er Helene præget af en belastet opvækst, hun har udvist voldelig adfærd og har en ustruktureret hverdag samt manglende evne til at begå sig på arbejdsmarkedet. Desuden mener styrelsen, at Helene er en del af et misbrugsmiljø. Om Bjarne skriver styrelsen, at han har »et ustabilt og ustruktureret liv«, foruden at han er dømt for vold mod Helene.»Vi er da voldsomt kede af det, og vi forstår ikke, hvordan man kan fjerne vores dreng på grundlag af en fem år gammel lægeerklæring om Helene og bare en halv times snak med mig,« siger Bjarne til Information.»Vi troede, at Ankestyrelsen ville sørge for, at der kom nogle nye undersøgelser, men de baserer sig bare på de gamle oplysninger fra Tønder Kommune,« siger Helene.Forældrene vil nu forsøge at få udarbejdet en ny psykiatrisk undersøgelse af Helene og i øvrigt presse på for, at Tønder Kommune hurtigt får lavet forældreevne-undersøgelsen.»Man ødelægger en lille familie, for vi er bange for at miste kontakten med Thor. Vi kommer nu til at kæmpe videre i retten,« siger Bjarne.
