Fattigdom kender ingen grænser
Grænsestridighederne mellem Over- og Underdanmark er atter brudt ud efter to nye rapporter om forværret fattigdom og ulighed herhjemme. Er alle i virkeligheden velstående i et land hvis regering finder det overflødigt at fastsætte en fattigdomsgrænse?
Hver sjette københavner lever under fattigdomsgrænsen, viser en undersøgelse, som Københavns Kommune har foretaget. Billedet er fra Frelsens Hær i København, som deler hjælp ud til fattige københavnere


 EU har en. USA har en. Men Danmark har ingen officiel fattigdomsgrænse. Argumentet mod en grænse er blandt andet, at den jo ikke giver færre fattige. Snarere tværtimod.
Uanset om man er for eller imod en fattigdomsgrænse, må det konstateres, at den manglende fælles forståelse af fattigdom har skabt forvirring i den politiske debat.
Københavns Kommune har med sin egen definition af fattigdom netop fastslået, at 66.000 københavnere er fattige. Det er alt for højt sat, lyder kritikken. 
Arbejderbevægelsens Erhvervsråd er ud fra en anden definition, som minder om EU's, kommet frem til, at der på landsplan er op mod 200.000 fattige. 
Men spørgsmålene hagler ned over disse tal. Er folk med periodevis lav indkomst fattige? Skal friværdi regnes ind i indkomsten? Kan leveomkostningerne i forskellige landsdele skæres over én kam? 
EU definerer fattige som mennesker, hvis indkomst er det halve af samfundets midterste indkomstgruppe.
Men Venstres socialordfører, Ellen Trane Nørby, sætter spørgsmålstegn ved EU's definition, fordi den siger mere om forskelle end fattigdom. 
"Krakker aktiemarkedet, hvorved de mest velhavende mister formuer, vil fattigdommen i den model blive mindre, selv om enhver kan se, at de, der har mindst, ikke får det bedre," siger hun.
Verdens ligeste fattige
Ellen Trane Nørby afviser også budgetmodellen, som Københavns Kommune benytter. 
Københavns Kommune har i sin omdiskuterede nye rapport fastsat et minimumsforbrug, som anses for rimeligt, hvis man skal leve et værdigt liv uden alvorlige afsavn. Forbruget omfatter faste udgifter til husleje, fagforening mv. og løse udgifter til blandt andet mad. Det er omregnet til et budget for en enlig uden børn på 103.649 kroner om året (og der er andre budgetter, hvis der er børn i familien, man er pensionist osv.). Har man ikke en disponibel indkomst, der kan dække det nødvendige, er man fattig ifølge kommunen, der også vurderer, om fattigdommen er permanent eller af kortere varighed.
Ellen Trane Nørby mener ikke, at modellen kan ophøjes til officiel fattigdomsgrænse, blandt andet fordi der, hvad huslejesammensætning angår, er store forskelle på at bo i København og en landkommune.
I sin afvisning af budgetmodellen ligger hun på linje med socialminister Karen Jespersen (V), der for nylig har sagt til Berlingske Tidende: "Man kan ikke standardisere folks indkomster eller budgetter." 
Hermed bliver en definition af fattigdom vanskelig, lyder det fra forskerhold, og så bevæger diskussionen sig for alvor fra det beregningstekniske til det politiske. 
Finn Kenneth Hansen, der koordinator ved Center for Alternativ Samfundsanalyse (CASA), forklarer, at ifølge den klassiske socialdemokratiske velfærdsmodel skal uligheden bekæmpes for at komme fattigdom til livs. 
Borgerlig tankegang tager derimod udgangspunkt i væksten som redskab til at gøre eventuelle 'restgrupper' selvhjulpne og mere velstående. Man anerkender ikke ulighed og fattigdom som et fast træk ved samfundet. 
Eller som socialministeren udtrykker det i Berlingske Tidende: "Helt grundlæggende er Danmark stadig verdens mest lige samfund, og det skal vi være meget opmærksomme på". 
Uværdigt trængende
Ikke alle er enige i, at ligheden skal være i fokus. Jørgen Elm Larsen, som er professor i sociologi ved Københavns Universitet, siger, at der i Danmark lever mennesker, som er permanent afsondret fra samfundet, og hvis sammensatte problemer ikke levner dem håb om at komme 'indenfor'. 
Jørgen Elm Larsen mener, at man skal have fokus på disse udsatte, men han erkender, at der ingen objektiv grænse findes for fattigdom: 
"Enhver grænse vil i sidste ende være politisk bestemt og giver ikke mening, hvis der ikke er politisk vilje til at drage konsekvenser af grænsen." 
Den vilje finder han ikke er fremherskende i dag. Tværtimod peger han på et historisk skift i synet på fattigdom. Op igennem det 20. århundrede blev flere og flere fattige anset for 'værdigt trængende', efter oprindeligt at have været mødt med hævede pegefingre og udelukkelse fra fællesskabet for eksempel ved at få frataget valgretten. 
I det 21. århundrede ser Jørgen Elm Larsen en tilbagevenden til moraliseringen. Folk skal straffes økonomisk, hvis de ikke kommer i arbejde. 
"Socialpolitik er blevet beskæftigelsespolitik, og fattigdomsgrænsen er blevet til teknikaliteter i stedet for at handle om, hvad et anstændigt liv er," siger Jørgen Elm Larsen. 
Venstres socialordfører, Ellen Trane Nørby, formulerer det på en anden måde. Hun ser en historisk chance, takket være den gode konjunktur, for at afskaffe fattigdommen helt. Chancen kan trues af en firkantet udmeldt fattigdomsgrænse.
"Danmark har stærkt brug for hænder på arbejdsmarkedet, og grænsen for, hvem der kan komme i arbejde, har rykket sig de seneste par år. Jeg er betænkelig ved, at man på forhånd opgiver at få folk i arbejde ved at definere en manglende tilknytning til arbejdsmarkedet som noget legitimt," siger Ellen Trane Nørby.
Børn er de store tabere
Både Finn Kenneth Hansen og Jørgen Elm Larsen finder, at beskæftigelsessynet er for snævert, fordi de fattiges problemer skyldes et sammenfald af uheldige faktorer, lige fra ringe social arv til dårligt helbred. Et helhedssyn savnes. 
"Det er fornuftigt, når socialministeren taler for, at der skal sættes målrettet ind på de forskellige problemfelter, men det hjælper ikke, hvis man samtidig trækker det økonomiske tæppe væk under folk ved at beskære deres ydelser. Så falder indsatsen fra hinanden," siger Jørgen Elm Larsen og forklarer, at der bag regeringens historiske nedsættelse af ydelserne ligger en tankegang om økonomisk incitament som afgørende drivkraft i samfundet. Lader folk sig ikke drive i arbejde, er det nærliggende at kalde deres fattigdom for selvforskyldt.
"De egentlige ofre for denne tankegang er børnene, som jo umuligt kan være selvforskyldt fattige. Børnene lider store afsavn i de fattige familier, hvilket er uværdigt for samfundet, og de risikerer at blive fattige som voksne. Og ud fra en mere kynisk betragtning er det uhensigtsmæssigt, at samfundet ikke sikrer sin fremtidige arbejdskraft bedre," siger Jørgen Elm Larsen, der efterlyser en officiel fattigdomsgrænse. For børnenes skyld.


