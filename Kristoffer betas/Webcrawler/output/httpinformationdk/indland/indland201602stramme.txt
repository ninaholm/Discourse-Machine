En strammer vender hjem
Som uddannelsesminister vender Ulla Tørnæs tilbage til et område, der står overfor store forandringer, men som kalder på stabilitet. Ligesom da hun var undervisningsminister – og redefinerede dansk uddannelsespolitik


 Hun ville egentlig være borgmester. I 2013 ville Ulla Tørnæs efter 20 år forlade Folketinget og i stedet være Venstres spidskandidat i Holstebro. Men hun undervurderede den umådeligt populære socialdemokratiske borgmester H.C. Østerbye og var ikke i nærheden af at vælte ham. I stedet blev hun byrådsmedlem i Holstebro, indtil der pludselig opstod en mulighed for at blive Venstres kandidat til Europaparlamentet.
Men nu bliver hun altså hentet hjem fra Bruxelles som følge af den mindre rokade i LLR II-regeringen og skal overtage uddannelses- og forskningsområdet. Her får hun brug for sine næsten 10 års ministererfaring fra Fogh-regeringerne. Besparelserne ruller hen over universiteterne, og rektor for Roskilde Universitet Hanne Leth Andersen er hurtig, da hun bliver spurgt, hvad ministerens første og største udfordring er: »At skabe stabilitet.«
Ifølge Hanne Leth Andersen har de besparelser, som regeringen har pålagt universiteterne, betydet, at de ikke kan sikre den kvalitet, som bør være deres formål.
