’Hvis de er behandlingskrævende, skal de ikke være hos os’
Specialefterskolerne oplever, at de modtager stadig flere elever med så store psykiske og adfærdsmæssige problemer, at de kræver behandling. Men ofte bliver skolerne ikke informeret om de unges behov, inden de starter. Det går ud over både undervisningen og de unge
 Efter sommerferien skal Christine og Simone ikke længere gå på efterskolen.


 »Se min kop er også autist,« siger Christine og peger på en hvid kop med sorte bogstaver, der hænger lidt væk fra de andre på opslagstavlen i fællesrummet på Stubbekøbing Efterskole. Christine balancerer på hælene og vipper med de bare tæer.
»De første fire-fem måneder sad jeg bare på mit værelse med min computer og spillede og kom kun ud, når det ringede til time. Simone var den første, jeg snakkede med,« siger hun og smiler til sin værelseskammerat, der står med foldede hænder og kigger op på opslagstavlen.
Christine og Simone har boet på værelse sammen i to år. Nu er de begge fyldt 18 og afslutter deres tredje år til sommer.
»I de tre år jeg har gået her, har jeg ændret mig meget,« siger Christine. »Før gik jeg ikke i byen med venner, nu går jeg i byen med vennerne hver dag samtidig med, at jeg holder styr på spillet derinde,« siger hun og nikker i retning af sit værelse og den bærbare computer på skrivebordet. Simone smiler. Hun havde det heller ikke godt, da hun startede på skolen. »Jeg var meget forvirret. Jeg var nedtrykt, og jeg vidste ikke, hvordan jeg skulle klare mig,« siger Simone.
LÆS: Specialefterskoler udnyttes til billig anbringelse af udsatte unge 
Simone og Christine hører til blandt de ti procent af særligt udsatte unge, der har så store sociale og udviklingsmæssige udfordringer, at de har brug for ekstra støtte, hvis de ikke skal ende uden for både uddannelsessystemet og arbejdsmarkedet. For de to piger har specialefterskolen været den rigtige løsning. Men mange udsatte unge har brug for mere specialiseret behandling end den, specialefterskolerne kan tilbyde. Alligevel er det ofte her, de ender. Kommunerne kan nemlig spare tusindvis af kroner per ung ved at sende dem på efterskole frem for i botilbud eller i plejefamilie, forklarer forstander på Stubbekøbing Efterskole Ivan Jakobsen.
»Nogle af de elever, som kommer hos os, skulle have haft et andet tilbud. Men går den, så går den. Når vi så får dem ind, oplever vi, at deres støttebehov er meget større, end det vi egentlig kan dække. Nogle gange bliver vi nødt til at stoppe forløbet, andre gange hutler vi os igennem. Det er rigtig synd for de elever, det går ud over,« siger han.
 Stubbekøbing Efterskoles forstander Ivan Jakobsen.
Jakob Dall
»Man plejer at sige, at hvad et efterskoleophold koster om året, det koster et botilbud om måneden, mindst. Og selv om rigtigt mange sagsbehandlere knokler, så sidder der politikere i nogle kommuner, som kun fokuserer på et godt økonomisk resultat frem for at give de sårbare unge de tilbud, de rent faktisk har krav på.«
Simone kommer fra Nakskov, mens Christine er vokset op i Nørre Alslev ikke langt fra skolen. Hun har gået i en normal folkeskole indtil 8. klasse, »Jeg mobbede de store,« siger hun. »Alle var bange for mig på grund af mit temperament.«
Hun griner højt. Temperamentet har hun fået styr på, mener hun. Simone har altid gået i specialklasse, men her var det hende, der blev mobbet. »Fordi jeg gik med briller.« Hun kigger ned på sine pink snørebånd.
Social si
Både Simone og Christine blev indkaldt til samtale hos forstander Ivan Jakobsen, inden de startede på skolen. Sådan gør han altid. »For mig handler det først og fremmest om at finde ud af, om vi kan give dem et tilbud, eller de skal et andet sted hen. Spørgsmålet er hele tiden, er de behandlingskrævende? For hvis de er behandlingskrævende, så skal de ikke være hos os, så skal de i behandling,« siger han.
Men selv om Ivan Jakobsen afviser mange unge, så er det ikke alle, han fanger eller får tilstrækkeligt med informationer om, inden de starter.
»Der er nogle i systemet, der håber på, at de unge lige pludselig reagerer anderledes, når de kommer til at relatere til nogle andre unge. Men en gang imellem er de simpelthen så syge, at de skal have behandling for, at de kan takles. Vi har løbende eksempler på, at de her fejl opstår. Specialefterskolerne er blevet sådan et filter, man kører alle sårbare igennem og håber på, at flest muligt bliver,« siger han.
 Christine hører til de til blandt de ti procent af særligt udsatte unge, der har så store udfordringer, at de har brug for ekstra støtte, hvis de ikke skal ende uden for uddannelsessystemet. Men deres ophold på Stubbekøbing Specialefterskole har hjulpet dem begge videre.
Jakob Dall
De unges problemer kan skyldes misbrug, men ofte er der tale om voldsomme adfærdsproblemer, der kræver ekstra meget af lærerne, forklarer Ivan Jakobsen. »Det er en stor pædagogisk opgave at få lukket de udadreagerende ned eller finde årsagen, så vedkommende kan blive her. Vores fællesskab er meget sårbart, og det skaber uro, hvis vi ikke kan afvikle vores dagligdag regelmæssigt og inden for rammerne.«
Formand for foreningsfællesskabet Ligeværd Esben Kullberg peger på, at det er bestræbelserne for inklusion i folkeskolen, der har rykket hele systemet. Folkeskolen tager mange af de elever, der plejede at gå på specialefterskole, så de elever, der nu bliver henvist til specialefterskolerne, er svagere end tidligere.
»Den generelle tendens er, at målgruppen bliver svagere. Vores steder er afhængige af at få fyldt pladserne op, men lige nu kommer de til at lave arbejde, som ikke passer til dem. Diagnoser og misbrug ligger ikke i efterskolernes faglighed, det kræver behandlingstilbud,« siger han.
Når efterskolen erkender, at de ikke har ressourcer til at tage sig af en ung, bliver den unge sendt hjem, og skolen kontakter kommunen for, at de kan finde et andet tilbud. Men nogle kommuner vil gå langt for, at efterskolerne beholder den unge, påpeger Ivan Jakobsen. »Når vi så snakker med kommunerne, siger de, ’fortæl os, hvor meget mere, I skal have’. Det er helt klart, fordi det både er nemmere og billigere, at køre sagen færdig hos os, og hvis vi var ligeglade med vores faglighed, så kunne vi sagtens lave en god forretning ud af det, men vi siger nej tak,« siger han.
Stille unge bliver overset
Christine og Simone er selv helt afklaret med, hvilke udfordringer de har at arbejde med.
»Autist, det er, hvis du har fået en computer, og du så kun sidder med den og ikke har andet at lave og kun spiller et spil, som du bare elsker at spille,« siger Christine, mens hun fægter ophidset med hænderne, så en rød ledning fra høretelefonerne dingler langs kroppen. Hun sætter sig på stolen foran sin bærbare.
»Det er sådan, jeg har det, jeg er afhængighed af et spil,« siger hun. »Det hedder Pokemon Trading Card Game Online,« siger Christine. Simone smiler og trækker hænderne op i ærmerne på den store røde jakke.
»Mine hjernehalvdele er ikke groet sammen, så jeg kan ikke klokken og den slags, jeg kan kun digitalt, og når den er hel og halv,« siger Simone. »Det er epilepsi.«
»Er det ikke det der med lys?« spørger Christine. »Nej, det er Katrine,« svarer Simone.
»Nå nej, det er, hvis hun ser blod,« så kan hun besvime,« siger Christine.
»Ja,« siger Simone og fortsætter. »Så hvis mig og Chrisser, vi sidder og snakker…«
»Ja, hvis vi snakker om blod,« tilføjer Christine.
»Så kramper jeg rimelig meget og besvimer,« siger Simone. De to piger kigger på hinanden.
»Vi hjælper hinanden,« siger Christine.
Selv om både Christine og Simone møder udfordringer, så er der mange unge, som har det langt sværere, fortæller Ivan Jakobsen. De stille sårbare unge udgør en særlig udsat gruppe.
»Det er tit sådan, at det er dem, der råber højest, dem som slår hårdest, dem der sulter sig selv eller skærer i sig selv, det er dem, man ser. Men der er altså også de stille. Nogle af dem burde have fået en psykiatrisk diagnose, fordi de ikke kan fungere sammen med mange mennesker, men isolerer sig,« siger han og fortsætter: »Det kan være angst, det kan være misbrug. Der kan være mange grunde til, at de er, som de er, og dem rummer vi jo, men det er ikke altid, at vi giver dem det bedste tilbud.«
Ifølge Ivan Jakobsen forsvinder de stille sårbare i systemet uden uddannelse og arbejde. »De udadreagerende bliver hurtigt afklarede, fordi de er besværlige, mens de stille kan gå igennem hele livet uden at blive afklarede. Så kommer de på kontanthjælp og i et aktiveringsforløb, hvor de ikke fungerer, og der er aldrig nogen, der tager sig af dem, for det behandlingstilbud, de burde få, findes måske ikke i kommunen.«
 Efter sommerferien skal Christine og Simone ikke længere gå på efterskolen.
Jakob Dall
Esben Kullberg er enig. »Det er en generel tendens, at nogle kommuner tænker i meget kortsigtede besparelser. Konsekvensen er, at vi får store udgifter på længere sigt. Men retssikkerheden er også i fare, fordi vi forhindrer en gruppe unge i at få den bedst mulige uddannelse og tilværelse,« siger han.
Efter sommerferien skal Christine og Simone ikke længere gå på efterskolen.
»Jeg skal muligvis i et eller andet bofællesskab i Nykøbing i en lejlighed, ellers starter jeg på en STU et eller andet sted. Jeg ved ikke rigtig, for jeg har ikke styr på det endnu. Min UU-vejleder er stadig i gang med at finde ud af, hvad hun skal gøre ved mig,« siger Christine og bruger indforstået forkortelserne for Særligt Tilrettelagt Ungdomsuddannelse og Ungdommens Uddannelsesvejledning.
Simone skal starte på STU efter sommerferien. »Det bliver fedt, tror jeg,« siger hun. Og smiler igen.

