Tre måder Løkke kan reformere efterlønnen på
Hvis Lars Løkke Rasmussen vælger at pille ved efterlønnen, er det ikke kun et spørgsmål om for eller imod. Der er også mulighed for at lave en mere fair efterlønsordning for dem, der har brug for den, argumenterer forfatter Lars Olsen


 1: Afskaf efterlønnen
»Der er underskud på statsbudgettet så langt øjet rækker,« nævner økonomiprofessor Michael Svarer som det primære argument for at røre ved efterlønnen. Han var med i Arbejdsmarkedskommissionen, der i 2009 foreslog helt at afskaffe efterlønnen.
»Efterlønnen er en rigtig dyr ordning, og det er vurderingen, at mange af dem, der er på ordningen, ville kunne fastholde kontakten til arbejdsmarkedet. Så det ville give et stort bidrag til den økonomiske holdbarhed at udfase ordningen,« siger Michael Svarer, der til daglig sidder på Handelshøjskolen, Aarhus Universitet.
Konkret foreslog Arbejdsmarkedskommissionen, at udfase efterlønnen gradvist. Det er den samme model, som Radikale Venstre har støttet. I kommissionens forslag skulle efterlønsalderen øges med et halvt år om året allerede fra 2011, indtil ordningen er helt afviklet i 2021. Det ville i sig selv give 18 milliarder kroner mere i statskassen hvert år og få 100.000 flere i arbejde på lang sigt, regnede man sig frem til.
Mindre påtrængende nu
Andre velfærdsydelser som førtidspension og fleksjob er sværere at spare penge på, fordi det drejer sig om mennesker med dårligt helbred, der har brug for behandling, og som ville have langt sværere ved at vende tilbage til arbejdsmarkedet.
»Men folk går ikke primært på efterløn, fordi de har et dårligt helbred. Det gør de primært, fordi de er blevet 60 år eller 62 år,« siger Svarer.
En af årsagerne til at udfase efterlønnen allerede fra næste år var, at Arbejdsmarkedskommissionen også skulle finde veje til at få flere i arbejde. Det er ikke lige så påtrængende efter finanskrisen, og derfor kan man diskutere, om det skal gå helt så hurtigt, siger Michael Svarer.
2: Skær i efterlønnen
De økonomiske vismænd mener, der er akut brug for velfærdsreformer for at holde de offentlige udgifter nede.
I sin seneste rapport om dansk økonomi slår Det Økonomiske Råd fast, at en efterlønsreform er det mest effektive middel, og samtidig den eneste måde, hvorpå man med sikkerhed kan få flere hænder på arbejdsmarkedet.
Eksempelvis kan man skære i efterlønnen, så det kun er muligt at få efterløn i tre år i stedet for i fem år, foreslår vismændene
»Og vi skulle gå hurtigt i gang, så vi kan nå at få bidrag fra de sidste af de store årgange, som stadig er på arbejdsmarkedet«, siger overvismand Hans Jørgen Whitta-Jacobsen i et nyligt interview med Politiken.
Stiger fra 2019
Rådet vil allerede afkorte perioden fra 2012, og samtidig skulle efterlønsalderen gradvist stige fra 2019, så folk ville kunne få efterløn som 64-årige i 2022.
Det ville i 2020 give 40.000 personer flere i arbejde og samlet set forbedre den offentlige økonomi med ca. en pct. af BNP - svarende til 164 milliarder kr. om året. (I dette tal har vismændene dog medregnet en række gunstige effekter af ændringen, så tallet kan ikke sammenlignes med eksempelvis de 18 milliarder, som model 1 giver.)
Den beregning tager også højde for, at mange ville skulle have betalt deres efterlønsbidrag tilbage, og at der ville ske en stigning i antallet af førtidspensionister.
Arbejdsmarkedskommissionen har en mere forsigtig analyse af den samme model, hvor efterlønsperioden blot bliver afkortet til fire år. Det ville på sigt øge beskæftigelsen med 30.000 personer og i sig selv give omkring 6 mia. kroner i statskassen.
3:Bevar efterlønnen for nogle
Efterløn skal kun være for dem, der har været op mod 40 år på arbejdsmarkedet. Det er essensen i forfatter Lars Olsens forslag til en ny indretning af efterlønnen.
»Der er brug for en større social balance i efterlønnen. Problemet med den aftale, der ligger nu, er, at man ikke skelner mellem de faglærte og de ufaglærte på den ene side og de højere bogligt uddannede på den anden side,« siger Lars Olsen, der senest har skrevet bogen 'Eliternes Triumf - da de uddannede klasser tog magten'.
I velfærdsforliget fra 2006 er ideen at hæve efterlønsalderen, i takt med at vi lever længere. Men der er meget store forskelle på, hvornår de forskellige befolkningsgrupper kommer ind på arbejdsmarkedet, pointerer Lars Olsen. En faglært arbejder starter typisk i lære, når han er 16-18 år, og derfor har han måske været 45 år på arbejdsmarkedet, når han når det kommende efterlønsloft på 62 år.
Omvendt kommer en akademiker med en lang videregående uddannelse måske først ud på arbejdsmarkedet, når hun er 30 år, og ofte i mere attraktive job med større indflydelse på eget liv.
»Den skævhed tager man slet ikke højde,« siger Lars Olsen.
Sig selv først
Man diskuterer i høj grad på baggrund af de højtuddannes livsbetingelser, når man taler om at ændre i efterlønnen, og det er forkert, mener Lars Olsen.
»Problemet er, at politikerne har taget udgangspunkt i deres egen sociale virkelighed, da de lavede velfærdsforliget. De er gennemgående universitetsuddannet eller har andre højere uddannelser, og så har de ræsonneret ud fra, at resten af samfundet ligner dem selv.«
Hvis efterlønnen afskaffes, vil en 20-årig i dag komme til at arbejde, til han er 71 år gammel. Det er ikke noget problem, hvis han har et attraktivt job og først går i gang med at arbejde som 30-årig, mener Lars Olsen, men det er problem for ham, der allerede er begyndt at arbejde som buschauffør som 19-årig.
Og dem vil der fortsat være mange af, fremhæver han.
»Alle undersøgelser siger, at vi på langt sigt både har brug for folk med højere boglig uddannelse og folk med faglig uddannelse, men man tager ikke højde for de sidste.« Konkret vil han hæve kravet for, hvor længe man skal have været medlem af en a-kasse for at få efterløn. I dag er det 30 år, fremover kunne kravet være 38 eller 40 år, foreslår han.
»Det frasorterer golfspillende tandlæger og andre med lange boglige uddannelser. Det drejer sig om at bevare ordningen for den del af befolkningen, der er kommet tidligt på arbejdsmarkedet, også på lang sigt. De har ikke fået andel i alle samfundets uddannelsesinvesteringer, de har ikke fået SU i en masse år, og de har tit haft mindre attraktive job. Til gengæld kan man vælge at indfase ændringerne før 2019,« siger Lars Olsen.


