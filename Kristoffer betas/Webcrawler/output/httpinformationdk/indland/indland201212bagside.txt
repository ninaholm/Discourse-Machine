Bagsiden: DF: Ældre vil ikke have DAB
Jørgen de Mylius skal ikke flyttes til en DAB-kanal, mener Dansk Folkeparti, som i stedet mener, at de unges kanal, P3, kan flytte til den digitale platform, fordi de unge alligevel har DAB-radioer


 Elsker du musik fra 60erne, kan du fra 1. januar 2013 se frem til et dagligt program på DRs P5. Her vil du fra mandag til fredag mellem kl. 17.10 og 18.00 kunne høre »Hit House«, hvor legendariske Jørgen de Mylius vil guide dig gennem årtiets musikalske hits.
Egentlig burde det vække glæde, at der nu kommer et nyt program med særligt fokus på 60’erne, men sådan ser medieordfører for Dansk Folkeparti, Morten Matinus, ikke på det.
Han kalder det i Ekstra Bladet for en »tvangsflytning« af Jørgen de Mylius. En flytning, der i hans øjne kun har til formål at tvinge flere ældre til at købe en DAB-radio, da DRs P5 er en digital kanal, som ikke kan høres via det almindelige FM-bånd.
Morten Matinus er heller ikke tilfreds med, at Jørgen de Mylius’ daglige program på P4 – »Eldorado« – skæres ned til to timer hver lørdag eftermiddag.
»Først flyttede man Nis Boesdal og så Margaret Lindhardt, som jo ellers var en folkekær vært på Giro 413. Hun blev erstattet af en mandlig vært med en radiostemme ligeså forførende som vådt bølgepap. Nu er turen så kommet til Mylle,« siger Morten Marinus til Ekstra Bladet. Han vil nu bede Dansk Folkepartis repræsentant i DRs bestyrelse om at tage sagen op på øverste sted. Og han har allerede et forslag til, hvordan Jørgen de Mylius kan komme tilbage på FM-båndet.
»I stedet burde DRs bestyrelse måske overveje at flytte store dele af P3. Det er jo de unge, der har købt DAB–radioer og så lade være med at tvinge ældre ud i disse investeringer,« siger Morten Marinus

