Fødselstilbud overser de vordende fædre
I den moderne familie tager far og mor lige del i barnets liv, men ligestillingen gælder ikke, når et vordende par første gang møder systemet. Ifølge forskere placerer fødselstilbud stadig kommende fædre som Daniel Hervik på sidelinjen. Hvis man vil undgå drengerøvsfædre, må faren tages seriøst, siger han
’Jeg forstår selvfølgelig, hvorfor der er fokus på moderen, men det er underligt, at de ikke spørger ind til mig også. Man kommer nemt til at føle sig lidt ligegyldig,’ fortæller kommende far Daniel Hervik om sit møde med systemet.


 Daniel Hervik skal være far til februar og har indtil nu udfyldt ventetiden med tv-programmer som Sådan er fædre, ’fædreblogs’ og bøger som Du skal være far, og du har 40 uger til at fatte det.
For han gør sig tanker om, hvordan han bliver en god far. Men når han og kæresten, Maria Ellegaard Ettrup, går til lægen og andet, der ser til livet i maven, er der ikke fokus på, hvad en vordende far har af følelser i forhold til sin nye rolle.
»Jeg forstår selvfølgelig, hvorfor der er fokus på moderen, men det er underligt, at de ikke spørger ind til mig også. Man kommer nemt til at føle sig lidt ligegyldig,« siger han.
Foreløbig har Daniel Hervik og kæresten været til to scanninger og besøgt jordemoren på Frederiksberg Hospital i København.
»Jeg vil nødig fremstå som et skvat, der brokker sig over at føle sig overset som den moderne mand. Men jeg har været med til at lave barnet, har et ligeså rigt følelsesliv som min kæreste og har reaktioner som kommende far,« siger Daniel Hervik og uddyber, at han mangler steder at gå hen med spørgsmål som ’Hvad er min rolle under graviditeten – skal jeg bare sidde og holde i hånden og hente syltede agurker?’.
Daniel Hervik er ikke ene om at opleve, at der mangler fokus på farens oplevelse af snart at skulle være forælder. Ifølge blandt andre chefpsykolog på Rigshospitalet Svend Aage Madsen, der har forsket i faderskabet og fødselsdepressioner hos mænd, er der endnu lang vej igen, før faren bliver betragtet som mere end blot et påhæng til moderen. For selvom faren i dag nævnes under fødselsforberedelsen – modsat førhen – bliver hans rolle i barnets liv ikke anskuet selvstændigt.
Teknik over følelser
»Det er fortsat den lægevidenskabelige verden, der er den dominerende, når det gælder fødsel og forældreskab, og her kommer faderen altså i sidste række. Fødselsforberedelse i store auditorier har mest fokus på selve fødslen, hvilket ikke efterlader nok plads til faderens rolle,« siger Svend Aage Madsen.
Hans forskning viser, at mentale problemstillinger knyttet til det at blive far overses. Til trods for at far og mor burde være ligestillet.
Heller ikke mandeforsker ved Roskilde Universitet Kenneth Reinicke mener, at sundhedssystemet har tilstrækkeligt øje for faren, når det forbereder en familie på forøgelse. Han lægger dog vægt på, at man i dag er begyndt at have mere fokus på hele familien frem for udelukkende på relationen mellem mor og barn som for ti år siden.
»Relationen mellem far og barn bliver overset, når forberedelsen er meget sundhedsvidenskabelig og teknisk. Selvfølgelig er det primære fokus på den fødende kvinde, men det ene bør ikke udelukke det andet,« siger Kenneth Reinicke, der i øjeblikket er i gang med det første studie i Danmark om ’unge fædre’.
Ifølge Reinicke møder unge mødre i disse år stor bevågenhed i medier såvel som kommuner, der etablerer særlige indsatser til unge mødre, imens de unge fædre ikke bliver beskrevet.
Manden fra kvindens perspektiv
Daniel Hervik har talt med flere af sine mandlige venner om, hvordan det er at være nybagt far. Om hvordan man efter 14 dages barsel præsterer fuldtid på jobbet med en lille ny derhjemme. Han spekulerer også på, om han overhoved kan finde ud af at holde barnet rigtigt. Og på forholdet til sin egen far – hvad han vil gøre efter, og hvad vil han gøre anderledes.
Men de overvejelser er ikke på tapetet ved de fødselsforberedende møder på sygehuset, fortæller Daniel Hervik.
»Det handler jo bare om, at jeg gerne vil være med, også i optakten. Men det er svært ikke at føle sig utilstrækkelig, når der i en pjece fra jordemoren står, at det er en god idé, at faderen er tilstede ved første besøg. Men de næste gange er det ikke så vigtigt, om han er med eller ej.«
Ifølge Kenneth Reinicke gør det en forskel, ligesom det kan få alvorlige konsekvenser, hvis fokus på faderskabet ikke øges.
»Det er vigtigt, at man forstår, at faren har en aktiv del i barnets liv allerede under graviditeten. Hvis en far ikke får forældreskabet ind under huden ved fra start at italesætte en så skelsættende begivenhed, det er at blive far, kan en konsekvens i sit yderste være en fødselsreaktion,« siger han.
Svend Aage Madsen lægger vægt på, at det styrker et barns trivsel at have et nært bånd til begge forældre, og at en nedprioritering af farens rolle allerede inden barnets fødsel kan forplante sig i den videre relation mellem forælder og barn.
»Hvis pladsmangel på sygehuset sender en far hjem efter barnets fødsel, bidrager systemet til en reproduktion af faren som sekundær i barnets liv og dermed en rolle, han engang havde, men som vores samfund jo længe har forsøgt at gøre op med,« siger Svend Aage Madsen og tilføjer, at jordemødre f.eks. kunne blive bedre til at tage de emotionelle problemstillinger op, som melder sig hos vordende fædre og mødre.
Familien som hele
Jordemoderforeningen medgiver, at fædre kan føle sig overset, når jordemødre mest har øje for kvindens og fosterets velbefindende. Samtidig oplever formand for Jordemoderforeningen Lillian Bondo, at fædre i dag giver udtryk for, at de gerne vil være med ved fødslen som mere end en, der bare bærer tasken på fødegangen.
»Det er naturligt at have et skarpt fokus på kvinden, da det jo er hende, som bærer barnet. Men det skal ikke ske på bekostning af faderen, og man empower jo ikke en kvinde ved at overse hendes partner,« siger formanden og fremhæver kommunale tværfaglige initiativer som eksempelvis Familieiværksætterne, hvor jordemødre, sygeplejersker og andre fagpersoner styrker mor såvel som far til fødsel og forældreskab.
Da Daniel Hervik og kæresten var hos jordemor, gav hun velmenende et telefonnummer til Maria og opfordrede hende til at ringe døgnet rundt, hvis hun havde spørgsmål til graviditeten. Foranlediget af jordemoren har det vordende forældrepar desuden købt Sundhedsstyrelsens app ’Gravid’ for at være beredte på og vidende om det liv, som vokser og venter. Desværre lægger applikationen ikke op til, at faderen har lige så mange aktier i familieforetagendet som moderen, mener Daniel Hervik.
»Som det meste andet er den lavet ud fra kvindens perspektiv. Ikke noget om, hvad det betyder for manden at se sin partner i et nyt lys. Men hvis vi ikke skal have sådan nogle drengerøvsfædre, må man tale til os, som om vi er vigtige og lægger følelser i at være far. Så skal der mere end en pjece om et forandret sexliv til.«

