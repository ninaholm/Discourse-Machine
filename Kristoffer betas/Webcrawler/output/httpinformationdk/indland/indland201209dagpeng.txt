Dagpenge-forringelser får kun stærke ledige i arbejde
Antallet af langtidsledige dagpengemodtagere falder, viser den seneste opgørelse. Men det betyder ikke, at de nødvendigvis er kommet i arbejde, påpeger eksperter
Jakob Ingeberg, 38, har været tvunget til at skifte branche i forsøget på at komme ud af langtidsledigheden.


 Trods lavkonjunktur og økonomisk krise er antallet af langtidsledige dagpengemodtagere faldet med 8,6. pct. fra juli sidste år til juli i år. Det viser nye tal fra Arbejdsmarkedsstyrelsen.
Nogle af de langtidsledige er formentlig kommet i arbejde, umiddelbart inden de ville have mistet dagpengene, men flere eksperter peger på, at det kun er de stærkeste arbejdsløse, der reagerer på den slags incitamenter, mens det for andre giver endnu større problemer.
»Nogle af dem, der forlader dagpengesystemet og ikke kan komme ind i kontanthjælpssystemet, ryger jo helt ud og kommer ikke i kontakt med nogen, der kan hjælpe dem ind på arbejdsmarkedet igen. Og vi ved, at jo længere du er væk fra arbejdsmarkedet, desto sværere er det at komme ind igen,« siger Bent Greve, arbejdsmarkedsforsker ved Roskilde Universitet.
Han bakkes op af Per Kongshøj Madsen, arbejdsmarkedsforsker ved Aalborg Universitet.
»Man kan ikke afvise, at pisken virker på nogle, men det er typisk de mest ressourcestærke, og der er altså rigtig mange, på hvem det ikke virker. Det er typisk dem med færre ressourcer, bl.a. hvad angår faglige kvalifikationer, sociale kvalifikationer og helbred,« siger han
Per Kongshøj Madsen sammenligner problemstillingen med starthjælpen, som blev afskaffet med finanslovaftalen for 2012. Indvandrere og danskere, der havde været bosat uden for EU i mere end et af de seneste otte år, fik indtil da kun fik halvdelen af en kontanthjælp, hvis de ikke kunne forsørge sig selv. Dengang så man ifølge Kongshøj Madsen, at danskerne kom forholdsvis hurtigt i job, mens det modsatte gjaldt for indvandrerne.
»Det gjorde dem sådan set bare fattigere og ikke mere beskæftigede. Så jo tættere man er på arbejdsmarkedet, desto bedre virker de økonomiske incitamenter,« siger han.
Venstres arbejdsmarkedsordfører, Ulla Tørnæs, mener imidlertid ikke, at den problematik har direkte sammenhæng med den kortere dagpengeperiode:
»Det vil jo altid være sådan, at hvis du har de kvalifikationer, der efterspørges, har du bedre muligheder for at få et job end dem, der ikke har. Det har intet med dagpengeperiodens længde at gøre,« siger hun.
Søger ikke bredt nok
Ulla Tørnæs fastholder, at dagpengereformen er det, der skal til for at få de arbejdsløse op af sofaen og få dem til at være mindre kræsne i jobsøgningen.
»Dagpengereformen er nødvendig, og den kan ikke udskydes, til jobsituationen ser lysere ud, for så søger dagpengemodtagerne ikke de job, der er. I dag er der mere end 160.000 danskere på dagpenge eller kontanthjælp, og der er jævnligt eksempler på arbejdsgivere, der ikke kan få arbejdskraft – og det er både kvalificeret og ufaglært arbejdskraft, de efterspørger. Så det er simpelthen, fordi de arbejdsløse ikke søger bredt nok i dag,« siger hun.
Flere undersøgelser bekræfter, at der sker en øget tilstrømning tilbage til arbejdsmarkedet, når dagpengemodtagere bliver pressede, fordi de ledige så søger mere aggressivt for at undgå at komme på kontanthjælp, Dog mener eksperterne ikke, at det aktuelle lavere antal langtidsledige dagpengemodtagere nødvendigvis skyldes, at de ledige er kommet i arbejde.
»Man ikke kan sige ud fra tallene, at fordi de ikke kan få kontanthjælp, er de nok kommet i arbejde. Det er der formentlig nogle, der er. Men der er også nogle, der lever af en partners indkomst, nogle, der lever af en optjent formue, og nogle, der ernærer sig ved sort arbejde. Der er mange muligheder,« siger Bent Greve.
Michael Svarer, professor i økonomi ved Aarhus Universitet, er enig.
»Faldet i langtidsledige dagpengemodtagere kan skyldes rigtig mange ting, og tallene siger ikke noget om, hvor de personer er i dag. Så man kan ikke sige, at tallene viser, at forringelser af dagpengene får folk i arbejde,« siger han.
Beskæftigelsesminister Mette Frederiksen (S) erkender, at der kan være flere årsager til faldet i antallet af langtidsledige dagpengemodtagere. I et skriftligt svar til Information siger hun:
»Der er ikke nogen, der kender den præcise begrundelse for faldet i antallet af langtidsledige. Men det er glædeligt. Og det tilskynder jo til en endnu mere intensiv indsats i alle jobcentre og a-kasser. Det er også i det lys, akutpakken skal ses.«

