Aldrig har Grønlands gletsjere smeltet så hastigt
Aktuelle målinger gør 2010 til nyt rekordår, når det gælder temperaturstigning  og gletsjer-afsmeltning, rapporterer dansk klimaforsker fra den grønlandske østkyst
Den 5. august brækkede den nordvestgrønlandske Petermann-gletsjer over og sendte en is-ø med et areal på 275 kvadratkilometer afsted. Sidste sommer foretog tre forskere tilknyttet Greenpeace en ekspedition til netop Petermann-gletsjeren - de anes her i kajak på en smeltevandsflod på gletsjeren.


 Grønland er denne sommer ramt af rekordhøje temperaturer og af den hidtil mest omfattende afsmeltning af indlandsis.
Det er meldingen fra klimaforskere, der gennem de seneste uger har foretaget målinger langs den grønlandske isrand, hvor gletsjerne nu trækker sig tilbage i et hidtil uset tempo.
»Udviklingen er afgjort bekymrende. 2010 slår den tidligere varmerekord fra 2007, og isranden for en række repræsentative gletsjere er i gennemsnit smeltet 35 meter tilbage siden august sidste år,« siger den danske klimaforsker Sebastian H. Mernild i telefonen fra Tasiilaq ved Ammassalik på den grønlandske østkyst.
Mernild, der forsker ved det amerikanske Los Alamos National Laboratory, har sammen med kolleger indsamlet data om den aktuelle afsmeltning og afstrømning fra gletsjerne og sammenholdt det med temperaturerne og med udviklingen i tidligere år.
»Foråret og sommeren har været ekstremt varm. Normalt ligger sneen her i området til langt ind i august, men da de første forskere kom herop i begyndelsen af juli, var det meste allerede smeltet bort,« fortæller Sebastian H. Mernild.
I Østgrønland har sommertemperaturen ligget 1-1,5 grader over sommergennemsnittet for de seneste årtier. Andre steder i Grønland er opvarmningen endnu mere udtalt - nogle steder mere end to grader over juli-normalen for perioden 1961-90, ifølge DMI's data. Billedet af opvarmning i Arktis harmonerer med den globale situation, hvor de første seks måneder af 2010 ifølge NASA blev de varmeste i temperaturmålingernes historie.
Gletsjerkollaps
Den gennemsnitlige tilbagetrækning af de observerede østgrønlandske gletsjere på 35 meter i forhold til sidste år er ifølge Mernild det dobbelte af den gennemsnitlige tilbagetrækning de seneste 75 år.
»Ydermere har vi for første gang observeret 'gletsjerkollaps'. Det vil sige, at gletsjerne i randområderne bogstaveligt talt falder sammen uden varsel,« siger han.
Andre steder langs den grønlandske kyst er der de seneste måneder rapporteret om dramatiske afbræk af is fra store gletsjere. Den store Jakobshavn Isbræ på vestkysten, som de seneste 10 år har trukket sig 10 kilometer tilbage på grund af afsmeltning, smed den 6. juli en iskolos på syv kvadratkilometer fra gletsjerfronten og trak sig derved på én dag yderligere 1,5 kilometer tilbage. Jakobshavn er den gletsjer, der bevæger sig hurtigst, nu med en hastighed, der er det dobbelte af hastigheden før 1997. Ifølge NASA tabes 10 pct. af al den is, Grønland mister, via Jakobshavn Isbræ.
En måned senere, den 5. august, brækkede den gigantiske nordvestgrønlandske Petermann-gletsjer over og sendte en is-ø med en tykkelse på omkring 100 meter og et areal på 275 kvadratkilometer - næsten tre gange Amager - afsted. Altså en kolos næsten 40 gange større end den, Jakobshavn Isbræ smed i juli.
»Vi regner ikke med, at der er nogen mekanisme, der kan hindre tilbagetrækningen i at fortsætte længere og længere ind i landet og derved fremskynde iskappens bortsvinden og stigningen i verdenshavene,« noterede klimaforskeren Jason Box, Byrd Polar Research Center, i en analyse af Petermann-gletsjerens udvikling forleden.
Havis svinder også
Sebastian Mernild siger, at man ikke kan vide, om de konkrete begivenheder ved de to gletsjere er en direkte virkning af årets høje temperaturer.
»Der er ingen tvivl om, at også Jakobshavn- og Petermann-gletsjerne er påvirket af de stigende temperaturer, dels via den varmere atmosfæres direkte virkning på isens overflade, men også mere indirekte ved at atmosfæren opvarmer oceanerne, så varmere havstrømme bearbejder gletsjererne fra havsiden og undersiden.«
»Inden for det seneste årti er der sket tiltagende afbræk fra sådanne udløbsgletsjere. Der er en klar tendens til, at de knækker lettere, men det er uforudsigeligt, hvor og hvornår det sker,« påpeger Sebastian Mernild.
»For hvert år vi kommer herop, bliver gletsjerne mindre, og smeltevandet kan jo kun løbe et sted hen: ud i havet, hvor havniveauet derfor stiger. Det får før eller senere konsekvenser for mennesker, der lever i lavtliggende områder. Derfor er udviklingen så bekymrende.«
Når det gælder den arktiske havis, der flyder på havet omkring Nordpolen, var meldingen ved udgangen af juli fra US National Snow and Ice Data Center, at isarealet i år er det næstmindste nogensinde registreret for årstiden, kun overgået af året med rekordafsmeltning, 2007. Måler man ikke blot havisens udbredelse, men også dens tykkelse, er der nu tale om den mindste volumen nogensinde, fordi området i stigende grad er præget af tynd og skrøbelig etårig is.


