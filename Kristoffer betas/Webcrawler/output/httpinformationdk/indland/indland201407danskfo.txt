Dansk Folkeparti screener folketingskandidater
Trods massiv fremgang i antallet af medlemmer holder Dansk Folkeparti stadig lokalforeningerne i stram snor og screener f.eks. alle folketingskandidater. Fornuftigt, lyder det fra forsker. Søren Espersen (DF) mener, at andre partier er alt for eftergivne
Søren Espersen siger, at Dansk Folkepartis fremgang betyder, at det er nødvendigt at tjekke kandidater grundigt for at sortere lykkeriddere fra.


 Dansk Folkeparti er med sine godt 14.000 medlemmer nu Danmarks tredjestørste parti, og alene siden sidste årsmøde har partiet haft en medlemsfremgang på cirka 15 pct. Men i modsætning til andre partier som f.eks. Socialdemokraterne er det ikke medlemmerne, der egenhændigt bestemmer, hvem der kan blive folketingskandidater for partiet. Det oplyser formanden for Dansk Folkepartis Valgudvalg under partiets hovedbestyrelse, Søren Espersen.
»Vi har et meget stærkt screeningssystem. Det er nødvendigt i en tid med fremgang, hvor vi oplever mange lykkeriddere, der har været i flere andre partier som f.eks. Venstre, konservative eller Liberal Alliance. De kan have nemt ved at virke overbevisende over for en lokalforening, der jo ikke kan vide, hvad der ligger bagved. Det er alt for farligt for et parti i opgang,« siger han.
For at blive folketingskandidat i Dansk Folkeparti skal man indsende et ansøgningsskema til det fem medlemmer store valgudvalg, der hører under hovedbestyrelsen, hvorefter man enten bliver godkendt eller indbudt til en samtale. Hvis man ikke afvises, bliver den screenede kandidat optaget i en såkaldt kandidatbase, som DF’s lokalformænd så kan vælge fra, når der skal opstilles kandidater til folketinget.
Professor Kasper Møller Hansen fra Københavns Universitet, der bl.a. forsker i partiernes medlemsorganisationer, forklarer, at mange partier har kursusforløb for deres kandidater, hvor der sker en form for naturlig udvælgelse. Men det er dog stadig de lokale foreninger, der bestemmer, hvem der skal have lov til at stille op.
»Det er nyt for mig, at Dansk Folkeparti har en mere formel udvælgelsesproces, hvor man skal søge om at blive kandidat. Men DF har en historie, hvor de har været hårde over for det, de selv har kaldt landsbytosser, for at sikre, at de ikke fik nogen ind, der kunne skade partiet. Og uanset hvilket parti, der er tale om, så mener jeg faktisk, det er fornuftigt at være professionel i forhold til, hvem der kan få lov at være kandidater,« siger Kasper Møller Hansen, der bl.a. henviser til det daværende Ny Alliance, der fik mange kendte kandidater til at stille op for partiet, men efterfølgende havde mere end svært ved at styre kandidaternes politiske udmeldinger.
Flere vil gå DF’s vej
Kasper Møller Hansen spår, at DF’s »professionalisme« vil være noget, man vil se i de andre partier fremover.
»Dansk Folkepartis praksis er et udtryk for topstyring, men også at man hjælper lokalforeningerne med at sikre, at kandidatfeltet har en vis standard. Især et parti, der styrter frem på alle fronter, har gode grunde til at have en stram proces. Hvis man ikke har en stærk lokalorganisation, hvor kampen om at blive kandidat kan foregå, ligesom vi ser det i f.eks. Enhedslisten, der har et stærkt medlemsdemokrati og kamp om kandidaterne, så kan topstyring træde i stedet som en måde at håndtere det på,« siger Kasper Møller Hansen.
Dansk Folkeparti ekskluderer løbende medlemmer, og for nylig skete det igen, da partiet skilte sig af med et medlem af Middelfart Byråd. Samtidig forlod tre ud af fem byrådsmedlemmer fra Svendborg selv partiet i protest mod, at DF ikke vil ekskludere den lokale stemmesluger, Jens Munk.
Kritik af partiets topstyring er dog tilsyneladende forstummet i hvert fald i det offentlige, efter at partiet ad flere omgange har ekskluderet store grupper af medlemmer, der har protesteret mod ledelsen. I 2007 kritiserede flere medlemmer ifølge Altinget.dk f.eks. det manglende demokrati i partiet.
Ifølge Søren Espersen er hensynet til partiet det vigtigste.
»Man må gerne sige, at det er udemokratisk, men man skal ikke kunne ødelægge partiet. Sådan er vores vedtægter,« siger han.
Det er ikke kun på folketingsniveau, at kandidaterne screenes. Folk, der søger om medlemskab i DF, bliver googlet for at kontrollere, om de f.eks. er kommet med racistiske udtalelser.
»Pia Kjærsgaard sagde engang, at DF skal være et parti, det er svært at komme ind i og hurtigt at komme ud af. Vi er dem, der har allermest styr på, hvad vi vil have. Folk, der kommer med racistiske udtalelser, ryger ud lige så hurtigt, som de kan stave til topstyring,« siger Søren Espersen, der mener, at andre partier burde kontrollere tonen blandt deres partimedlemmer på samme måde, som man gør det i Dansk Folkeparti.
»De andre partier er alt for eftergivne med deres medlemmer,« siger han.
Professor Kasper Møller Hansen peger på, at Dansk Folkepartis medlemmer formentlig ikke opfatter partiets topstyring negativt.
I en undersøgelse af danske partimedlemmer anno 2012 foretaget af Kasper Møller Hansen og hans kolleger på Københavns Universitet skiller Dansk Folkepartis medlemmer sig f.eks. markant ud ved, at hele 67 pct. erklærer sig helt eller overvejende enige i, at partimedlemmers væsentligste rolle er at støtte ledelsens beslutninger.
»Der er ret stor forskel på, hvordan Dansk Folkepartis medlemmer opfatter sig selv i forhold til andre partiers medlemmer. Hvis du f.eks. melder dig ind i Enhedslisten, kan det være med et ønske om at være en aktiv demokratisk medspiller i det organisatoriske arbejde, mens der kan gælde andre grunde for et medlem af DF,« siger Kasper Møller Hansen.

