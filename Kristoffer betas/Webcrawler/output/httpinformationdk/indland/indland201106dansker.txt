'Danskerne bliver bedre informeret om Libyen, end man kan forvente'
NATO's bombeangreb i Libyen forleden kostede 19 civile livet. Men forsvaret vil ikke oplyse, om danske fly stod bag. Alligevel insisterer Forsvarsminister Gitte Lillelund Bech på, at danskerne informeres grundigt om danske militære operationer


 Natten til mandag blev 19 civile angiveligt dræbt under et bombeangreb i Libyen, der blandt andet ramte et beboelseshus i Surman i det vestlige Libyen.
NATO har bekræftet, at man stod bag angrebet, men om danske F-16-fly udførte missionen står stadig hen i det uvisse.
Flyvevåbnet vil ikke oplyse, om danske fly deltog i angrebet og dermed kan være ansvarlige for de civile tab. I Flyvevåbnets daglige briefing fremgår det blot, at danske fly var på mission i samme tidsrum mellem byerne Yafran og Zlitan, som ligger i nærheden af Surman. Det er altså ikke sikkert, at der er tale om samme angreb.
Og den slags oplysninger er mere end rigeligt, når det drejer sig om danske militære operationer i udlandet, mener Venstres forsvarsminister Gitte Lillelund Bech.
»Det ville kompromittere operationssikkerheden, hvis vi offentliggjorde detaljer om, hvor vi har bombet i f.eks. Libyen. Desuden er der tale om en NATO-koalition, og NATO udtaler sig derfor på hele koalitionens vegne. Jeg ønsker ikke, at Gadaffi skal kunne koble specifikke hændelser til specifikke danske piloter.
Er der i orden, at forsvaret ikke oplyser danskerne om, hvad der konkret sker ved danske militæroperationer i udlandet?
»Jeg mener, danskerne bliver oplyst. Hver dag udsender Flyvertaktisk Kommando en pressemeddelelse, hvor man præciserer, hvor mange gange man har haft fly i luften, hvor mange bomber man har kastet og så videre. Det er faktisk væsentlig mere information, end man kunne forvente, når der er tale om en krig.«
Men forsvaret oplyser jo ikke om de menneskelige konsekvenser af angrebene?
»Forsvaret gør alt, hvad man kan for at minimere civile tab. Men det er en krig, og man kan ikke udelukke, der kan opstå civile tab, fordi der er tale om militær magtanvendelse. Men NATO gør meget og har specifikke regler for, hvornår man skal lade være med at bombe, hvis der er for stor risiko for civile tab.«
NATO informerer
Men når civile tab netop er en uundgåelig konsekvens af at gå i krig, bør man så ikke oplyse befolkningen om den slags hændelser?
»Der er tale om en NATO-mission i Libyen. Derfor håndterer NATO informationerne i forhold til, hvad der måtte være af civile tab. Efter NATO-angrebet 30. april i Tripoli, hvor flere af Gaddafis familiemedlemmer blev dræbt, har man informeret om, at der var tale om en fejl i et våbensystem, som muligvis forårsagede civile tab. Så informationerne kommer ud.«
Har befolkningen ikke krav på at vide, hvor mange civile danske soldater dræber i udenlandske militæroperationer?
»Vi bomber militære mål, ikke enkelt personer. Men som forsvarsminister skal jeg da om nogen beklage, hver gang der sker et civilt tab i Libyen. Men man skal huske på, at vi er der, fordi FNs Sikkerhedsråd har bedt os om at hindre Gadaffis overgreb på den libyske civilbefolkning.«
Rigelig information
Har befolkningen ikke ret til at blive informeret på et oplyst grundlag om konsekvenserne af danske militære operationer i udlandet?
»Jeg mener ikke, vi skal oplyse om, om det er os eller andre, der er skyld i civile tab.«
Hvordan skal den danske befolkning tage stilling til, om vi vil betale prisen med civile dræbte for at deltage i Nato-operationer, hvis ikke forsvaret oplyser, hvor mange civile der er blevet dræbt af danske soldater?
»Jeg køber ikke præmissen, at befolkningen ikke bliver informeret. Både NATO og Flyvertaktisk Kommando informerer hver dag i detaljer om de konkrete militære operationer i Libyen,« siger Gitte Lillelund Bech.

