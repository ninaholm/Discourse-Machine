EU kræver ligestilling i fremtidig forskning
Ny forskningspulje fra EU tvinger danske forskere til at tænke i mænd og kvinder. Puljen sætter ikke kvoter for kvinder, men forskergrupper kun med mænd skal næppe regne med at få støtte, siger europaparlamentariker Britta Thomsen (S)


 
	Formandskabet for EU’s Ministerråd og Europa-Parlamentet er netop blevet enige om rammerne for EU’s næste store forskningspulje, Horizon 2020. Over de næste syv år skal puljen uddele 525 milliarder kroner til forskning og innovation, og som noget nyt er ligestilling fremhævet som et tema, alle forskningsgrupper fremover skal tænke ind i deres projekt, hvis de vil gøre sig håb om at få støtte. Målet er blandt andet at rette op på manglen på kvindelige forskere i Europa. Det betyder, at danske forskergrupper skal til at tænke over, hvor mange mænd og kvinder der er i gruppen,  siger europaparlamentariker Britta Thomsen (S), der både er med i forskningsudvalget og ligestillingsudvalget i parlamentet og har været med til forhandle Horizon 2020 på plads.

	»Hvis du kommer med et projekt kun med mænd, så får du nok ikke nogen penge,« siger Britta Thomsen.

	Den officielle aftaletekst for Horizon 2020 er endnu ikke offentliggjort, men en talsmand for EU-Kommissionen bekræfter, at ligestilling nu skal tænkes ind i alle forskningsprojekter fra start til slut.

	»For første gang i de europæiske forskningsprogrammers historie er målet om at fremme ligestilling mellem mænd og kvinder udtrykkeligt fastsat i Horizon 2020 som et tværgående emne for alle dets forskningsprogrammer,« skriver kommissionens talsmand for forskning, Michael Jennings, i en kommentar til Information.

	’Et udtryk for kompromiser’

	Det vigtigste kriterium i udvælgelsen af forskningsprojekter vil fortsat være topkvalitet, og  Horizon 2020 stiller ikke konkrete krav til, at der skal være kvinder i en forskningsgruppe. Men det tydelige fokus på ligestilling betyder, at forskningsgrupper med kvinder vil have større chancer for at få støtte, vurderer lektor Evanthia Schmidt fra Aarhus Universitet, der forsker i ligestilling i forskning og selv har været evaluator på EU’s hidtidige forskningspulje, FP7.

	»Det er en fordel, hvis der er kvinder med i projektet, og det er en fordel, hvis der er en kvindelig koordinator. Det er et aspekt, som ikke er defineret klart, men det er noget, man tager hensyn til, når man evaluerer projektet,« siger Evanthia Schmidt.

	Europaparlamentariker Jens Rohde (V) kalder aftalen et resultat af »det muliges
	kunst«.

	»Det med ligestilling er ikke en blomst, der har groet i min have. Aftalen er et udtryk for kompromiser,« siger han.

