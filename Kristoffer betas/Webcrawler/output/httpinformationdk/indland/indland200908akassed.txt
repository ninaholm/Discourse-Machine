A-kasse-direktør afblæser jobcenterstorm
Kritik, kø og kaos har fyldt nok i debatten om regeringens udskældte jobcenterreform, lyder det fra direktøren for A-kassernes Samvirke. Modsat fagbevægelsen vil han ikke give jobcenterreformen modvind fra starten


 De 91 kommunale jobcentre overtog 1. august det fulde ansvar for de mere end hundredetusinde ledige danskere. Et ansvar, kommunerne tidligere delte med staten. Mens ledigheden tordner i vejret, skal kommunerne nu stå på egne ben og finde sig til rette mellem nye regler og strukturændringer.
Reformen har affødt voldsom kritik fra flere kanter, men Verner Sand Kirk, direktør for de private arbejdsløshedskassers paraplyorganisation AK-Samvirke, venter med at finde de negative gloser frem: »Jeg tilhører ikke de der mørkemænd, der siger, at nu falder verden sammen. Jeg synes heller ikke, reform-en er klog, men vi bliver nødt til at vente og se, hvordan det går,« lyder det fra ham.
»Det er altid en tendens til, at når man laver et nyt system, så romantiserer man det gamle. Men det havde jo også sine ulemper og problemer, hvor folk for eksempel ikke fik deres hjælp til tiden.«
Kritikken af jobcenterreformen hagler ellers ned over både regeringen og kommunerne. Timingen er dårlig, kommunerne kan ikke løfte opgaven, og finansieringen er hullet, lyder det fra både fagbevægelsen, opposition-en og adskillige arbejdsmarkedseksperter. Selv om han ikke er udpræget begejstret over reformen, melder Verner Sand Kirk sig ikke ind i hylekoret:
»Man kan sagtens frygte, at de aktiveringstilbud, folk får, er for ringe, eller at der går refusionstænkning i den. Men de problem, har der jo sådan set været hele tiden. I de senere år har det statslige system jo heller ikke levet op til de forpligtelser, loven har fastsat,« siger han.
Kritik uden formål
Selv om Verner Sand Kirk mener, at jobcenterreformen har nogle indbyggede risici, synes han, at kritikerne bruger kræfterne forkert:
»I stedet for at bruge  krudtet på at diskutere, om reformen er god eller dårlig, må vi se, hvordan kommunerne løfter opgaven. Man gør ikke de ledige en god tjeneste ved at starte med at male fanden på væggen. Alle erfaringer viser, at kommunerne vil klare det vidt forskelligt. Nogle steder vil der være kaos, andre steder vil kommunerne sagtens kunne løfte aktiveringsopgaven.«
Han mener derfor heller ikke, at man kan forvente, at overgangen til den rent kommunale beskæftigelsesindsats forløber helt smertefrit:
»Måske viser det sig, at kommunerne ikke er dygtige nok og vil ty til kassetænkning. Der er klart indbygget nogle risici, hvor man måske ender med en opsplitning af indsatsen. Men det er jo ikke værre end, at hvis det viser sig, at systemet ikke fungerer, så må man lave nogle voldsomme justeringer«.
Hvis det viser sig, at skrækscenarierne alligevel holder stik, står a-kasserne parate til at lave et øget samarbejde med kommunerne om beskæftigelsesindsatsen.

