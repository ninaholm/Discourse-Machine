Rød stue har ikke brug for de radikale
De radikale fastholder regeringsdrømmene. Men det bliver svært for partiet at få indflydelse, når partiet intet har at true Socialdemokraterne og SF med, siger kommentator
Det er fortsat et mål for Det Radikale Venstre at blive en del af en ny regering, selv om dele af baglandet på det senest har været kritiske over for et regeringssamarbejde med Socialdemokraterne og SF: 'Vi går efter at blive en del af en regering, hvis vi kan blive enige om det politiske grundlag,' siger Margrethe Vestager i går i forbindelse med partiets sommergruppemøde i Nordsjælland


 De radikale vil danne regering med rød stue. Problemet er bare, at rød stue ikke har brug for dem. Det vurderer politisk kommentator Niels Krause-Kjær.
»Rød stue er tværtimod bekymret for, om de radikale kan være med til at koste dem en mulig regeringsmagt,« siger han.
Alligevel gjorde Margrethe Vestager det i går klart på partiets sommergruppemøde, at hun går efter ministerposter.
»Vi går efter at få indflydelse på det regeringsgrundlag, der skal laves,« sagde hun og understregede, at Helle Thorning-Schmidt er nødt til at tage de radikale med i en regering, hvis hun vil nå op på det nødvendige antal mandater.
Skævt skatteudspil
Men en regering med de radikale vækker ikke umiddelbart glæde hos Socialdemokraterne og SF. Begge partier har blandt andet taget afstand fra det skatteudspil, som de radikale er kommet med. Det er især forslaget om at hæve grænsen for topskatten, som de to store oppositionspartier ikke kan forlig sig med.
»Fordelingsprofilen i det radikale forslag er skæv. Det er dem, som i forvejen tjener meget, som får skattelettelserne, og der bliver ikke givet noget i bunden. Vi er meget langt fremme med vores eget forslag med SF'erne, og det her ser problematisk ud i forhold til vores forslag,« siger Socialdemokraternes skatteordfører, Nick Hækkerup, til Ritzau.
Et andet område, som kan blive problematisk i forhold til et samarbejde mellem de tre oppositionspartier, er udlændinge- og asylpolitikken. Den er allerede fastlagt af S og SF, og den bliver der ikke lavet om på. Det understreger Socialdemokraternes integrationsordfører, Henrik Dam Kristensen.
»Vælgerne skal vide, at den politik, vi står for, også er den, der bliver gennemført, når vi kommer i regering,« siger han og understreger, at udlændingepolitikken er et af de basale områder, som de to partier står fast på.
Formel stilethæl
Tilbage står et radikalt parti, som intet kan stille op mod udmeldingerne fra de to oppositionspartier. Det mener Niels Krause-Kjær.
»De radikale har hverken noget, de kan true eller lokke med. Hvis de gennem de sidste par år havde vist en evne til at trække stemmer hen over midten, så havde de andre partier i højere grad haft et strategisk ønske om at lytte til dem. Det er bare ikke tilfældet,« siger han og tilføjer, at de radikale tværtimod har afleveret stemmer henover midten. Ifølge Niels Krause-Kjær befinder partiet sig politisk og strategisk i en benlås, som betyder, at de ikke kan rokke sig ud af stedet.
»Uanset hvad de gør, vil det gøre situationen værre eller mindst lige så slem,« siger han.
De radikales udmelding om, at partiet insisterer på at få indflydelse på et kommende regeringsgrundlag, kan derfor godt klinge lidt hult, siger Niels Krause-Kjær.
»Hvis de radikale er tungen på vægtskålen for et rødt flertal efter næste valg, så kan de formelt set godt hamre stilethælen i. Men i realiteternes verden, når de sidder med fire, fem eller syv mandater og ikke har andre steder at gå hen, så får de indflydelse derefter,« siger han og fortsætter.
»Det er manglen på manøvremuligheder, der betyder, at prisen bliver så lav«.


