Kapitulationen var danskernes eget valg
Måske fordi historien  om den danske nedrustningspolitik  fra Første Verdenskrig frem til besættelsen ikke er nogen simpel narrativ, er det svært  for historikerne at afmontere myten  om regeringens egenhændige svigt  9. april 1940


 Regeringen svigtede nationen, da Danmark den 9. april 1940 kapitulerede over for Nazityskland frem for at kæmpe imod invasionstropperne. Sådan lyder en af de mest udbredte historier om den danske besættelse. En historie, som blandt andre forhenværende statsminister Anders Fogh Rasmussen ynder at fortælle.
Men spørger man historikere med speciale i besættelsen, har pensioneret brigadegeneral Michael H. Clemmensen fat i en vigtig pointe, når han i bogen Den lange vej mod 9. april argumenterer for, at danskerne selv bar ansvaret for kapitulationen, som mange senere har bebrejdet regeringen.
»Beslutningen om ikke at kæmpe imod tyskerne var helt i overensstemmelse med den politik, regeringen var gået til valg på,« siger lektor i historie ved Syddansk Universitet Nils Arne Sørensen.
Han forklarer, at regeringspartierne De Radikale og Socialdemokraterne med mandat fra et flertal i befolkningen i løbet af 1930'erne lagde sig fast på en afrustnings- og neutralitetspolitik, fordi samme politik havde bragt Danmark uskadt igennem Første Verdenskrig.
Som Claus Bundgård Christensen, der er lektor i historie på RUC siger:
»Dengang havde regeringen bragt Danmark sikkert igennem den meget farlige situation ved at opretholde en neutralitet og ikke provokere stormagterne. Man mente, det ville være et farligt signal at sende til Tyskland, hvis man opbyggede et stærkt forsvar. Så man havde ikke noget eksistensforsvar. Det var klart for alle.«
Ingen simpel narrativ
Alligevel er historien om, at beslutningstagere som statsminister Thorvald Stauning, udenrigsminister Peter Munch og senere statsminister Erik Scavenius egenhændigt besluttede sig for den feje løsning, altså bredt udbredt.
»Forklaringen er, at blandt andre Anders Fogh kan fortælle videre på en historie, som både højrefløjen og kommunisterne i modstandsbevægelsen grundlagde under krigen. De ønskede at sværte det officielle Danmark, altså regering, embedsmænd og arbejdsgiverne, som var mindst lige så store fjender for dem som tyskerne, og den fortælling kan man med stor effekt aktivere igen, hvis det er opportunt,« siger Nils Arne Sørensen.
Til gengæld er den mere nuancerede baggrund for beslutningen langt sværere for historikerne at komme igennem med, mener Claus Bundgård Christensen:
»Historien om den danske forsvarspolitik fra Første Verdenskrig op igennem 1930'erne frem til 9. april 1940 er en kompliceret fortælling om nogle lange strukturer, som i virkeligheden går helt tilbage til 1864. Den udgør ikke nogen simpel narrativ, og derfor kan den måske også være sværere at forstå end historien om en regering, der ikke tør gå imod tyskerne.«
Dygtigt diplomati
Joachim Lund, der er lektor i historie ved Copenhagen Business School, er enig, men ærgrer sig over, at det forholder sig sådan.
»For i virkeligheden er det jo historien om et stykke eminent dygtigt diplomati. På en vis måde gentog regeringen kunststykket fra Første Verdenskrig. Landet blev indtaget af tyskerne, men der er ingen tvivl om, at man sparede mange liv både blandt soldater og danske jøder ved at kapitulere og forsøge at få tingene til at glide,« siger han. »Og der er heller ingen tvivl om, at Danmark alligevel ikke kunne have bidraget væsentligt til at svække tyskerne.«

