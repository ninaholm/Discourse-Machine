Flertal: 72 timers frist for anmeldelse af voldtægt er uhensigtsmæssig
En tidsfrist på 72 timer for anmeldelse af voldtægt, hvis offeret skal opnå erstatning, er uhensigtsmæssigt. Det skriver Folketingets retsudvalg i en ny beretning. ’Et klokkeklart signal til justitsministeren,’  lyder det fra SF’s retsordfører


 Det er uhensigtsmæssigt, at et offer for voldtægt skal anmelde voldtægten inden for 72 timer, hvis de vil opnå erstatning fra Erstatningsnævnet. Det skriver Folketingets retsudvalg i en beretning til et lovforslag om bedre behandling af voldtægtsofre, som blandt andet SF fremsatte den 7. oktober.
Ifølge retsordfører for SF, Lisbeth Bech Poulsen, er det »mange skridt i den rigtige retning,« at retsudvalget nu skriver ind i en beretning, at de er enige om, at 72 timers reglen er urimelig. Hun ønsker fristen ændret, fordi ofre for voldtægt kan befinde sig i en tilstand af chok, og dermed ikke bør have en frist hængende over hovedet. Og nu kan denne beretning bruges til at holde ministeren fast på, at der skal ske noget.
»Det er et klokkeklart signal til justitsministeren om, at der skal ske noget med den her frist. Når det er et enigt retsudvalg, der skriver det ind i en beretning, står det rigtig stærkt,« siger hun.
Læs også: Offer for voldtægt fældet af 72-timers- reglen
Information har tidligere skrevet om 72 timers reglen, der kritiseres for ikke at tage højde for den tilstand, ofre for voldtægt er i efter en voldtægt. Her er det også blevet beskrevet, at der til loven om erstatning inden for tidsfristen er en dispensationsmulighed. I lovens stk. 2 står der nemlig, at bestemmelsen kan fraviges, og man kan i dag dispensere fra reglen, hvis offeret eksempelvis har været i en tilstand af chok.
Men den mulighed er blevet kritiseret af advokater for at være meget svær at få i spil, og i går bragte Information historien om voldtægtsoffer Cicilie Holm, der har forsøgt at søge erstatning for den voldtægt, hun for otte år siden blev udsat for, men anmeldte for sent. Den 7. Marts fik hun afslag på erstatning i Østre Landsret.
Justitsminister Søren Pind har i forbindelse med sin voldtægtspakke ‘Respekt for voldtægtsofre‘ sat en undersøgelse i gang af 72 timers reglen. I beretningen skriver retsudvalget, at de forventer, at Søren Pind fremlægger resultaterne af undersøgelsen inden for 3 måneder, og at man derefter skal drøfte det videre forløb.
Retsordfører Peter Kofod Poulsen fra Dansk Folkeparti mener, at fristen bør ændres.
»Min klare forventning er, at ministeren fremlægger klare svar på de mange rejste problemstillinger om reglen. Fristen fungerer dårligt i dag. Derfor ser vi gerne, at Justitsministeren afskaffer eller skubber grænsen langt op ad. Og jeg tror godt, ministeren ved, at der er flere andre partier, der har helt samme indstilling til denne regel,« siger han.
Folketingsmedlem for Venstre og medlem af retsudvalget Britt Bager fortæller, at hun ser frem til resultatet af justitsministerens undersøgelse. Hun tror også, at det har betydning, at det er hele retsudvalget, der kommer med denne udmelding.
Læs hele Informations tema #JegBlevVoldtaget her.
»Når hele retsudvalget på den her måde skriver en beretning, sætter det et pres på, at undersøgelsen skal prioriteres,« siger hun og uddyber: »Hvis undersøgelsen viser, at reglen er skudt ved siden af, så skal vi reagere,« siger hun.
Og det er positivt, mener retsordfører for Enhedslisten, Pernille Skipper. Hun ville helst have pålagt regeringen at ændre fristen, men den formulering, retsudvalget nåede frem til i beretningen, var så langt, man kunne gå for at nå til enighed.
»Før var eksempelvis Venstre helt afvisende overfor at ændre fristen, så vi er nået meget længere end før.«
Hun mener, det er »hamrende ulogisk« at have en frist for ofre for voldtægt, når forskning viser, at de har svært ved at overholde den på grund af chok og traumer.
»Min mavefornemmelse siger, at vi får justitsministeren overbevist om, at det her skal ændres. Indtil nu har han været lydhør over for problemerne, og når vi nu også har et enigt retsudvalg, bærer det i retning af at få ham til at gøre noget. Ellers må vi stille et beslutningsforslag igen,« siger hun og uddyber: »Døren står på klem, nu skal den bare baldres ind.«
Også hos Alternativet håber man, at beretningen kan ændre reglen.
»Jeg ser det som et pres mod Søren Pind. Hans eget regeringsparti bakker jo op. Jeg håber, vi kan nå til enighed om at fjerne regelen, når undersøgelsen kommer,« siger Alternativets retsordfører, Josephine Fock. Hos Konservative mener man også, at det er godt med et enigt retsudvalg til at holde ministeren til ilden. »Nu har vi en beretning, hvor retsudvalget samstemmigt siger, at man vil følge op på det. Jeg tror ikke, at det her bare er en syltekrukke, men at Søren Pind kommer tilbage til udvalget med undersøgelsen i hånden og handler på det,« siger Mai Mercado, politisk ordfører i Konservative.
Justitsministeriet skriver på mail, at de afventer undersøgelsen og derefter vil tage en drøftelse med partiernes retsordførere om, hvad resultaterne giver anledning til.
Det var i går aftes ikke muligt at få en kommentar fra Det Radikale Venstre. Det har heller ikke være muligt at få en kommentar fra Socialdemokraterne eller Liberal Alliance.

