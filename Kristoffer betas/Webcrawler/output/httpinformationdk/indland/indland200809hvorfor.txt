'Hvorfor anholder I dem ikke bare?'
Chefpolitiinspektør Per Larsen måtte gå en svær balancegang mellem at dysse dystre advarsler om bandekrig ned og komme bekymrede borgere i møde, da han og overborgmester Ritt Bjerregaard var til borgermøde på Nørrebro
Københavns overborgmester Ritt Bjerregaard var sammen med chefpolitiinspektør Per Larsen (t.h.) i går til borgermøde på Nørrebro om skyderierne i København.


 "Jeg bliver sgu lidt vred, når du siger, der ikke er grund til hysteri," rejser Karsten sig op og siger.
Chefpolitiinspektør Per Larsen har netop advaret mod at piske en stemning op, der ikke har bund i virkeligheden.
"Vi på Nørrebro plejer ikke at blive hysteriske. Men siger du til mig, at jeg ikke skal være bekymret, når der bliver skudt ind gennem døren på mit arbejde, når jeg finder våben på arbejdet, når de står og skyder foran på pladsen, så jeg risikerer at komme i skudlinjen?" spørger Karsten retorisk. 
Han er tillidsmand for arbejderne på Blågårds Plads og fortæller om bekymrede kolleger, der frygter at blive fanget i den seneste tids mange skyderier. 18 skudepisoder, en dræbt og seks sårede har København oplevet siden 14. august. Ikke alle skyderier er banderelaterede, men de fleste har fundet sted på Nørrebro.
I en baggård bag Sankt Hans Torv på Nørrebro har Berlingske Tidende onsdag eftermiddag indbudt borgere til at møde overborgmester i København Ritt Bjerregaard og chefpolitiinspektør Per Larsen for at høre, hvad skyderierne på Nørrebro handler om, og hvad kommunen og politiet har tænkt sig at gøre ved problemet.
Ved, hvem pusherne er
"Vi tager jer dybt alvorligt og gør alt, hvad vi kan, for at pille våbnene fra de kriminelle grupper," forsøger Per Larsen at berolige. 
"Der en risiko for at blive ramt, men den er ikke så stor, at hele Nørrebros befolkning skal sidde bag lås og slå, kigge rystende ud af vinduet og ikke turde bevæge sig," siger Per Larsen.
Anne Marie Raft bor også på Nørrebro og går tit ad Jægersborggade, der er kendt for omfattende hashhandel. Her blev der 15. september affyret 15-20 skud, og to personer var tæt på at blive ramt.
"Jeg ved, hvem pusherne er, og hvor de henter deres stoffer. Og det ved I også. Hvorfor anholder I dem ikke bare?" spørger Anne Marie Raft henvendt til Per Larsen.
"Nærpolitiet gør, hvad de kan for at holde hash-handlen nede. De prøver både at fange pusherne og stresse køberne med en økonomisk hilsen, når de kan komme til det," svarer Per Larsen.
Anne Marie Raft har gentagne gange oplevet lange reaktionstider, når hun ringer til politiet.
"Vi bliver nødt til at prioritere," svarer Per Larsen og forsikrer om, at der i øjeblikket er særligt meget politi på gaden på Nørrebro. 
Ritt ønsker mere politi
Alligevel vil overborgmester Ritt Bjerregaard gerne have mere politi på gaden, og det er chefpolitiinspektør Per Larsen enig i.
"Vi vil gerne styrke politiets synlighed, og man må diskutere, om styrken er stor nok," siger han.
"Men jeg vil gerne punktere den myte, at man kan klistre politifolk på nakken af alle kendte bandemedlemmer 24 timer i døgnet. Vi kan ikke konstant overvåge 4-500 mennesker," siger Per Larsen. 
På borgermødet er der ikke andre betjente end Per Larsen. Til gengæld har DR ansat to vagter til at holde øje med deres sendevogne. For en sikkerheds skyld.
Charlotte Nørgaard, 36, trækker hjemover med sin cykel. Hun bor lige om hjørnet fra Sankt Hans Torv og arbejder også på Nørrebro. Hun er glad for, at politiet gør en ekstra indsats, men hun ved ikke, om hun føler sig tryg nu.
"Man ser jo rigtig mange ting, og det er frustrerende bare at ryge nederst på en eller anden prioriteringsliste, når man ringer og fortæller politiet det," siger hun. 
For nylig så hun to unge gå og lege med en kniv. 
"De var tydeligvis venner, men det ser jo voldsomt ud alligevel, når de går og stikker ud efter hinanden. Det gider jeg ikke se på," siger Charlotte Nørgaard. 
Men politiet reagerede ikke, da hun ringede.
"Man har en fornemmelse af, at de ikke gør noget ved det. Men man må jo bare blive ved med at ringe og stole på, at de gør det, der skal til."

