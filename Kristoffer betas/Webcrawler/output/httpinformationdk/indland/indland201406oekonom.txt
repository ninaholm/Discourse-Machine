Økonom: Grøn fond får usikker jobeffekt
Dansk Metal hævder, at regeringens nye grønne fond vil kunne skabe op til 7.000 job, men økonomiprofessor vurderer, at jobeffekten vil være præget af store usikkerheder
Enhedslistens politiske ordfører, Johanne Schmidt-Nielsen, fremhæver, at aftalen ifølge Dansk Metal vil give 7000 arbejdspladser.


 Enhedslisten mener, at en ny grøn fond vil skabe cirka tusind job for hver milliard, der investeres, og Dansk Metal skønner, at fonden vil kunne tilføre 7.000 job frem til og med 2016.
Men det er ganske usikkert, hvor mange job fonden, som blev lanceret i går, kommer til at skabe. Det vurderer professor i økonomi Bo Sandemann Rasmussen fra Aarhus Universitet.
»Vi ved ikke, om alle pengene bliver brugt, for der skal være virksomheder og boligselskaber, som gerne vil gå med til investeringerne. Det kunne de i princippet allerede gøre nu, hvis de kunne låne penge,« siger han og fortsætter: »Ideen er så, at der er nogle, der er begrænset af lånemarkederne i øjeblikket – og fonden er så en afhjælpning af det. Men spørgsmålet er, hvor voldsom en effekt det får.«
Regeringen, SF og Enhedslisten har afsat 80 millioner kroner til fondens egenkapital, mens de penge, der skal udlånes til eksempelvis energirenoveringer og vedvarende energianlæg, skal hentes fra private aktører såsom pensionskasser. Til gengæld stiller staten en statsgaranti på op til to milliarder til rådighed, hvilket er fondens kapacitet i første fase.
»Staten skal som sådan ikke låne ud, men formidle lån fra eksempelvis pensionskasser. Hvis pensionskasserne så rent faktisk melder sig på banen, har de en statsgaranti. Risikoen på den negative side kan derfor elimineres, for hvis tingene går galt, så træder statsgarantien til og betaler tabet‚« siger Bo Sandemann Rasmussen.
Både private virksomheder, almene boligselskaber og visse offentlige virksomheder kan optage lånene, og det vil ifølge Bo Sandemann kunne skabe 1.000-2.000 job pr. milliard årligt.
»Men det er fuldstændig afhængigt af, hvilke investeringer det bliver – vi ved endnu ikke, hvem der vil investere, eller hvem der skal lave arbejdet,« siger han. Selv om fonden ifølge aftalen etableres allerede i år og i første fase skal strække sig til 2016, så vurderer økonomiprofessoren ikke, at fondens arbejde kommer ordentligt i gang før i begyndelsen af næste år.
Finansminister Bjarne Corydon (S) vil ikke selv give noget bud på, hvor mange job fonden kan skabe, og det er med god grund, siger Bo Sandemann Rasmussen.
»Finansministeriet har et forsigtighedsprincip, som de holder højt. Hvis de altid brusede ud med et tal til hvilket som helst forslag, de måtte komme med, så ville de blive for sårbare over for kritik. Vurderingsgrundlaget i det her tilfælde er formentlig for tyndt til, at man kan komme med håndfaste tal,« siger han.
Fagforeningen Dansk Metal mener dog ikke, at de har været for optimistiske med at bedømme antallet af job, som fonden vil skabe.
»Det er klart, at det er forbundet med usikkerhed at vurdere det. Men det, vi lægger til grund, er, at man i den treårige periode har to milliarder til rådighed, og i lyset af, at mange virksomheder har problemer med at skaffe den nødvendige finansiering, så tror vi på, at de to milliarder kan komme i spil,« siger Allan Lyngsø Madsen, der er cheføkonom i Dansk Metal.
Han henviser til, at fagforeningens beregninger er baseret på, at der kommer mellem 4 og 4,5 milliard i spil, fordi virksomhederne som udgangspunkt skal finansiere halvdelen af investeringerne selv.
Men den forudsætning kan man ikke lægge til grund, siger Bo Sandemann Rasmussen.
»Pengene var formentlig blevet brugt til noget andet, hvis det ikke var for fonden. Så man kan ikke sige, at man kan gange med to. Det er mest fair at sige, at det vi kan stille i udsigt er det, som fonden kan bidrage med,« siger Bo Sandemann Rasmussen.
»Medgivet, det kan han have en pointe i,« siger Allan Lyngsø Madsen.
»Men det, vi siger, er, at det står eksplicit i aftalen, at det skal være investeringer, som man ellers ville have svært ved at finde fuld finansiering til på rimelige markedsvilkår. Dermed er du i det segment af projekter, hvor man kan forvente, at det ikke var blevet til noget, medmindre du havde fonden,« siger Allan Lyngsø Madsen.
»Men selvfølgelig kan man ikke afvise, at nogle projekter var kommet i stand alligevel.«

