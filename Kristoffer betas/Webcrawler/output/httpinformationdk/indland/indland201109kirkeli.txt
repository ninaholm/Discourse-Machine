Kirkelig strid om homovielser
'Følgagtigt og i strid med Biblen,' lyder det fra sognepræst Jesper Bacher, som vil nægte at vie homoseksuelle. Biskoppen i København glæder sig derimod til at åbne kirkens døre og forholder sig afventende i forhold til et nyt og endnu mere lempeligt udspil fra en rød regering


 Biskoppen i København er snart klar med et ritual for indgåelse af registreret partnerskab i kirken og et andet til velsignelse af partnerskaber, der allerede er indgået på borgerlig vis. Samtidig lægger en ny rød regering op til at vedtage en helt ny kønsneutral vielseslov, som sandsynligvis vil gøre ritualerne ens, uanset om der er tale om bøsser og lesbiske eller om heteroseksuelle par.
»Vi har forholdt os til den gældende danske lov, hvor man opdeler i ægteskab og registreret partnerskab,« siger biskop Peter Skov-Jakobsen, som om udsigten til en ny kønsneutral vielseslov konstaterer:
»Så skal der udarbejdes andre ritualer - så har vi en diskussion, vi skal tage.«
Allerede nu er der dog præster, som helt nægter at velsigne homoseksuelle. Heriblandt sognepræst på Lolland Jesper Bacher.
»Jeg er stærk modstander af kirkelige vielser af homoseksuelle. Jeg mener ikke, at der er belæg for det i Biblen, og vi kan ikke bare gøre noget, fordi vi har lyst, eller fordi tidsånden siger det. Kirken skal ikke være en vejrhane men en vejviser,« siger han.
Vrangvendt seksualitet
Ifølge Jesper Bacher er der ingen tvivl om Biblens holdning til homoseksualitet:
»Afvisningen af homoseksualitet er ganske entydig, på samme måde som at ægteskabet skal være mellem mand og kvinde. Ifølge Biblen er homoseksualitet en vrangvendt seksualitet, som nogle lever med og lider under,« siger han.
- Hvorfor mener du, at de lider?
»Alle, der har den seksualitet, lider under den. Det er ikke en seksualitet i pagt med Skaberens vilje. Nogle føler så, at det er o.k., andre ikke.«
Jesper Bacher understreger kraftigt, at homoseksualitet ikke er det eneste, der er vrangvendt:
»Homoseksualitet er et udslag af syndens kaos - de er ikke særlige syndige. Homoseksualitet er på linje med misundelse, hovmod, vantro og vold.«
- Men kirken står da åben for folk, der lider af jalousi eller hovmod?
»Ja, men det bliver ikke velsignet.«
- Så du vil sige nej til at vie homoseksuelle?
»Ja, det kan du stole på - endda højlydt. Jeg vil skrive og tale imod det. Det er at bevæge sig væk fra kirkens grundlag og en følgagtighed.«
Åndsfrihed
Sådan ser biskoppen i København ikke på sagen.
Sammen med biskoppen i Odense Kresten Drejergaard har Peter Skov-Jakobsen længe talt for kirkelig vielse af homoseksuelle.
»Jeg glæder mig til, at folkekirken bliver forpligtet på at stå til rådighed ved et vielses- og velsignelsesritual over for homoseksuelle,« siger han.
Biskoppen forholder sig med egne ord afventende over for en lovændring, der vil gå skridtet videre og gøre ritualerne ens.
- Hvordan lyder det i dine ører at tale om ægteskab i forbindelse med et homoseksuelt par?
»Vi har forholdt os til gældende danske lov og skelnet mellem de to ting. I den kirkelige sammenhæng har vi brugt ordene i rigtig mange år, og der er nogle for hvem, det er vigtigt, at ægteskab er mellem mand og kvinde.«
- Nogle af dine kollegaer mener slet ikke, at vielser af homoseksuelle hører hjemme i kirken, hvad siger du til det? De er jo trods alt ansat som embedsmænd i en stat, som nu vil gøre det lovligt?
»Det vigtige er, at Folkekirken som institution stiller sig bag et autoriseret ritual. Dermed skal vi yde den service og den gudstjeneste. Kirken er ikke som et politisk parti, vi er en stor organisation. Derfor tillader vi også den åndsfrihed, der er i, at man kan lade være, hvis man ikke vil. Men der vil være masser af præster, som intet har imod det, og de få, der har, vil være vigende, som tiden går,« siger Peter Skov-Jakobsen.

