Fornuften forsvinder i folkemængder
Sociologer advarer mod at søge simple sociale forklaringer på optøjerne i Vollsmose
Fyns Politi har anholdt seks personer ved en aktion i Vollsmose, efter at unge stormede skadestuen på Odense Universitetshospital mandag aften.


 Da London og en række andre engelske storbyer i sommeren 2011 blev ramt af omfattende optøjer, bragte avisen The Guardian en kommentar af formanden for den britiske forening af sociologer, professor John Brewer.
»Folkemængder er irrationelle,« skrev han. »Folkemængder har ikke motiver – det er alt for beregnende og rationelt. Folkemængders opførsel er dynamisk på uforudsigelige måder, og fornuft og motiv forsvinder.«
Kommentaren vakte opsigt blandt sociologer og er værd at minde om i forbindelse med optøjerne i Odense-bydelen Vollsmose, mener Christian Borch, der selv er lektor i sociologi på Copenhagen Business School og tidligere i år udgav bogen The Politics of Crowds på Cambridge University Press.
»Det har i mange år været den etablerede opfattelse inden for sociologien, at der er sociale, rationelle begrundelser for optøjer. Det er noget af det, som formanden for de engelske sociologer gjorde op med i sin kommentar, når han siger, at man også må forstå optøjer som irrationelle begivenheder,« siger Christian Borch. Og optøjerne i Vollsmose er måske netop sådan en type irrationel begivenhed: »På den ene side er det næppe tilfældigt, at sådanne uroligheder opstår i socialt udsatte områder, som vi også har set det internationalt i blandt andet London og Paris, men også i Göteborg i Sverige. Sådan noget sker ikke i Hellerup, og det har derfor nok noget på sig, at der er nogle sociale faktorer involveret. Men på den anden side kan de sociale forklaringer let blive en slags efterrationaliseringer for begivenheder, som måske i virkeligheden også er resultatet af en massedynamik, der opstår, når en masse mennesker bliver grebet af en bestemt stemning.«
Bortforklaring
Også professor i sociologi på Københavns Universitet Margareta Bertilsson vurderer, at en simpel social forklaring på optøjerne i Vollsmose ville være en efterrationalisering: »Formodentlig er det mennesker, der ikke er så ressourcestærke, som bliver stærke, når de finder sammen i en gruppe. Det kan man se som udtryk for nogle sociale problemer. Men så gør styrken i massen, at de taber kontrollen,« siger Margareta Bertilsson. Hun påpeger, at den slags massedynamikker typisk opstår, når folk i forvejen er forsamlede ved kollektive begivenheder:
»Ved eid-festen i Vollsmose var de på den måde allerede mobiliserede. Til hverdag er de måske ikke så stærke hver især, men sammen er de stærke, og så kan det gå galt. Andre gange går det godt, som vi så det med Det Arabiske Forår.«
Offerundskyldningen
En anden sociolog, der er skeptisk over for sociale forklaringer på optøjer som dem i Vollsmose, er lektor på Syddansk Universitet Mehmet Ümit Necef. Han advarer særlig imod én bestemt fortælling: »Forskere, lærere i folkeskolen og gymnasiet, journalister og intellektuelle kolporterer den tanke, at unge indvandrere er ofre for diskrimination og marginalisering. Den tankegang overtager de unge selv, og den bliver ofte brugt som en slags undskyldning eller bortforklaring for deres handlinger,« siger han.
»De pæne danskere, der læser Information og Politiken, skal lære at skelne mellem racisme og bekymring over muslimer og andre nydanskere. Der kan jo være god grund til bekymring, og det gør ikke nydanskerne til ofre for racisme.« Selv tænker Mehmet Ümit Necef, at de unge nydanskere, der raserede skadestuen, var drevet af en slags kollektiv rus.
»Jeg mener ikke, de er ofre for nogen diskrimination eller racisme, og derfor skal vi gentænke teorien om, at det er så synd for dem.«

