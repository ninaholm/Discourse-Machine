Handlede kvinder, der vidner mod bagmænd, skal belønnes med en opholdstilladelse, men holder det i retten?
Regeringspartierne vil give prostituerede, der er ofre for menneskehandel, opholdstilladelse, hvis de angiver deres bagmænd. Jurister advarer imidlertid om, at det risikerer at svække kvindernes troværdighed i en retssag


 Fremover skal handlede kvinder, der vidner mod deres bagmænd i retten, kunne få permanent ophold i Danmark. Det siger regeringspartierne nu efter i mange år at have talt for en lovændring på området, dog uden at have opbakning fra VKO.
»Vi vil bagmændene til livs, og vi vil beskytte kvinderne. Med det her forslag gør vi begge dele. Hvis ikke vi får disse kvinder til at arbejde sammen med politiet ved at give dem den rette beskyttelse, så får vi simpelthen bare ikke knaldet de bagmænd,« siger socialdemokraternes integrationsordfører Jacob Bjerregaard, som bakkes op af de øvrige regeringspartier SF og Radikale Venstre.
I S og SF’s integrationsudspil står, at i »Danmark skal vi gå forrest ved at tildele illegale prostituerede permanent opholdstilladelse, beskyttelse og hjælp, så fremt de bidrager til at angive deres bagmænd.«
Men forslaget møder kritik fra flere jurister, som advarer mod, at når man giver kvinderne ’betaling’ for at vidne i form af en opholdstilladelse, risikerer man dermed at svække kvindernes troværdighed i en retssag.
»Det er altid et problem, når man laver handler omkring sådan noget, så bliver de pågældende ikke så pålidelige vidner, som de ellers ville være. Det er det store og meget alvorlige argument imod den gældende retstilstand,« siger professor i Kriminalret ved CBS Vagn Greve, som understreger, at straffeloven muliggør en strafnedsættelse til dem, der medvirker til at få kriminelle straffet.
Norsk ja – svensk nej
Mens handlede kvinder i Norge kan få ophold, hvis de vidner mod deres bagmænd, er man i Sverige gået bort fra ideen. Netop overvejelserne omkring vidnernes troværdighed i en retssag, var afgørende. Man frygtede nemlig, at flere sager unødvendigt ville blive tabt, og at nogle bagmænd derfor ville gå fri.
Heller ikke Venstres politisk ordfører er begejstret for løftet om permanent ophold til de kvinder, der vidner mod bagmændene.
»Så gør man jo et vidneudsagn til en handelsvare. Det vil svække de handlede kvinders troværdighed, hvis de ’tjener’ på at vidne mod sine bagmænd,« siger Ellen Trane Nørby.
Men den kritik afviser Jacob Bjerregaard:
»Der er forvejen i retssystemet et incitament til at vidne. For eksempel er der masser af sager om rockere, der får en temmelig stor strafferabat mod at samarbejde. Det er et meget søgt argument i denne her diskussion,« siger han.
Ifølge Vagn Greve er det da også i overensstemmelse med loven, selv om man står over for et dilemma.
»Ja, det afgørende er, at den domstol, der skal dømme, får klare oplysninger om det, så man ved, at det pågældende viden ikke har samme pålidelighed som ellers,« siger professoren.
Hos Institut for Menneskerettigheder ser man positivt regeringens ønske om at sikre en bedre beskyttelse til ofrene for menneskehandel.
Men også her medgiver man, at det juridisk set kan være problematisk.
»Vi har jo ikke tradition for i Danmark at give vidner noget for at vidne. Og det er jo lidt det, der sker, når man tilbyder kvinderne opholdstilladelse som ’betaling’. Så det kan jeg godt forstå, at man kan være en smule forbeholdende over for,« siger jurist ved Institut for Menneskerettigheder, Nanna Margrethe Krusaa, som arbejder med menneskehandel.
Hvornår er det nok?
Selv om der kan være klare fordele i at beskytte kvinderne ved at lade dem blive i Danmark, har instituttet forbehold over for forslaget, så længe det ikke er færdigformuleret.
»Det er lidt uklart, hvad regeringen faktisk vil. Området er voldsomt komplekst, og man kan hurtigt komme til at træde helt ved siden af, trods gode intentioner,« siger siger Nanna Margrethe Krusaa og uddyber:
»Hvad nu hvis en kvinde angiver sine bagmænd, og den viden hun ligger inde med ikke er god nok? Hvor er beskyttelsen så henne? Hvor meget skal der til substansmæssigt i deres vidneudsagn, for at de kan opnå opholdstilladelse? Hvis ikke man tænker sådan en lov grundigt igennem, kan man risikere at stille kvinderne i en endnu dårligere situation.«
Derfor er det vigtigt, at regeringen tager sig tid til en grundig undersøgelse af de potentielle problematikker, inden man lovgiver på området, lyder det fra Institut for Menneskerettigheder.
Hos Center mod Menneskehandel, som er et organ under Social- og Integrationsministeriet, der koordinerer indsatsen mod trafficking i Danmark, hilser man forslaget velkommen.
»Det er en politisk afgørelse, men vi hilser vi forslaget velkommen, fordi de snævre muligheder for ophold netop er én af de udfordringer, vi selv har peget på tidligere,« siger leder af Center mod Menneskehandel Ole Thomsen.
Risikerer falske anklager
Skeptikere har tidligere advaret mod, at udsigten til ophold vil betyde en ny strøm af kvinder, der kalder sig handlede. Men den forklaring tror Nanna Margrethe Krusaa ikke på.
»Så vidt jeg ved, har erfaringerne fra Norge slet ikke vist, at det skulle være tilfældet. Man kunne selvfølgelig overveje en prøveperiode, hvor man kunne observere, om vi pludselig får et hav af anklager om menneskehandel. Men det tvivler jeg meget stærkt på kommer til at ske,« siger hun.
 
nogg@information.dk
mek@information.dk

