Danmarks afghanske fangedilemma
Frygten for mishandlinger i de afghanske fængsler har ført til en suspension af fangeoverdragelser. Men hvad skal Danmark nu stille op med tilbageholdte?
De danske styrker i Afghanistan har suspenderet fangeoverdragelse til Afghanistan.


 Det var en tilfreds forsvarsminister Nick Hækkerup (S), som den 15. maj på et samråd i Folketingets forsvarsudvalg fortalte, at Danmark midlertidigt havde suspenderet overdragelsen af fanger til fængselsmyndighederne i Helmand-provinsens hovedstad, Lashkar Gar, efter nye anklager om fangemishandling.
»Dette indebærer, at tilbageholder danske styrker en person, ville denne i øjeblikket – så længe den midlertidige suspension fortsat er gældende – ikke blive overdraget til NDS-faciliteten (de afghanske sikkerhedsmyndigheder, red.) i Lashkar Gar. Så vidt jeg er orienteret, har dette ikke været aktuelt. Det er måske ikke så overraskende, al den stund at det ikke er særlig ofte, at det er aktuelt at overdrage til de afghanske myndigheder,« sagde Nick Hækkerup og fortsatte:
»Jeg synes, at den midlertidige suspension viser, at vi tager vores internationale forpligtelser meget alvorligt. Det er jeg meget tilfreds med.«
Tre måneder senere er det imidlertid blevet aktuelt, efter at de danske styrker den 15. august tilbageholdt en lokal afghaner i forbindelse med en militæroperation i den uroprægede provins. Mistænkt for at have været med til at bygge og placere de frygtede vejsidebomber. Siden har afghaneren været tilbageholdt i en britisk »tilbageholdelsesfacilitet«.
Selv om forsvarsministeren i maj forventede, at suspensionen ville blive kortvarig, så har han i dag ikke noget bud på, hvornår Danmark atter kan begynde at overdrage fanger til afghanerne.
I stedet overvejer Nick Hækkerup nu, om de danske styrker – i samarbejde med de britiske i provinsen – selv skal retsforfølge og eventuelt dømme den mistænkte. Den dømte kan nemlig efterfølgende godt udleveres til afsoning i de afghanske fængsler. Den danske suspension gælder kun de såkaldte varetægtsfængsler i Lashkar Gah.
Fangemishandlinger
»Det er ikke afklaret, om vi kan få lavet en domsproces, hvor han i stedet for at sidde i et afghansk varetægtsfængsel så sidder i det britiske, mens domsforhandlinger og så videre finder sted ved en afghansk domstol. Eller hvordan man skal håndtere det. Det er jo første gang, at vi står i den situation, siden suspensionen,« siger forsvarsministeren.
Når Danmark siden den 24. april har haft suspenderet fangeoverdragelsen til NDS-faciliteten og de facto også til provinsfængslet, skyldes det, at briterne undersøger anklager om fangemishandlinger i provinshovedstadens fængsler, hvilket også har medført, at Storbritannien har suspenderet sine overdragelser.
Tæv med jernrør
Information har tidligere beskrevet, hvordan blandt andre den uafhængige afghanske menneskerettighedsorganisation AIHRC mener at have bevis for, at der foregik tæv med et jernrør i et af NDS’ fængsler i Lashkar Gah, ligesom der er beretning fra byens provinsfængsel om pædofili og seksuelle overgreb.
Siden sommeren 2011 har der netop siddet en dansk overdraget fange i provinsfængslet i Lashkar Gah.
Enhedslistens forsvarsordfører, Nikolaj Villumsen, efterspørger en afklaring på, hvad der skal ske med den tilbageholdte afghaner.
»Det er da godt, at forsvaret overholder, hvad de har sagt, at de ville gøre. Vi har jo set en række overgreb fra de afghanske myndigheder. Og Danmark skal selvfølgelig ikke udlevere fanger, hvis der er risiko for, at de kan blive mishandlet eller tortureret. Men man må samtidig sikre en rettergang, så vi ikke har en uskyldig, som bliver holdt fængslet hos briterne længere end tilladt,« siger Nikolaj Villumsen.
Blindgyde
Ifølge Claus Juul, juridisk konsulent i Amnesty International, så gælder der de samme principper i Afghanistan som Danmark, når det gælder tilbageholdte: De skal afhøres, retsforfølges eller løslades.
»Men hvis vi har gøre med mistænkte og vi ikke ved, hvordan vi får fremmet sagen, fordi vi ikke tør overlade det til afghanerne, så er det en blindgyde, der vil noget. Hele den moralske – og juridiske – begrundelse for at befinde sig i Afghanistan skrider jo noget, hvis vi – efter snart at have været i landet i et årti – må sige, at vi faktisk ikke råder over en værktøjskasse, som gør det muligt at sikre, at mennesker kan blive afhørt og retsforfulgt uden brug af tortur. Det er en falliterklæring,« siger Claus Juul.
Selv når suspensionen en dag bliver ophævet, betyder det ikke, at de danske styrker automatisk overdrager fanger til afghanerne.
Det er hver gang forsvarschefen, der på baggrund af en konkret individuel vurdering selv skal træffe beslutningen. Det er sket syv gange siden 2005.

