Fritstillet professor ansat på AAU



 Professor Birgitte Ahring, der blev fritstillet fra Danmarks Tekniske Universitet (DTU) efter uoverensstemmelser med ledelsen i marts måned, er blevet ansat på Aalborg Universitets tekniske fakultet. Her skal hun stå for 'at ansætte strategiske medarbej-dere' til et nyt center for bæredygtig energi og bioprodukter samt knytte forskergrupper i Aalborg, Esbjerg og Ballerup sammen. Ahring bliver konstitueret som professor på AAU og får det samme i løn som på DTU, indtil hun skal starte på sit nye job ved Washing-ton State University til august, skriver magasinet Forskerforum. Herefter håber dekan Frede Blåbjerg, at AAU kan ansætte hende i et 20 procents professorat. 
Aalborgs scoring af Ahring er den anden strandhugst hos DTU på kort tid. For en måned siden gik syv DTU-forskere over til Aalborgs Center for Teleinfrastruktur (CFIF). Men dekanen benægter overfor Forskerforum, at det er strandhugst: "Aalborg og DTU er da konkurrenter, men vi har hver vores profil uddannelsesmæssigt og forskningsmæssigt. Aalborg er nok lidt mere anvendelsesorienteret, hvor DTU står stærkt i nogle af de naturvidenskabelige grundvidenskaber. Men professor Ahrings arbejde på bioområdet passer altså perfekt ind i Aalborgs strategi, så da vi fik muligheden slog vi straks til." 

