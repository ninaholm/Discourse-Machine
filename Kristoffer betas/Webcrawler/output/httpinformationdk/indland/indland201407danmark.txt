Danmark vil omgå EU-forbud for at sikre støtte til forsvarsindustri
Med nyt regelsæt forsøger Erhvervs- og Vækstministeriet at sikre ordrer for milliarder til dansk forsvarsindustri i forbindelse med Danmarks køb af nye kampfly. Det risikerer at bringe Danmark på kant med EU’s forbud mod modkøb


 Med et nyt sæt administrative regler forsøger Erhvervs- og Vækstministeriet at sikre, at dansk forsvarsindustri trods et EU-forbud alligevel kan se frem til ordrer for op mod 30 mia. kroner som modydelse for Danmarks tilsvarende investering i nye kampfly. Det siger flere kilder til Information.
De såkaldte modkøbsordninger – hvor dansk forsvarsindustri får ordrer som modydelse for, at Danmark indkøber forsvarsmateriel i udlandet – er ifølge EU-Kommissionen ulovlige. Men erhvervs- og vækstminister Henrik Sass Larsen (S) forsøger nu at drible uden om forbuddet med de nye »Retningslinjer for industrisamarbejde«, der i al diskretion blev offentliggjort på Erhvervsstyrelsens hjemmeside i tirsdags.
»Der er en enkelt kattelem i EU’s forbud, som gør det muligt for Danmark at opretholde en vis mængde modkøb. EU’s regler siger, at modkøbsforpligtelser er i orden, hvis der er tale om projekter af ’væsentlig sikkerhedspolitisk betydning’ for Danmark, og det hul vil regeringen nu forsøge at udnytte så meget som muligt,« siger lektor Jens Ringsmose fra Center for War Studies på Syddansk Universitet. Kilder i Erhvervsstyrelsen bekræfter over for Information, at hensigten med de nye retningslinjer bl.a. er at sikre mulighed for modkøb i forbindelse med Danmarks kampflykøb.
»Målet med de nye retningslinjer er at opretholde så meget modkøb som muligt,« siger en central embedsmand, der ikke ønsker sit navn frem. Med de nye retningslinjer kan dansk forsvarsindustri se frem til modkøbsordrer for op mod 30 mia. kr., når Danmark i løbet af 2015 beslutter sig for at købe nye kampfly. Det største firma er Terma, og vicedirektør Jørn Henrik Levy Rasmussen bekræfter, at modkøbssystemet i praksis vil blive opretholdt, men »formentlig i mindre omfang end tidligere«.
Flere eksperter advarer imidlertid om, at Danmarks nye fortolkning af modkøbsreglerne vil blive nøje overvåget af EU-Kommissionen, der flere gange har gjort Danmark opmærksom på at modkøbskrav er i strid med reglerne for EU’s indre marked: »Det bliver interessant at se, om EU accepterer, at eksistensen af en dansk forsvarsindustri er en væsentlig sikkerhedsinteresse,« siger Kristian Søby Kristensen fra Center for Militære Studier ved Københavns Universitet.
Ifølge professor Michael Steinicke fra Aarhus Universitet er der »juridisk set ingen tvivl om, at modkøbsaftaler strider mod EU’s indre marked, men det er et politisk følsomt emne for mange af EU’s medlemslande, så det kan godt være, at EU-Kommissionen vælger at acceptere en relativ lempelig dansk fortolkning af reglerne«, siger han. Ifølge eksperterne risikerer den danske stat at blive indbragt for en dansk domstol eller EU-Domstolen, hvis EU eller en af de fire kampflykonkurrenter finder, at de danske modkøbskrav går for vidt. Det har ikke været muligt at få en kommentar fra Henrik Sass Larsen.

