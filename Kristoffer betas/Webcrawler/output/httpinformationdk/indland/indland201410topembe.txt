Topembedsmænd afviser interview om politisk pres i Irak-sag
Tidligere direktør for Udenrigsministeriet og den tidligere souschef for ministeriets Folkeretskontor ønsker ikke at blive interviewet til Information om det politiske pres vedrørende Irakkrigen, som flere embedsmænd beskriver i bogen ’Mørkelygten’


 Flere topembedsmænd afviser at lade sig interviewe til Information om det politiske pres, som flere anonyme embedsmænd hævder kom fra VK-regeringen, da Udenrigsministeriets jurister blev bedt om at vurdere det juridiske grundlag for Danmarks deltagelse i Irakkrigen i 2003.
De anonyme embedsmænd fortæller i bogen Mørkelygten af journalist Jesper Tynell, at der ikke var tvivl om, hvilket resultat de skulle nå frem til, da de skulle vurdere grundlaget for Danmarks deltagelse i krigen. Et grundlag, der blev beskrevet i et notat, som blev oversendt til Folketinget fra det såkaldte Folkeretskontor i Udenrigsministeriet.
Men den tidligere souschef i netop det kontor i Udenrigsministeriet, Peter Taksøe-Jensen, og den daværende direktør for selvsamme ministerium, Friis Arne Petersen, har ingen andre kommentarer end dem, de har bidraget med i andre medier.
Pressemedarbejdere for embedsmændene, der i dag begge er ambassadører, henviser til, at Information kan genbruge de citater, som tidligere været fremme i andre medier. Til Jyllands-Posten udtalte Peter Taksøe-Jensen i går:
»Jeg har ikke talt med Jesper Tynell, og jeg har ikke på noget tidspunkt fået et politisk direktiv om, hvad resultatet skulle være. Jeg kan ikke genkende fremstillingen, og jeg mener stadig, at det var den fagligt rigtige konklusion, som findes i papiret.«
Friis Arne Petersen har til Ritzau tidligere skrevet følgende i en mail:
»Det billede, de anonyme kilder angives at tegne, kan jeg ikke genkende. Tværtimod har der altid været vist stor respekt for, at Udenrigsministeriets juridiske tjeneste skulle have fuld uafhængighed til at analysere og konkludere i deres vigtige arbejde.«
Fogh afviser fuldstændigt
Men embedsmændene ønsker altså ikke at stille op til et uddybende interview. Heller ikke tidligere statsminister Anders Fogh Rasmussen (V) har over en længere periode ønsket at lade sig interviewe til Information om emnet. Om det pres, som de anonyme embedsmænd beskriver i Mørkelygten, sagde Anders Fogh Rasmussen onsdag aften i DR-programmet Vi ses hos Clement:
»Det kan jeg fuldstændigt afvise. Rent bortset fra, at jeg ikke vil gå ind og kommentere på anonyme tilkendegivelser.«
Over for Jyllands-Posten afviser flere navngivne embedsmænd fredag, at de er en af de flere anonyme kilder i Mørkelygten. Men det fremgår ikke, om disse navngivne embedsmænd mener, at de var udsat for et politisk pres i forbindelse med den juridiske vurdering af grundlaget for Irakkrigen. Hans Klingenberg, der var chef for Juridisk Tjeneste i Udenrigsministeriet i 2003, ønsker heller ikke at uddybe det spørgsmål over for Information.
»Jeg har ikke andre kommentarer end dem, jeg har givet til Jyllands-Posten,« siger Hans Klingenberg.
Han siger til Jyllands-Posten, at han ser frem til at vidne for Irak-kommissionen, der er nedsat til at undersøge grundlaget for Danmarks deltagelse i krigen. Kom- missionen har dog endnu ikke besluttet, hvilke vidne der skal indkaldes.
Den nu pensionerede embedsmand Tyge Lehmann, der dengang var kommitteret i folkeret, ønsker heller ikke at kommentere på det politiske pres, som de ano-nyme embedsmænd beskriver i bogen.
»Jeg kan ikke bidrage med noget,« siger Tyge Lehmann til Information.

