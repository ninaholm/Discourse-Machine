Det er formentlig spild af penge, men for en sikkerheds skyld ...
Venstres stort anlagte kampagne 'Bag facaden' handler ikke om regeringens politiske visioner, men om oppositionens 'uansvarlige politik'. Men effekten af den slags negative kampagner er svær at påvise, siger eksperter. Alligevel  er det måske ikke helt dumt
I Venstres kampagne-video
 'Bag facaden' bliver oppositionens to ledere, Villy Søvndal og Helle Thorning-Schmidt fremstillet som papfigurer med
 støtteben i ryggen.


 Scenen er et skummelt, mørkt industrilokale. Vandet drypper ildevarslende, og en larmende fabriksmaskine hoster i baggrunden. Et oplagt sted for et interview med oppositionens ledelse. Helle Thorning-Schmidt og Villy Søvndal konfronteres med en række kontante spørgsmål a la: »Hvordan kan I sikre tryghed og velfærd ved at forøge gælden med op til 270 milliarder kroner?«
De svarer ikke faktisk virker de lidt stive i betrækket, nærmest paralyserede. De nådesløse spørgsmål fortsætter, og pludselig vælter de to politikere om på betongulvet med et brag. Men bare rolig, det er ikke rigtige mennesker blot papfigurer med støtteben i ryggen.
Flytter ikke det store
Symbolikken er tydelig i den 40 sekunder lange video fra kampagnen 'Bag facaden' på Venstres hjemmeside.
Videoen suppleres af en række annoncer i gårsdagens aviser, hvor Helle Thorning-Schmidt og Villy Søvndal ligeledes fremstilles som ret flade facademennesker.
- Men kan sådanne kampagner få vælgerne til at sætte krydset ved regeringspartierne i stedet for oppositionen ved det snarlige valg?
»Kampagnen er klassisk valgkamp, der er ikke så meget nyt under solen, og den kommer ikke til at ændre det store,« vurderer Rune Slothuus, der er lektor i Statskundskab ved Aarhus Universitet og forsker i politikeres budskabers effekt på borgernes holdninger.
Også Christian Elmelund-Præstekær, der er adjunkt vedStatskundskab på Syddansk Universitet og har forsket i negative politiske kampagner, er skeptisk omkring 'Bag facadens' succespotentiale.
»Generelt har kampagner kun en lille effekt på, hvad folk stemmer. Resultater fra USA viser, at hvis en negativ kampagne skal virke, så skal den handle om politisk indhold og ikke personfnidder-fnadder, og så rykker det måske marginalt på vælgerne,« siger han.
Vi bliver så trætte
Lidt mere positiv er Frederik Preisler fra reklamebureauet Mensch.
»Det er så nemt at kritisere den slags kampagner, men den er bedre, end hvad vi tidligere har set fra Venstre. Nu kan vi måske ende den ørkenvandring, hvor statsministeren insisterer på at ligne en statsmand. Vi kan ikke klare flere annoncer med alenlange tekster og politikere, der kigger stålsat ind i kameraet,« siger Frederik Preisler, der ligesom Christian Elmelund-Præstekær og Rune Slothuus mener, at 'Bag facaden' lige såvel kunne være opfundet af oppositionen og handle om Lars Barfoed og Løkke Rasmussen.
Preisler giver kampagnen et hæderligt 7-tal og tilføjer, at karakteren gives for formen og ikke for indholdet.
»Der er jo ikke noget nyt i det her. Det er det, der er det helt store problem i dansk politik lige nu. Man bruger flere kræfter på at mistænkeliggøre den andens hensigt og evner end på at komme med nogle bud selv. Og vi bliver simpelthen så trætte,« siger han.
Terrorbalance
- Men hvis de formentligt ikke rigtig virker, og derudover risikerer at styrke den omsiggribende politikerlede, hvorfor så overhovedet poste penge i en kampagne som 'Bag facaden'?
» Grunden til, at det er svært at flytte stemmer mellem blokkene, skyldes, at der er balance i udspillene fra de forskellige partier. Venstre bliver på en måde nødt til at nævne det dårlige ved oppositionens politik, men det flytter alligevel ikke rigtig noget,« siger Rune Slothuus.
Alligevel kan ingen af partierne tillade sig at skrue ned for kampagnerne.
» Man kan se det som en form for våbenkapløb. Det kan godt være, at den enkelte kampagne ikke gøre det store, men hvis man lader være, så ændrer man normaltilstanden, for så er det jo kun modstanderen, der laver kampagne. Så kampagnen virker bedst ved, at den holder modstanderen i skak,« siger Christian Elmelund-Præstekær. Desuden kan man jo altid håbe på, at ens kampagne giver den udslagsgivende lille forskel, der ofte vinder et valg.
»En kampagne kan jo have en marginal effekt, og når man så står som partistrateg, så vil man selvfølgelig ikke løbe risikoen for, at det er den marginal, der afgør kampen. « siger Christian Elmelund-Præstekær.

