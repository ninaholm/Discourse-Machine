Dissidenten Jens Rohde
Engang var Jens Rohde den, som slog ned på kritikerne i Venstre. Nu er han selv den fremmeste kritiker af regeringens samarbejde med Dansk Folkeparti. ’I Venstre er vi nødt til fortsat at kunne rumme den diskussion, hvor vi er nogle som siger: Synes I nu også, at det er passende?’ siger han
 Jens Rohde (V) oplevede selv som politisk ordfører for Venstre ofte at blive spurgt af Birthe Rønn Hornbech og Christian Mejdahl, om hans forslag var ’passende’. Den praksis savner han i nutidens Venstre-gruppe.


 Den 45-årige EU-parlamentariker Jens Rohde er på mange måder anderledes end sine jævnaldrende i Venstre. Moren var tysk, faderen spillede bratsch og stiftede musikskolen i Viborg, og sønnen voksede ganske vist op i Venstres hjerteland, men hverken i Venstres Ungdom (VU) eller for den sags skyld i et politisk miljø. Jens Rohde spillede fodbold, stod på mål, men indså snart, at han aldrig ville blive høj nok til at drive det til noget mellem stængerne og kastede sig i stedet over en karriere som selvudlært sportsjournalist på Radio Viborg. Op gennem sin ungdom arbejdede Jens Rohde som DJ, reklamemand, leder af den lokale handelsstandsforening, journalist med mere – inden han i 1998 blev valgt til Folketinget.
Alligevel, eller måske netop derfor, så Venstres dengang nye formand Anders Fogh Rasmussen og den daværende magtfulde partisekretær Claus Hjort Frederiksen snart potentialet i Jens Rohde, om hvem det fortælles, at da han i 1994 speakede Viborg Håndboldklubs sejr i EHF-Cup’en, kom folk op på radiostationen i dagene derefter for at købe kassettebåndet med optagelsen.
Læs også: Rohde: Jeg har mødt forståelse og had efter mit partiskifte
Læs også: BLÅ BOG: Jens Rohde - fra Venstre-mand til radikal
Efter regeringsskiftet i 2001 gjorde Anders Fogh Rasmussen Jens Rohde til politisk ordfører, hvilket i alle partier er springbrættet til en ministerpost og mulighederne syntes uanede for ham.
Det løsgående missil
Men eller andet sted gik det galt for Jens Rohde. Måske var det fordi, at Jens Rohde selv afskrev sig en ministerpost ved afvise at offentliggøre sin kærestes økonomi, som Anders Fogh Rasmussen krævede af sine ministre. Måske var det fordi, at Jens Rohde som politisk ordfører – og statsministerens forlængede arm i folketingsgruppen – i lidt for udiplomatiske vendinger bad lidt for mange om rette ind efter partilinjen.
I hvert fald hjalp det ikke Jens Rohdes fremtidige muligheder i Venstre, at han dengang bad de liberalistiske såkaldte tesemagere omkring Søren Pind om at gøre det – rette ind. Jens Rohde fik ry for – med Helle Thorning-Schmidts (S) berømte ord – at være et »løsgående missil«. Hvilket fik ham til at svare med de lige så berømte ord: »Med et glimt i øjet kan jeg sige, at hun endnu har til gode at se mit missil«.
Læs også: Søren Gade: Rohdes exit er en lykkelig skilsmisse
Læs også: Østergaard: Rohde har længe matchet De Radikale
I 2006 tog Jens Rohde konsekvensen og stoppede i politik for at blive direktør på den nystartede TV 2 Radio, fordi dansk politik netop havde taget en drejning, så man forvekslede det, at »man gerne vil tages alvorligt, med at det skal være selvhøjtideligt«. Endnu en gang kunne Jens Rohde dog ikke holde mund, og efter blot et år blev radiodirektøren fyret efter en række kontroversielle politiske udtalelser. Men da Venstre i 2009 manglede en spidskandidat til Europa-Parlamentsvalget blev det til et comeback til Jens Rohde, blot for allerede at blive kasseret som spidskandidat af Lars Løkke Rasmussen i 2012.
Man ændrer sig over tid
Hvis hverdagen 950 kilometer sydpå i Bruxelles har været vejen til glemsel i den danske offentlighed for de fleste EU-parlamentarikere har det dog ikke været tilfældet for Jens Roh-de. EU-parlamentarikeren agerede kongemager for Kristian Jensen, da denne sidste år forsøgte at vælte Lars Løkke Rasmussen, og Jens Rohde har senest kritiseret statsministeren for at lukke øjnene for, at der er behov for fælles asylregler og regler for familiesammenføring i EU.
Mens Lars Løkke Rasmussen denne fredag præsenterer sin nye asylpakke – der blandt andet indeholder en teltlejr til flygtninge i Thisted – konstaterer Jens Rohde nøgternt, at den nuværende krise i parforholdet mellem ham og Venstre skyldes, at både partier og mennesker ændrer sig over tid.
Læs også: Kommentator: Rohde exit skaber ikke flugt fra Venstre
Læs også: Udlændingepolitik får V-medlem til at vælge Alternativet
»Når jeg kigger tilbage på de første år, hvor jeg var politisk ordfører, kigger jeg tilbage på en meget umoden mand. Jeg var præget af ungdommeligt overmod også i forhold til, hvad jeg syntes, at vi kunne tillade os som regering. Der er jeg blevet rundet gennem årene, blandt andet af ting som jeg oplever ude i den store verden. Jeg ser rigtig mange ting i Europa, og møder rigtig mange europæiske kolleger, som gør mig bevidst om, hvor ufattelig godt vi egentlig har det i Danmark. Og jeg bliver bevidst om nogle værdier, som er væsentlige: Det, at vi har en meget høj bund i samfundet, er helt, helt afgørende,« siger han.
»Vi snakker i øjeblikket så meget om sammenhængskraften i vores samfund. Ja, men den handler sgu ikke om, at vi ligner hinanden. Den handler i høj grad om nogle liberale grundlæggende principper og så det, at vi har en høj bund, der reelt giver folk lige muligheder. Jeg har set, hvordan finanskrisen har ramt forskelligt i de europæiske lande, og det er ikke samfundene med størst ulighed, som er kommet nådigst gennem krisen. Tværtimod,« forklarer han.
»Samtidig har det været vigtigt for mig at finde tilbage til det Venstre, som jeg meldte mig ind i. Det var Uffe Ellemann-Jensens Venstre, som dengang fokuserede meget på det europæiske samarbejde og den humanistiske nødvendighed. Et ord Uffe netop brugte. Jeg var stolt, når jeg gik fra landsmøder, og Uffe havde fortalt os, at hvis det var sådan, at man red på ryggen af folk uden dansk pas – mørk hår, skæg og brune øjne, som han jo selv havde – så hørte man ikke til i Venstre. Når jeg så oplever, at der for øjeblikket sker et normskred i samfundet, kommer jeg selvfølgelig til at ligne én, som ligger et pænt stykke fra Venstre. Så det er en kombination af, at der er sket nogle ting i Venstre, som efter min lærebog ikke er specielt liberale, og at der er sket en udvikling med mig«.
Alle definerer sig ud fra DF
– Men startede Venstre ikke allerede ved folketingsvalget i 2001 med at ride på ryggen af folk uden dansk pas?
»Jeg mener, at det var nødvendigt dengang at lave nogle stramninger af udlændingepolitikken. Men vi kom til at skabe et monster. Det monster handler om, at alle partier i dag har så uendelig travl med at adoptere både forslag og værdisæt fra Dansk Folkeparti. Det udgør normskreddet i samfundet: Alle definerer sig ud fra DFs værdisæt, fordi man er så bange for miste vælgere til partiet – selv om vi jo gør det alligevel, både Venstre og Socialdemokraterne. Det kan man ikke klandre Dansk Folkeparti for, og partiets synspunkter er lige så legitime som mine. Men jeg bliver bekymret, fordi det værdisæt hverken er liberalt eller byder på nogle løsninger på problemerne. Derfor forstår jeg heller ikke, at Venstre – Danmarks liberale parti – har så travlt med at skulle ligne DF. Venstre burde været et sundt modspil til DF, og så finder man løsningen et eller andet sted på midten.
– Din tidligere mentor i Venstre, Claus Hjort Frederiksen, er ellers kendt for at have sagt, at I netop har et værdifællesskab med DF?
»Det har han jo lov til at mene. Og det ser det jo også unægtelig ud til, nemlig at det er det samme, som – et langt stykke af vejen – er styrende for de to partier. Jeg deler bare ikke den opfattelse. Spørger du Dansk Folkeparti, lyder svaret også, at hvis der er noget, de ikke er i dag, så er det et liberalt parti. Og hvis Venstre definerer sig selv ud fra det samme værdisæt, som DF, så vi vel heller ikke liberale«
– Hvorfor er du så stadig medlem af Venstre?
»Jeg er medlem af Venstre, fordi jeg gerne vil insistere på, og kæmpe for, at Venstre holder fast i noget af det gamle værdisæt. Jeg tror på, at det er der, hvor løsningerne skal findes, og kan mærke, at den klangbund stadig er der, ude i baglandet. Det er muligt, at den ikke er der i alle dele af partiet på Christiansborg for øjeblikket, men den er der«.
– Er det, som kaldes højskolevenstre modsat handelsskolevenstre?
»Jeg sætter ikke mærkat på holdninger, men det er det Venstre, som er rundet af de klassiske dyder, og som stadig er der. Jeg ved da godt, at de er dødtrætte af mig i ledelsen på Christiansborg. Og det er da også træls hele tiden at have nogle, som er efter dem. Men nogle skal jo gøre det. Jeg kan godt selv huske, hvordan Christian Mejdahl og Birthe Rønn Hornbech var drønirriterende, da jeg var politisk ordfører og syntes, at vi bare skulle gøre som det passede os. Og at Venstre bare skulle lave det sammen med DF, fordi så fik vi mest muligt igennem. Der var der de to mennesker i Venstres folketingsgruppe, der hele tiden fortalte mig, at den ikke gik. Christian Mejdahl spurgte mig ofte, om jeg nu syntes, at det også var passende? Det er nødvendigt. Ellers bliver man meget hurtigt grebet af magtens arrogance. I Venstre er vi nødt til fortsat at kunne rumme den diskussion, hvor vi er nogle som siger: Synes I nu også, at det er passende?«.

