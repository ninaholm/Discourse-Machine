Fornyet kritik af dansk holdning til finansskat
Enhedslisten og organisationen IBIS kritiserer, at det danske EU-formandskab ikke har formået at skabe enighed om en finansiel skat i EU. Radikale Venstre ønsker en europæisk lønsumsafgift


 Efter endnu et ministermøde med et punkt om en europæisk skat på finansielle transaktioner på dagsordenen er skuffelsen over det danske EU-formandskab stor hos Enhedslisten og organisationen IBIS, som begge har argumenteret for at indføre en europæiske finansskat.
»Det er tragisk, at den danske regering har formået at overhale Angela Merkel højre om på dette område, og at de på ingen måde forsøger at fremme, at der kan blive indført en finansiel skat i EU,« siger Nikolaj Villumsen, EU-ordfører for Enhedslisten.
Konsulent hos IBIS, Jens Mattias Clausen, mener, at det danske formandskab forsøger at løbe fra ansvaret:
»Det danske formandskab forsøger nu at lade problemet gå videre til det cypriotiske formandskab, som overtager fra juli. Det er uholdbart,« mener han.
Efter godt og vel et halvt års sonderinger præsenterede det danske EU-formandskab i går et statuspapir for en europæisk skat på finansielle transaktioner. I statuspapiret foreslog det danske formandskab, at man enten valgte en såkaldt »stempelafgift«, som man kender fra England, eller en lønsumsafgift, som man kender fra Danmark, hvor bankerne betaler en skat efter, hvor mange medarbejdere de beskæftiger. Men ifølge Ritzau erkendte EU’s skattekommissær, Algirdas Semeta, at det ikke var muligt at nå til enighed blandt medlemslandene, og dermed kommer der ikke en finansskat, som gælder for hele EU i denne omgang. Men ifølgeNikolaj Villumsenskal den danske regering ikke have lov til at slippe så nemt. Partiet ser gerne, at der på EU-niveau bliver indført en lønsumsafgift.
»I stedet for at komme med konstruktive forslag, der måske kunne findes flertal for, kaster det danske EU-formandskab bare grus i maskinen med sine forslag. Der er intet dårligt i en lønsumsafgift. Lad os bare få den, men det erstatter ikke en skat på finansielle transaktioner, fordi sådan en vil kunne være med til at undgå fremtidige finanskrise, når der spekuleres mindre,« siger Enhedslistens EU-ordfører.
Kan styrke væksten
Kritikerne af en skat på finansielle transaktioner i samtlige EU-lande har blandt andet argumenteret med, at en sådan skat ville gå ud over væksten. Men for et par måneder siden fremlagde EU-Kommissionen en række såkaldte »tekniske notater«, som aflivede den myte. EU-Kommissionens embedsmænd skriver i notaterne, at en skat på finansielle transaktioner i hele EU kun vil betyde et mindre fald i BNP på 0,28 procent i 2050, end hvis man ikke indførte den. Hvis man indfører skatten og investerer provenuet i vækstfremmende initiativer, vil det i stedet kunne føre til en vækststigning i BNP i 2050 på 0,3 procent. Det bør dog retfærdigvis bemærkes, at EU-Kommissionens fremskrivninger er beregnet i en lukket økonomi, hvor der er en høj grad af forenklinger.
Kan forstærke samarbejdet
Radikale Venstres skatteordfører, Nadeem Farooq, er derimod fortaler for, at der indføres en lønsumsafgift på bankerne, hvis der skal indføres en finansskat på EU-niveau.
»Hvis vi skal beskatte bankerne, skal vi gøre det, så det har færrest mulig forvridende effekter på samfundsøkonomien. I det lys er en lønsumsafgift den bedst mulige løsning,« siger Nadeem Farooq.
Det forventes, at Tyskland og Frankrig i næste uge vil forsøge at skabe et flertal for at lave et »forstærket samarbejde« mellem en række EU-lande om at indføre en skat på finansielle transaktioner i de respektive lande, når nu ikke alle 27 medlemslande kan blive enige om at indføre en finansskat på EU-niveau. Et »forstærket samarbejde« kan etableres, hvis mindst ni lande bakker op.
Ifølge Nadeem Farooq bør Danmark ikke være et af de lande, der går med Tyskland og Frankrig, hvis de forsøger at etablere et forstærket samarbejde.
»Der er ingen grund til at lægge sig i slipstrømmen af Tyskland og Frankrig. Den strategi, som Danmark følger, med at regulere bankerne og beskatte dem fornuftigt er den rigtige i mine øjne,« siger han.

