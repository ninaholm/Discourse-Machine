Anklage: Regeringen har misbrugt ombudsmanden
Ifølge mediejurist Oluf Jørgensen har regeringen misbrugt en udtalelse fra Ombudsmanden om Bendt Bendtsens kalender som påskud til at fritage alle ministerkalendere fra aktindsigt


 Initiativet til den såkaldte 'kalenderlov', som et stort flertal i Folketinget vil vedtage i dag, er ikke som hidtil antaget først opstået under statsminister Lars Løkke Rasmussen (V). De første forberedelser til lovforslag 212, der vil skærme ministerkalendere mod offentlighedens nysgerrighed, blev nemlig gjort i Anders Fogh Rasmussens (V) sidste dage som statsminister. 
Det viser en aktindsigt, som Information har fået i Justitsministeriet.
Samtidig kritiserer mediejurist Oluf Jørgensen fra Danmarks Journalisthøjskole nu den begrundelse, som justitsministeren har givet for lovforslaget.
Først om baggrunden for L 212: Ti dage før Lars Løkke Rasmussen tiltrådte som regeringschef, sendte Statsministeriet et notat - 'udkast til brug for regeringens overvejelser om fremsættelse af lovforslag om aktindsigt i en ministerkalender' - til Justitsministeriet, der fire dage senere kvitterede ved at fremlægge en række 'overvejelser' om emnet på et møde i regeringens Koordinationsudvalg den 30. marts. På det møde har Anders Fogh Rasmussen som statsminister fungeret som formand for udvalget.
Selv om Justitsministeriet foreløbig har afvist at offentliggøre de pågældende notater og overvejelser, er der ikke megen tvivl om, hvad der officielt har sat regeringen i gang. Det er angiveligt en udtalelse fra Ombudsmanden, hvori Økonomi- og Erhvervsministeriet kritiseres for at have rettet i Bendt Bendtsens (K) kalender, inden en journalist fra Jyllands-Posten fik aktindsigt. 
I udtalelsen, som er fra den 4. marts, præciserer ombudsmanden, at også oplysninger i kalenderen om ministerens private aktiviteter og hans aktiviteter som partiformand er omfattet af offentlighedslovens såkaldte ekstraheringspligt. Kort fortalt går det ud på, at væsentlige faktiske oplysninger som udgangspunkt er underlagt offentlighed. 
Men som Ombudsmanden udtrykkeligt tilføjer, så har han ikke "herved taget stilling til", om den slags private oplysninger alligevel kan hemmeligholdes f.eks. med henvisning til de paragraffer i offentlighedsloven, som undtager "enkeltpersoners private, herunder økonomiske, forhold".
Gammeltoft misbrugt
Da justitsminister Brian Mikkelsen (K) den 5. maj fremlagde L 212 i Folketinget, understregede han, at regeringen fandt behov for "at afklare en usikkerhed" om gældende ret efter Ombudsmandens udtalelse. Og i det fremsatte lovforslag fremgår det kun af en parantes, at der faktisk er muligheder i den gældende lov for at undtage de private oplysninger.
Ifølge Oluf Jørgensen er det at misbruge Ombudsmandens udtalelse, fordi Hans Gammeltoft-Hansen jo netop har gjort opmærksom på, at oplysninger om private aktiviteter kan fjernes fra en aktindsigt, når bare det sker efter en konkret vurdering ud fra offentlighedslovens regler om beskyttelse af private forhold.
"Ombudsmandens afgørelser er således blevet misbrugt som påskud for lovændringen," konkluderer Oluf Jørgensen.
At der også må have været andre hensyn bag L 212 end en pludseligt opstået usikkerhed om Ombudsmandens udtalelse, fremgår af, at partierne V, K, DF, A, SF og R i samlet blok har afvist et ændringsforslag fra Enhedslisten, der havde foreslået, at det udelukkende skulle være ministrenes private aftaler, der blev undtaget fra aktindsigt, mens der var fortsat skulle være mulighed for offentlighed i resten af kalenderen.
Til gengæld for helt at undtage ministerkalenderne fra aktindsigt har V og K indgået en politisk aftale den 30. april med de fire øvrige partier, som pålægger ministrene af egen drift at offentliggøre oplysninger om deres rejser, gaver og repræsentationsudgifter. Selv om Oluf Jørgensen tidligere har udtalt sig positivt om denne informationspligt, så kritiserer han nu, at pligten ikke kan findes i L 212: 
"Den aktive informationspligt, der omtales i den politiske aftale, får ikke grundlag i loven og bliver dermed ikke en juridisk pligt," siger han.
Lukket for informationer
Oluf Jørgensen er ligeledes utilfreds med, at L 212 bliver lovgivning med tilbagevirkende kraft: 
"Alle begæringer om indsigt i ministerkalendere, der fremsættes efter lovforslagets fremsættelse, vil blive afvist. Der lukkes også for kalendere og kalendertilførsler fra tiden før lovforslagets fremførelse, mens den aktive 'informationspligt' derimod næppe får tilbagevirkende kraft. Der vil således blive lukket for informationer om ministres officielle, repræsentative gøremål for bl.a. hele Anders Fogh Rasmussens embedsperiode," siger han.
Det kan næppe heller være arbejdsbyrden med at besvare aktindsigter i ministerkalenderne, som har fået regeringen til at udarbejde L 212. Oplysninger fra ministerierne viser således, at offentligheden i alt har bedt om indblik i en ministerkalender omkring 170 gange, siden VK-regeringen tiltrådte. I gennemsnit svarer det til kun to aktindsigter pr. måned siden november 2001. 
I top ligger statsminister Anders Fogh Rasmussen med 21 aktindsigter i sin kalender, dernæst følger Bendt Bendtsen med 20 aktindsigter, mens Forsvarsministeriet kommer på en tredjeplads med 17 aktindsigter. 
Færrest kalenderaktindsigter har Undervisningsministeriet fået, nemlig fire, mens Miljøministeriet ligger næstlavest med fem aktindsigter. Endelig har hverken Udenrigsministeriet eller udviklingsministeren oplyst, hvor mange gange borgerne har ønsket at kigge Per Stig Møller (K) og Ulla Tørnæs (V) efter i kalenderen.


