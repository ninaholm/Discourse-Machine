Fhv. socialoverlæge: Tag folks oplevelser alvorligt
Efter at have læst artiklerne i Informations serie om medicinsk cannabis er Peter Ege, forhenværende socialoverlæge i Københavns Kommune, ikke i tvivl: Tag folks oplevelser alvorligt, når de mener, at de får den bedste lindring af cannabis
Peter Ege, forhenværende socialoverlæge i Københavns Kommune, mener ikke, at nogle af de personer, Information har talt med om brugen af medicinsk cannabis, kan betegnes som misbrugere. Og han mener, at man bør tage det alvorligt, når folk siger, at det virker for dem.


 
	Der er ingen, der siger, at cannabis ikke hjælper mod forskellige lidelser. Så det eneste problem er stoffets status som ulovligt narkotika.«

	Sådan siger Peter Ege, tidligere socialoverlæge i Københavns Kommune og i mange år fortaler for legalisering af cannabis.

	I Informations serie om medicinsk cannabis har læserne mødt en række borgere, der efter egen opfattelse har selvmedicineret sig med cannabis. Er det undskyldninger for et fortsat misbrug eller selvmedicinering?

	»Man er nødt til at tage folks erfaringer alvorligt, synes jeg. Det er gængs fremgangsmåde over alt i den medicinske verden, men når det kommer til cannabis, så bliver det pludselig anderledes. Så tæller folks egne oplevelser ikke længere,« siger Peter Ege.Ingen af de borgere, der har fortalt deres historie til Information, er misbrugere efter den tidligere socialoverlæges vurdering.

	»Nej, slet ikke. Misbrugere definerer man bl.a. som personer, der har en selvskadelig adfærd, men det er der slet ikke tale om her, tværtimod. Mens jeg havde med behandling af misbrugere at gøre, ville jeg ikke have drømt om at behandle en eneste af dem som misbruger.«

	Rus opleves som tillægsgevinst

	Sclerosepatienten Finn i Odense har tilladelse til det legale cannabis-middel Sativex som spray, men han synes, han får større lindring af at ryge en pibe hash. Det skal man tage hensyn til, mener Peter Ege.

	»Finn skulle efter min mening have legal adgang til rigtig hash. Det virker bedre for ham, og det er tilmed meget billigere. Hvis Finn havde levet i Californien, ville han kunne få en rekvisition til rigtig cannabis, og det ville være godt for ham.«

	Finn nyder rusen og det at være påvirket, og det er der ifølge Peter Ege intet problem i:

	»For myndighederne er rusen en bivirkning, men for mange sclerosepatienter er det anderledes. De ser rusen som en tillægsgevinst oven i effekten mod deres spasmer. Og hvorfor skulle personer med en invaliderende sygdom ikke have lov til at have det lidt sjovt?«

	Også sclerosepatienten Bo, der dyrker cannabis i sin lejlighed, burde ifølge Peter Ege kunne fortsætte med det:

	»Det ville da være en lettelse for Bo, hvis han kunne gøre det i fred og ro uden at skulle frygte for, at politiet ransager og beslaglægger det. Han har tydeligvis stor fornøjelse af at dyrke det og har fået en meningsfuld beskæftigelse sammen med andre sclerosepatienter.«

	Dorthe, som gerne vil give sin femårige søn Frederik cannabis, fordi han har en sjældent form for ikke-behandlelig epilepsi, skulle ifølge Peter Eges vurdering have adgang til stoffet legalt.

	»Dorthe er endnu et eksempel på en borger, der har læst sig til sin viden på nettet. Det ulykkelige er jo, at når cannabis er illegalt, så findes der ikke ordentlig rådgivning til folk. De overlades til sig selv og til nettet for at få viden. Dorthe er ikke interesseret i cannabis for rusens skyld, tværtimod går hun efter en form for cannabis uden euforiserende virkning. Det ville da være rimeligt, hvis hun kunne få det uden at skulle bekymre sig om, det er illegalt.«

	Så er der den nedslidte stilladsarbejder Jan, der hellere vil bruge cannabis mod sine konstante rygsmerter end de stærke gigtpiller ibuprofin, som han ellers kan få.

	»Her har vi endnu en patient, hvor man burde lytte til folks egne erfaringer. Vi ved, at de stærke gigtpiller kan give voldsomme problemer med maven, og Jan oplever at få bedre lindring ved at ryge hash, så det skulle han da have lov til.«

– Sundhedsstyrelsen mener ikke, at en rus er en ønskværdig tilstand?

	»Det skal en sundhedsstyrelse sikkert sige. Men dels er der jo en psykisk virkning i meget af den medicin, der er tilladt, dels opbygger personer med et jævnligt forbrug af cannabis en høj tolerance overfor stoffets euforiske virkning, men det virker stadig mod f.eks. spasmer og smerter.«

	Opleves som urtemedicin

	Om Liliane Moriello, der i Tyskland får lægeordineret to cannabispræparater fra det hollandske firma Bedrocan til at lindre smerter efter gigt og diskusprolapser, men som nu står overfor at skulle flytte tilbage til Danmark og derfor skal søge om dansk tilladelse til at kunne fortsætte med medicinen, siger Peter Ege:

	»Hendes beretning minder om flere af de andre borgeres. Hun har mange smerter og har prøvet alt muligt, som ikke rigtigt virker for hende, og da hun så prøver cannabis, får hun det rigtigt godt.«

	Sidste nyt for Lilianne Moriello er, at Sundhedsstyrelsen først vil kræve, at en dansk læge skal ansøge om en særlig udleveringstilladelse, som der så skal tages stilling til. Desuden skal Liliane Moriello bl.a. indsende dokumentation til Sundhedsstyrelsen for Bedrocans effekt på hendes indikation samt for »fremstillingsprocessen«, for produktets »fuldstændige sammensætning« og for »holdbarhed og emballage«.

	»Det lyder bøvlet. Jeg ved ikke, om det vil kunne lade sig gøre, men nemt virker det ikke,« forudser Peter Ege, der vender fokus på den enkelte patient:

	»Man kan ikke benægte hendes egen oplevelse af, at cannabis virker. For hende gør det, selv om det ikke er et videnskabeligt bevis efter Sundhedsstyrelsens standarder.«

	Det vil ikke nødvendigvis være helt umuligt at finde en alment praktiserende læge eller speciallæge, der kan søge om en sådan tilladelse for Liliane Moriello, vurderer Peter Ege.

	»Men det store problem er, at cannabis er et narkotikum, og derfor mangler der forskning, forsøg og information om den medicinske anvendelse. Problemet for sundhedsmyndigher og læger er også, at cannabis er en blandet suppe, og sundhedsbranchen kan bedst lide klinisk rene stoffer. For mange læger minder medicinsk cannabis mest om gammeldags urtemedicin, og det får dem til at rynke på næsen.«

Bo, Jan og Dorthe er opdigtede navne. Redaktionen er bekendt med deres navne

