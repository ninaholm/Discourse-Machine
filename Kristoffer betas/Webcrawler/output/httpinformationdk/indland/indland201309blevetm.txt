’Det er blevet mere mainstream at beskæftige sig med socialt udsatte’
Nogle af de skæbner, som vi før i tiden slet ikke var opmærksom på eksisterede, bliver nu i højere grad beskrevet i dokumentarfilm, radioprogrammer og bøger. Det er på trods af, at den reelle socialpolitik er så godt som forsvundet, mener forsker
Når Lisbeth Zornig går i stå under optagelser til Zornigs Zone, er producer Mikkel Clausen klar med råd.  Indtil videre har hjemløse, ensomme, skilsmisseramte, voldsramte, misbrugere, misbrugte og andre udsatte mennesker besøgt radiostudiet hos Radio24syv. Nogle gange fortæller gæsterne i studiet så hårde historier, at teknikeren bliver nødt til at forlade rummet.


 
	I et lille radiostudie på Radio24syv sidder Gunnar Hansen og fortæller om sit liv. Han er en voksen, velfungerende mand, men sådan har det ikke altid været. Som barn blev han tvangsfjernet og mod sin vilje placeret hos en bondefamilie, der gav ham ar. Ikke kun fysiske ar, som dem Gunnar Hansen har på sine ører fra knytnæveslag eller dem på hænderne fra de gafler, han fik stukket i sig. Der er også aftryk inden i ham, på den måde som et barn bliver mærket, når opvæksten er så langt fra tryg og kærlig, som man kan forestille sig.

	»Når du blev tvangsfodret, og dine plejesøskende havde hældt voldsomme mængder salt i din mad, hvordan føltes det så,« spørger radioværten Lisbeth Zornig og læner sig en anelse længere ind over bordet mod Gunnar Hansen.

	»Man bliver frygtelig tørstig bagefter. Det kan jeg godt love. Det er forfærdeligt, mere kan jeg ikke sige,« siger han og kigger ned på sine hænder.

	Der bliver stille i studiet. Lisbeth Zornig kigger på sin producer Mikkel Clausen. Der er kun de tre personer omkring bordet. Når historierne bliver rigtig grumme, er der ikke mange steder, øjnene kan flygte hen. Mikkel Clausen nikker til teknikeren i hjørnet af lokalet og en radiojingle går i gang.

	»Velkommen til Zornigs Zone,« lyder det og radiooptagelserne glider videre.

	Ansigt på de udsatte

	Hele Danmarks opmærksomhed blev rettet mod Lisbeth Zornig, da dokumentaren om hendes opvækst ’Min barndom i helvede’ blev vist på DR1 i 2011. Dengang var Zornig formand for Børnerådet, og detaljerne om hendes egen opvækst præget af misbrug og misrøgt var en øjenåbner for mange danskere. Siden har hun skrevet en bog om sin barndom og mønsterbruddet og arbejder nu en dag om ugen med journalist Mikkel Clausen på programmet ’Zornigs Zone’ på Radio24syv.

	Lisbeth Zornigs arbejde har ændret meget for omverdenens syn på socialt udsatte, og har for alvor fået sat spot på de laveste klasser i samfundets levevilkår. Først da Zornig tog danskerne med ud til de steder, hvor hun selv voksede op, blev det gjort lettere at forstå, hvordan udsatte mennesker i Danmark lever.

	»Folk tænkte: Gud, hun ligner jo mig i cowboybukser og har en længere videregående uddannelse,« siger journalist og instruktør Louise Detlefsen, som oplever, at der efter Zornigs dokumentar kom en større accept af, at der er nogen i Danmark, som har det svært. Efter at have set Lisbeth Zornigs dokumentar kastede hun sig selv over temaet i dokumentarfilmen ’Den usynlige arv’ om en fattig sønderjysk familie.

	En af Louise Detlefsens udfordringer var at finde den rette case, for hun ville ikke beskyldes for at have fundet nogen, som ikke var ’rigtigt’ fattige.

	»Bare det at sige ’fattigdom i Danmark’ var faktisk lidt tabubelagt. Mange gange endte vi med at diskutere, om der egentligt er nogen, som er fattige i Danmark, og så strandede hele snakken ligesom der,« fortæller Louise Detlefsen. Det viste sig dog på ferielejre for børn med få midler, at der var mange skæbner at vælge mellem. Dokumentarfilmen blev modtaget positivt og skabte stor debat blandt danskerne. Louise Detlefsen fornemmer i dag, at der er større interesse og øget samtale om de socialt udsatte.

	Efter filmen var blevet vist, modtog familien konvolutter med penge, malerudstyr til deres datter, splinternyt tøj og tilbud om, at deres børn kunne komme på ferie i udlandet. Det overraskede Louise Detlefsen, hvor stor en lyst folk havde til at hjælpe familien.

	»Jeg tror, der var et ønske i befolkningen om at hjælpe de udsatte børn, som fik lidt luft her,« siger Louise Detlefsen. Hun tror, at det bliver lettere for de fleste at forholde sig til sandheden, når man får konkrete ansigter på dem det handler om.

	Alene og overset

	Dokumentaristen Christian Sønderby Jepsen mener også, at Lisbeth Zornig har spillet en rolle i at tage hul på debatten om en ukendt del af Danmark, men som en del af denne bølge, skal Cavling-vinder Asbjørn With Christensen, som afdækkede Rebild Kommunes behandling af udsatte borgere, også tælles med, mener han. Og de journalister, som gik til bunds i Brønderslev-sagen, hvor en familie med ti børn levede under forfærdelige forhold.

	»Det er blevet mere mainstream at beskæftige sig med socialt udsatte,« siger Christian Sønderby Jepsen.

	Selv står han bag to dokumentarfilm, hvor de laveste klasser i det danske samfund skildres hudløst ærligt. Dokumentaren ’Blodets Bånd’ giver et indblik i, hvordan det egentlig er at leve i en familie med misbrug, tvangsfjernelser og benægtelser. Den prisvindende dokumentar ’Testamentet’ handler om to brødres håb og drømme, hvis de arver de penge, som de altid har regnet med.

	For Christian Sønderby Jepsen har det aldrig været et bevidst valg at skildre de laveste klasser i Danmark. Målet har blot været at fortælle gode historier fra miljøer, man sjældent skildrer i Danmark.

	»Der er nok ret mange mennesker i Danmark, som føler sig alene og overset, men når de føler sig set, f.eks. i en dokumentarfilm eller i en bog, kan de nok bedre forholde sig til at løse deres problemer. Det er det samme med kærlighedsromaner. Når vi læser dem, får vi også lyst til at løse vores egne kærlighedsproblemer,« siger han.

	Efter at have skildret den danske fattigdom hæfter Louise Detlefsen sig også ved, at en mere alsidig beskrivelse af de forskellige miljøer kunne være gavnlig.

	»Det er da fjollet, at alle danske børnefilm foregår i samtalekøkkener, når virkeligheden ikke er sådan,« siger hun.

	I forrige uge fremlagde social- børne- og integrationsminister Annette Vilhelmsen sin sociale 2020-plan og omtalte den som et »paradigmeskift« i indsatsen for de socialt udsatte. De to radiomagere, Zornig og Clausen, fra Radio24syv fornemmer det samme skift, men ser ikke målene som en markør for skiftet. At velfærdssamfundet stadig i høj grad fejler i at hjælpe de socialt udsatte, er ifølge Zornig og Clausen det, som har fået danske borgere til at lukke øjnene op for, at der må være årsager til, at antallet af hjemløse stiger, og at situationer, som den Brønderslev-familien levede i, opstår.

	»Det er ret kynisk, men politikerne taler om det, som borgerne ønsker. I perioder er det finanspolitik, miljøpolitik, og nu er det så socialpolitik. Det kan være en modedille, men jeg håber, at det holder ved,« siger Lisbeth Zornig Andersen.

	Inge Bryderup er professor i socialt arbejde på Aalborg Universitet og har skrevet bøger, der beskriver de sidste 100 års socialpolitik. Hun ser ikke umiddelbart et øget fokus på socialområdet.

	»Det afhænger af, hvor man leder efter fokus. I medierne kan det være rigtigt, men jeg vil snarere sige det modsatte. Fra politisk hold er socialpolitikken næsten forsvundet og er blevet til arbejdsmarkedspolitik eller beskæftigelsespolitik,« siger Inge Bryderup.

	Hun mener, at man med Annette Vilhelmsens »paradigmeskift« bevæger sig bort fra grundelementerne ved velfærdsstaten.

	»Ved at lave særlige vilkår for særlige grupper i samfundet skaber Annette Vilhelmsen en form for stigmatisering,« siger Inge Bryderup og henviser til de nye sociale 2020-mål, hvor man blandt andet har et mål om, at 50 procent af børn med særlige behov skal gennemføre en ungdomsuddannelse, mens den generelle målsætning er 95 procent.

	Producer Mikkel Clausen tror, at der er opstået en »kollektiv flovhed« i samfundet.

	»Vi har et så rigt samfund, som er så avanceret på alle mulige planer, og så har vi stadig nogle tusinder af mennesker, som har det fuldstændigt ubegribeligt dårligt. Trods denne kæmpe rigdom og kæmpe ekspertise vi har, er vi faktisk ikke i stand til at hjælpe de mennesker.«

	Hvis problemerne skal løses, er det ikke kun politik, der skal til. Individet skal også tage ansvaret for fællesskabet på sig, mener Zornig:

	»Vi bliver som samfund nødt til at række en hånd frem til naboen. Vi har fået sat det hele så forbandet meget i system i Danmark, at vi har glemt, hvordan man gør. Vi har glemt, hvorfor vi oprindeligt formede kommunen. Den er jo blot et formaliseret fællesskab. Vi skal af med denne her systembedøvelse, hvor vi placerer ansvaret hos nogen, vi ikke engang kender. Der er en forestilling om, at nogen må fixe det, og vi har betalt vores skat.«

	Socialklassetolk

	Formand for Rådet for Socialt Udsatte, Jann Sjursen, er umiddelbart positiv over for beskrivelser af socialt udsatte i medierne. Men ikke uforbeholdent.

	»Det er med til at give mange borgere et langt bedre indblik i, hvordan hverdagen ser ud for socialt udsatte borgere, og det kan fremme forståelsen for, hvilke problemer de udsatte borgere lever i,« siger Jann Sjursen og tilføjer sin betænkelighed ved den øgede fokus på socialt udsatte især i realityprogrammer.

	»De socialt udsatte kan blive en del af den underholdning, som tv-dækningen også er. Selvfølgelig kan man gennem dokumentarer formidle en virkelighed, som mange af os ikke har en jordisk chance for at kende til, men mediet skaber også en kunstig relation, hvor nogen passivt kigger på og andre lader sig underholde,« siger Jann Sjursen.

	Den kritik er producer Mikkel Clausen glad for, at programmet Zornigs Zone aldrig har fået. Når Gunnar Hansen fra dagens optagelser fortæller om sin opvækst, skal han ikke være underholdning for underholdningens skyld.

	»I dag bliver de socialt udsatte ofte portrætteret i reality-tv. Bare tænk på De Unge Mødre og Big Brother. Medierne bruger socialt udsatte som underholdning og til at skaffe seertal. Vores program handler om at give de udsatte en stemme, så man faktisk sætter sig ned og lytter til, hvad for nogle liv de har levet,« siger Mikkel Clausen.

	Han mener, at man først kan ændre vilkårene for de svageste borgere, når man ved, at de og deres problemer eksisterer. Og her ser han Lisbeth Zornigs rolle som en helt unik indgang.

	»Hun er en socialklassetolk,« siger Mikkel Clausen og Lisbeth Zornig nikker medgivende.

	»Jeg ser mig selv som sådan en tværkulturel andengenerations indvandrer, der taler flere sprog,« siger hun, da hun har sagt farvel til Gunnar Hansen og byder dagens næste gæst – en forsker i socialpolitik – velkommen.

