SF-bagland: Find balancen mellem ideologi og pragmatisme
Pia Olsen Dyhr er indtil videre eneste kandidat til formandsposten i SF, og hun nyder opbakning fra en række formænd for partiforeninger og storkredse i partiet, som Information har talt med. Nu står kampen om, hvor pragmatisk partiet skal være i fremtiden
Pia Olsen Dyhr (i rødt) sammen med andre medlemmer af SF’s folketingsgruppe efter deres gruppemøde tirsdag. Hun er indtil videre eneste formandskandidat i partiet og nyder bred opbakning – blandt andet fra en række lokalformænd i partiet, som Information har talt med.

SF’s foreløbig eneste kandidat til formandsvalget, Pia Olsen Dyhr, nyder tilsyneladende stor opbakning i baglandet. Markante SF’ere som tidligere skatteminister Jonas Dahl (SF), folketingsmedlem Trine Pertou Mach og folketingsmedlem Özlem Cekic har erklæret deres støtte til den tidligere transportminister.Og opbakningen deles også blandt en række af SF’s formænd for partiforeninger og storkredse, som Information har talt med.»Jeg tror, hun er et godt bud på en formand,« siger Poul Reher Jensen, der er storkredsformand for SF Københavns Omegn.»Hun har tilstrækkelig erfaring og respekt hos andre partier. Min erfaring som lokalpolitiker siger mig, at når man skal forhandle vigtige aftaler, så er det vigtigt at have en personlig relation til dem, man forhandler med og respekt fra dem. Og det har Pia,« siger han.På trods af opbakningen forestår der en vigtig opgave for en kommende formand for partiet. Partiet står over for en vælgerflugt, og samtidig skal den nye formand formå at balancere mellem kompromis og partiets ideologiske standpunkt, mener flere stemmer fra baglandet.Nytter ikke at øge ulighedenLars Jørgensen, formand for SF-Bornholm, beretter om et medlemsmøde i partiet, som han deltog i torsdag aften. Her forklarede et medlem af landsledelsen om situationen i partiet set fra ledelsens synspunkt.»Så råbte og skreg vi lidt af hinanden. Det plejer vi at gøre i SF. Så holdt vi op med det, for det var ikke konstruktivt. Så måtte vi prøve at se fremad,« siger han.»Det, vi blev enige om, var, at i det øjeblik man glemmer sine rødder, så bliver man rodløs og begår frygtelige fejl. SF er og skal være et socialistisk parti, men et pragmatisk socialistisk parti.«»Derfor er vi selvfølgelig villige til at indgå kompromis. Men inden vi går i gang med formandsvalget skal vi have fundet ud af, hvor vores grænser går. Der mener jeg Pia Olsen Dyhr er ganske strålende. Vi regnede i går med, at Jonas Dahl også var med i spillet. Vi var blevet enige om at hælde i retning af Pia. Da vi så fik en sms om at hun stillede op, så var der spontane klapsalver.«Lars Jørgensen har en del af formlen til, hvordan man udregner grænsen mellem magt og idealer:»Når der står i partiprogrammet, at SF skal arbejde for øget lighed, så nytter det ikke, at man sidder i en regering, der øger uligheden. Og det har regeringen gjort. Der går grænsen, synes jeg,« siger han.Allan Norré Pedersen, der er storkredsformand for SF i Nordjylland, mener, at partiet i fremtiden skal være varsom helt fra starten, når man begynder at skrive et eventuelt regeringsgrundlag med andre partier.»Vi skal ikke gå med, når der står i regeringsgrundlaget, at vi skal videreføre VK-regeringens økonomiske politik. Så gør vi det svært fra starten. Det skal være med en selvstændig profil, og vi skal bevare den,« siger han.Hvornår er nok nok?En del af de SF-medlemmer, som Information har talt med har svært ved at definere netop grænsen mellem pragmatisme og ideologi. Spørgsmålet står stadig åbent.Tidligere hovedbestyrelsesmedlem Benjamin Bilde Boelsmand og nuværende medlem af SF Aarhus Nord efterlyste i går på Facebook svar på følgende spørgsmål:»Til de, der mener, vi skulle være blevet i regering, har jeg brug for at vide: Hvornår ville nok være nok? Hvad skulle der til for, at vi skulle trække os fra regeringen? Et eller anden sted på et kontinuum fra salget af DONG til et absurd forslag a la ’nedlæg retssystemet og køb vingummibamser for alle pengene’ er det oplagt, at SF måtte trække sig fra regeringen. Men er vi tættest på DONG eller på vingummibamserne – og hvordan ville I foretage denne vurdering?« skrev han henvendt til andre partimedlemmer.Men hvis Pia Olsen Dyhr sætter sig i formandsstolen hos SF, er der en række nye udfordringer nu, hvor SF står uden for regeringen. Det gør det både sværere og nemmere at tegne grænsen, mener SF’s storkredsformand i Østjylland, Eigil Holm Nielsen.»Nu er vi jo bundet af en lang række forlig, vi indgik mens vi var i regering, og det havde været rart, hvis vi var kommet ud af regeringen, inden for eksempel kontanthjælpsreformen blev vedtaget. Det, vi kan gøre nu, er at hjælpe med at lave løsninger, for alle dem, der falder i huller ude i kommunerne. For eksempel de syge, der bliver erklæret uddannelsesparate, det har ikke noget med sund fornuft at gøre.«»Nu er vores udgangspunkt ændret, og vi kan gøre noget andet, end der var tilladt dengang.«
