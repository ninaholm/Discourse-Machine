Fyringstruet professor siger selv op
Linda Maria Koldau siger op som musikprofessor på Aarhus Universitet på baggrund af nye oplysninger fra ombudsmanden. Oplysninger fra et lukket møde med den øvrige lærerstab i august 2011 afslører, at AU aldrig har haft til hensigt at ’genoprette det gode samarbejde’, mener hun
Linda Maria Koldau under en debat om tilstanden på de danske universiteter.


 Allerede i august sidste år gjorde en samlet lærerstab på Musikvidenskab det klart for ledelsen på Aarhus Universitet, at de ikke længere ønskede at samarbejde med musikprofessor Linda Maria Koldau.
Det skete på et møde mellem den øvrige musiklærergruppe, institutleder Niels Lehmann og dekan på det humanvidenskabelige fakultet, Mette Thunø, og i en samtidig skrivelse fra lærergruppen. Men sagens hovedperson, Linda Maria Koldau, hører først om mødet nu efter at have fået universitetets redegørelse til partshøring fra ombudsmanden.
Koldau føler, at ledelsen på universitetet er gået bag hendes ryg ved ikke at have orienteret hende om mødet. I stedet ventede dekanen og institutlederen fire måneder på, at en ekstern konsulent udredte situationen og konkluderede, at der var betydelige samarbejdsproblemer på Musikvidenskab, og at de hovedsageligt kunne tilskrives Linda Maria Koldau.
Derfor har Koldau mistet troen på, at ledelsen virkelig ønsker at »genoprette det gode samarbejde«. Nu har hun sendt sin opsigelse til rektor Lauritz B. Holm-Nielsen.
»Aarhus Universitet har mistet al deres troværdighed, fordi de ikke har orienteret mig om det her møde, derfor ser jeg ingen grund til at blive på universitetet og forsøge at genoprette et uønsket samarbejde,« lyder det fra Linda Maria Koldau.
»Konsulentrapporterne og advarslen er jo en ren farce, når fundamentet har været, at kollegerne på musikvidenskab har det så svært med mig, at de ikke vil samarbejde,« siger Koldau, der dog først ønsker at fratræde ved udgangen af 2012, så hun kan færdiggøre vejledningen af sine studerende og varetage undervisningen året ud.
Dårlig ledelse
Heine Andersen, professor i sociologi på Københavns Universitet, har tidligere kritiseret den måde, Koldaus ytringsfrihed er blevet begrænset på med henvisning til begrebet ’kollegial fortrolighed’. Han forstår godt, at Koldau har valgt at sige op selv.
»Men det er yderligere beklageligt af den grund, at det så muligvis ikke bliver undersøgt til bunds, om ledelsen har handlet inden for rammerne for god ledelse – de formelle såvel som de uformelle,« siger han.
Han mener, det virker som meget dårlig ledelse, set udefra, at man ikke er i stand til at håndtere sådan en konflikt.
»Hvis et samarbejde ikke kan fortsætte, så har ledelsen jo mange andre muligheder end at fyre den ene part,« siger Heine Andersen, der mener, at det mest nærliggende ville have været at flytte Linda Maria Koldau til en anden afdeling, som hun også selv havde kæmpet for.
»Jeg kan ikke forstå, hvorfor det ikke skulle kunne lade sig gøre på så stor en institution at skille parterne ad,« siger han.
Lektor på Aarhus Universitet Asger Sørensen, der er en af de AU-ansatte, der har kritiseret universitetets håndtering af sagen, mener, det er trist for det danske universitetsliv og videnskab, at Koldau-sagen får den udgang. For han anser kernen i konflikten for at være ledelsens ageren.
»Ledelsen ser bevidst eller ubevidst al form for konflikt på universitetet som samarbejdsproblemer, og Koldau-sagen er en typisk konflikt, hvor hun bliver set som ukollegial, fordi hun har kritiseret musikvidenskab offentligt. Det er ikke et samarbejdsproblem, uanset hvor svær hun er at samarbejde med, men en af den slags faglige konflikter, som videnskab næres af. Hvis en universitetsledelse ikke forstår den dynamik, så er den en trussel imod videnskaben,« siger Asger Sørensen.
Evner ikke samarbejde
Institutleder Niels Lehmann har ingen kommentarer til Koldaus opsigelse eller til spørgsmålet om, hvorfor man bad en konsulent om at bruge fire måneder på at udrede nogle samarbejdsproblemer, som medarbejderne ikke ville rette op på. Men i sin redegørelse til ombudsmanden skriver han:
»For dekanen var det imidlertid vigtigt at tilvejebringe en uvildig analyse af de sammenbrudte kollegiale relationer for at skabe sig et handlingsgrundlag (…)«.
Studieadjunkt på musikvidenskab Martin Guldberg Jensen forklarer, at lærergruppen skrev til ledelsen for at gøre opmærksom på, at samarbejdet med den nye musikprofessor ikke fungerede, og at Linda Maria Koldau havde givet urigtige oplysninger i mediedebatten, som kun gjorde situationen endnu værre.
»Vores indtryk er, at Linda aldrig har villet eller evnet at samarbejde med os,« siger Martin Guldberg Jensen.
Ledelsens reaktion på medarbejdernes henvendelse er ifølge ham, at der blev sat eksterne konsulenter ind for at mediere imellem de ansatte og Koldau.
»Vi blev banket på plads og fik at vide af ledelsen, at vi skulle samarbejde,« siger han og tilføjer, at ledelsen sagde, at de også ville orientere Linda Maria Koldau om intentionen og rammerne for konsulentforløbet. Det var på baggrund af konsulent–rapporten, at Linda Maria Koldau i januar fik en advarsel for de samarbejdsproblemer, hendes ytringer i medierne havde skabt.

