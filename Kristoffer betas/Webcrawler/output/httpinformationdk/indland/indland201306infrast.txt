Infrastruktur for elbiler overlades til private virksomheder
Det er et demokratisk problem, at infrastrukturen til elbiler ikke koordineres af staten, mener forsker i bæredygtig omstilling
 
	I Danmark er der tradition for, at det er statens rolle at tage sig af infrastruktur, men på elbilområdet er der altså i høj grad kommercielle interesser i spil. Ejere af elbiler må kigge langt efter lademuligheder efter Better Place's konkurs. Foto: Scanpix


 
	Mens boet fra det konkursramte elbilselskab Better Place gøres op, diskuteres elbilens fremtid i Danmark.

	De offentlige instanser har valgt ikke at involvere sig på markedet udover at give afgiftslettelser, så udbygningen af ladenetværket er overladt til private virksomheder. Men spørgsmålet er, om private firmaet og ikke staten bør have ansvaret for den danske infrastruktur til elbiler, påpeger postdoc Jens Stissing Jensen fra Center for Design, Innovation og Bæredygtig Omstilling på Aalborg Universitet.

	»Lige nu giver vi slip på en demokratisk samfundsudvikling, når planlægningen overlades til private virksomheder,« siger Jens Stissing Jensen og understreger, at det på nuværende tidspunkt alene er op til private virksomheder, hvor kommende stationer for opladning af elbiler bliver placeret.

	I Danmark er der tradition for, at det er statens rolle at tage sig af infrastruktur, men på elbilområdet er der altså i høj grad kommercielle interesser i spil.

	»Fra et demokratisk synspunkt kan man sagtens problematisere, at private interesser går ind og definerer på lang sigt, hvordan mobiliteten skal udvikle sig. Faren er, at der ikke kommer en demokratisk debat om, hvordan det skal være,« siger Jens Stissing Jensen.

	En demokratisk udfordring

	Efter Better Places konkurs er den eneste elbiloperatør, som sætter offentlige tilgængelige ladestandere op, firmaet Clever. Clever har i øjeblikket over 200 ladestationer i landet og udvider i stor stil. Ved årets udgang er deres målsætning at have opstillet 400 ladepunkter. Firmaet vurderer selv, hvor de mener, behovet for ladestandere er størst. Hvis de opsætter dem på kommunal grund, skal der dog søges om tilladelse

	I øjeblikket har Clever indgået en aftale med Dansk Supermarked og har placeret ladestandere udenfor 36 Føtex-butikker og alle landets Bilka-butikker. Også foran shoppingcentre, biografer, hospitaler og andre knudepunkter, hvor folk bruger meget tid, bliver der stillet ladestandere op.

	Det er ifølge Jens Stissing Jensen en forandring fra, hvordan sådanne beslutninger blev taget tidligere, og en væsentlig udfordring for demokratiet.Det overordnede blik på infrastrukturudviklingen forsvinder,« siger han.

	Hos Clever er placeringerne af ladestanderne valgt ud fra den forventede trafikmængde på det pågældende sted, som gør investeringen kommercielt interessant, forklarer direktør for marketing og kommunikation hos Clever Lise Kirkegaard.

	Firmaet forsøger også at undgå sorte huller, så forbrugerne kan føle sig sikre hvor som helst i landet. Men det er primært en sikkerhedsforanstaltning. De fleste opladninger, hele 90 procent, foregår ved ladestandere i private hjem, når bilen alligevel ikke bliver brugt.

	Clever placerer ladestanderne på steder, hvor folk naturligt har daglige gøremål, mens de lader deres elbiler op. Men også hos Clever så man gerne, at det offentlige tog en del af ansvaret for at placere ladestanderne og støttede mere op om projektet. »Jeg synes, at det ville være en rigtig god idé, hvis det offentlige stillede placeringer til rådighed og hjalp med grave- og tilslutningsarbejde. Så kunne de private virksomheder tage sig af resten. Den rollefordeling ville give god mening,« siger Lise Kirkegaard.

	Et demokratisk problem mener hun imidlertid ikke det er, atClever alene bestemmer, hvor ladestationerne skal stilles op.

	»Hvis der ikke havde været private aktører ligesom os, havde der slet ikke været noget ladenetværk. Det er jo sat op for udelukkendeprivate midler,« siger hun.

	I Norge er det statslig strøm

	I Norge har staten taget ansvaret for at placere ladestandere til elbiler. Rundt omi landet er der stillet ladestationer op, som kører på reststrøm, så elbilejerne kan lade op kvit og frit.

	Men løsningen er ikke problemfri. Ladestanderne, som er blevet stillet op, er allerede nu forældede og er længe om at oplade strøm på elbilerne. Og det er vanskeligt at få private aktører ind på markedet for at modernisere udstyret, når kunderne er vant til gratis strøm.

	Som Information skrev i sidste uge, har Københavns Kommune givet kuratorerne for boet efter det konkursramte Better Place en frist, der udløber i denne uge.

	Inden denne frist skal kuratorerne komme med svar på, hvad der skal ske med Better Places ladestandere. På nuværende tidspunkt er standerne lukkede for de 500 kunder, der nåede at købe en elbil fra Better Place inden virksomhedens konkurs. Også de 12 stationer rundtomkring i landet, hvor man kunne skifte til et fuldt opladet batteri, er lukkede. Og Better Place-kunderne er derfor nødsaget til at tanke op fra deres egne stikkontakter, hvilket tager markant længere tid end ved superladestandere. En situation, som en af kunderne i fredagens Information beskrev som »vanvittig«.

	 

