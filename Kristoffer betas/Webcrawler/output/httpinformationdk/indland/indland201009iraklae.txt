'Irak skal lære at klare sig selv ...'
Det har aldrig været hensigten, at Danmark i al evighed skulle give store summer bistand til Irak, siger udviklings-minister Søren Pind. 'Der er jo lande, der er langt fattigere på kloden'


 - Hvorfor har regeringen besluttet at udfase bistanden til Irak?
»Jeg har jo netop i år besluttet at fortsætte støtten til Irak. Men jeg har omlagt støtten, fordi jeg mener, vi kunne gøre tingene bedre. Der er dog på finanslovforslaget for 2011 afsat 75 mio. for perioden 2011-13,« siger udviklingsminister Søren Pind (V).
- Det er jo kun halvt så meget som før?
»Det er så rigtigt, at vores støtte fremover er på et andet niveau end tidligere, men Irak er jo også et andet sted i deres udvikling nu, end de var tidligere. Derfor skal vi tilpasse bistanden til udviklingen. Det har jo aldrig været hensigten, at Danmark i al evighed skulle give store summer bistand til Irak. Vi skal hjælpe dem på fode, og det gør vi. Men der er jo lande, der er langt fattigere på kloden. Grundlæggende kan vi jo ikke støtte alle lande, alle steder, til alle tider.«
- Hvorfor mener du, at udvikling er alfa og omega i bestræbelserne på at stabilisere Afghanistan, men ikke Irak?
»Civil udvikling er skam afgørende for at få stabiliseret Afghanistan. Skoler, veje, sundhed, job - alt det skal der til for at skabe en ny situation og vise afghanerne, at der er en bedre fremtid, hvis vi holder Taleban fra magten. Den samme mekanisme har været gældende i Irak, og vi har været med til at skabe nogle fremskridt.«
- Og det er ikke nødvendigt længere?
»Irak har i dag nogle helt andre ressourcer til rådighed end Afghanistan - som er blandt verdens absolut fattigste lande. Det, vi har lavet de senere år i Irak, har fokuseret på kapacitetsopbygning af centrale myndigheder i Bagdad, så Irak selv kan udnytte sine ressourcer bedre.«
Kritisk tidspunkt
- Internationale NGO'er i Irak advarer i rapporten Fallen off the Agenda? om risikoen for, at vi får en ny voldsbølge i Irak, hvis vi beskærer bistanden nu. Er du villig til at løbe den risiko?
»Vi har i en årrække været med til at stabilisere Irak, og det er heldigvis gået fremad. Valg er afholdt flere gange, sikkerheden forbedret, og hverdagslivet så småt vendt tilbage. Jeg ved godt, der stadig er masser af problemer, og der vil være risiko for tilbageskridt undervejs, men Irak er grundlæggende på rette kurs. Og Irak har flere ressourcer end mange andre lande i verden. Så det er naturligt, at landet gradvist skal stå mere på egne ben. Vi støtter stadig, men målet er jo, at de skal kunne klare sig selv. Det er den proces, vi er i. Og nej, den er ikke risikofri.«
- NGO'er og eksperter siger, at selv om Irak er relativt velstående, kommer landets indtægter ikke millioner af svage irakere til gode, f.eks. internt fordrevne og børn?
»Vores rådgiver på menneskerettighedsområdet har bl.a. etableret træningskurser for embedsmænd i kvinders rettigheder, kriminalret og børnebeskyttelse. På den måde når vi jo netop samfundets udsatte grupper som eksempelvis børn og kvinder. Det er planen, at vi i den næste fase af bistanden fortsætter med også at fokusere på disse grupper. >«
Irakerne skal selv
- Har Danmark som en del af Irak-koalitionen et særligt moralsk ansvar for at aflevere et stabilt Irak og synes du, vi lever op til det?
»Jeg mener bestemt, at Danmark bidrager - og har bidraget - til opbygningen af et stabilt Irak. Men det er samtidigt vigtigt, at irakerne selv tager et ansvar for udviklingen. Vi vil gerne hjælpe, men der er også mange lokale ressourcer i Irak, især når du sammenligner med mange andre fattigere lande på kloden.«
- Hvorfor har du fyret konsulentfirmaet NIRAS som leverandør af dansk bistand til Irak?
»Der er ikke tale om, at NIRAS er blevet fyret. Jeg omlagde bistanden og valgte bl.a. at arbejde mere multi- lateralt i Irak. Man skal jo hele tiden vurdere, hvordan man får mest mulig udvikling ud af indsatsen. Jeg har valgt at fokusere bistanden til Irak primært på menneskerettigheder og retsstatsopbygning, og altså hovedsageligt ydet gennem multilaterale partnere som FN og Verdensbanken. På den baggrund valgte vi at opsige aftalen med NIRAS med virkning fra 1. september.«


