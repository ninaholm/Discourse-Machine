Kvinderne er skattereformens tabere
Kvinderne er taberne i spillet om, hvem der får mest ud af skattereformen. Mændene får gennemsnitligt 2.000 kr. mere end kvinderne ud af skattelettelserne, der også er med til at øge den relative ulighed mellem kønnene
Det er mændende, der vinder den store gevinst på regeringens skattereformhjul. Mens kvinderne i gennemsnit vinder 2.400 kr. om året på reformen, høster mændene gennemsnitligt en gevinst på 4.500 kr. om året. Det viser beregninger fra AE-Rådet.


 Der er en mærkbar forskel på størrelsen, når danske mænd og kvinder skal åbne den 'forårspakke' af skattelettelser, som VKO-flertallet blev enige om i søndags - en uge inden Kvindernes Internationale Kampdag.
Således får mændene i gennemsnit 2.000 kr. mere om året ud af skattereformen, end kvinderne gør - og også den relative lønforskel vil stige, viser en beregning, som AE-Rådet har lavet for Information.
"Det skyldes selvfølgelig først og fremmest, at mænd i forvejen er bedre lønnede end kvinderne. Men skattereformen er også med til at forstærke lønforskellen mellem mænd og kvinder, fordi forskellen i deres disponible indkomst nu bliver større," siger Jonas Schytz Juul, der er chefanalytiker i AE-rådet.
For også målt i forhold til deres i forvejen højere lønindbetaling på bankkontoen står mændene til at vinde mest. Hvor kvindernes gennemsnitlige gevinst af skattereformen er 1,4 pct. af deres disponible indkomst, vil mændene opnå en endnu højere stigning på 2,2 pct., viser rådets beregninger.
LO: Uligheden stiger
Som omtalt i Information tidligere på ugen ligger Danmark - med en lønforskel på over 17 procent mellem kønnene - langt under gennemsnittet i EU. Også af den grund ærgrer næstformand i LO, Lizette Risgaard, sig grundigt over skattereformen.
"Det bekræfter bare, at den her reform er skæv på alle mulige måder. Uligheden stiger - også uligheden mellem kønnene," siger hun.
De lavtlønnede kvinder, der er gift med en vellønnet mand, vil dog opleve en større udligning af forskellene, viser AE-Rådets beregninger. Hvis man udregner skattegevinsterne på hustandsniveau, vil forskellen gennemsnitligt 'kun' være på 600 kroner. Det dækker over, at mændenes gevinst også kommer deres koner til gode.
"Men det er jo grotesk at sige, at når din mand tjener godt, så har du ikke behov for nogen gevinst," siger Lizette Risgaard.
Hun har et klart budskab til mændene - både i hjemmene og på arbejdspladserne: "Hvordan kan man acceptere, at ens kone eller kæreste eller ens kvindelige kollega får mindre i løn? Vi har nu haft en ligelønslov i 30 år - men der er desværre stadig uligheder, og der er et stort behov for at få dem frem i lyset. Skattereformen hjælper ikke på det".
Enhedslistens ligestillingsordfører, Johanne Schmidt Nielsen, kalder skattereformen "et slag i ansigtet på kvinderne".
"Det gælder ikke mindst alle de offentligt ansatte kvinder, der er gået glip af ordentlige lønstigninger," siger Johanne Schmidt Nielsen, der mener, at regeringen burde lave skattereformen om, så den i højere grad kom mer de laverelønnede til gode.
"Og så må man afsætte de fem mia. kr., der skal til for at sikre nogle bedre lønninger for især de offentligt ansatte," siger hun.
V: Logisk forskel
For Venstres skatteordfører, Torsten Schack Pedersen, er det logisk, at skattereformen giver større lettelser til mændene end til kvinderne.
"I og med at mænd tjener mere og generelt har en lidt længere arbejdstid, så er det også klart, at skattelettelserne kommer dem mest til gode," siger han og afviser, at dét er et problem ved skattereformen:
"Skattesystemet er kønsneutralt. Den samme indkomst bliver beskattet ens - og sådan skal det også blive ved med være."
V-ordføreren afviser også, at skattereformen i højere grad burde komme de lavere mellemindkomster - som mange, især offentligt ansatte, kvinder hører til - til gode.
"Der er rigtigt mange faggrupper - sygeplejersker, folkeskolelærere og andre - for hvem den ekstra indsats nu kan betale sig. Guleroden for at gå fra deltid til fuld tid er nu blevet langt mere attraktiv," siger Torsten Schack Pedersen. 
AE-Rådet offentliggjorde i går også beregninger, der gav et samlet billede af, hvad danskerne får ud af skattelettelserne. Og medregner man de stigende udgifter, som eksempelvis stigende grønne afgifter vil påføre skatteyderne, så vil over 360.000 danskere lide et samlet tab, når skattereformen er fuldt indfaset, viser beregningerne.
Hos Venstre afviser man beregningerne som alt for usikre. Men tilbage står, at regeringens vælgermæssige gevinst af skattereformen stadig mildest talt er udeblevet:
Ifølge en måling fra Greens Analyseinstitut har oppositionen udbygget sit forspring i meningsmålingerne til 91 mandater mod VKO's 84. Venstre er med en tilslutning fra kun 21,8 pct. af vælgerne banket 15 år tilbage.


