Flytning af forskningscenter vil koste dyrt
Danmarks Tekniske Universitet vil flytte forskningscenter for smitsomme dyresygdomme fra øen Lindholm til universitetets campus i Lyngby for at spare penge. Eksperter i veterinærmedicin mener derimod, at en flytning vil koste samfundet dyrt og betyde, at forskningen bliver sat år tilbage
Afdelingen for virusforskning på Lindholm beskæftiger i dag godt 80 mennesker.


 Danmarks Tekniske Universitet (DTU) har truffet en principbeslutning om at flytte Veterinærinstituttets afdeling for virusforskning væk fra øen Lindholm i Stege Bugt. Målet er afhjælpe instituttets dårlige økonomi og bringe forskningen i smitsomme dyresygdomme tættere på de øvrige institutter på DTU i Lyngby.
Men tidligere direktør på Lindholm og professor i veterinærmedicin Søren Alexandersen mener ikke, at der kan spares penge ved en flytning.
»Lignende institutter rundt om i verden er meget dyre, derfor er det naivt at tro, at man sparer penge ved at flytte til Lyngby. Grunden til, at man i sin tid lagde det på en ø, er, at den er naturligt isoleret. Jo længere væk fra dyr og mennesker, jo bedre, så der er så få smitteveje som muligt. Hvis man lægger forsknings- centret i et tætbefolket område, vil det blive dyrere i overvågning og sikkerhed. Det er det alle andre steder,« siger Søren Alexandersen, der i dag er leder af det canadiske veterinærinstitut.
Også formand for Den Danske Dyrlægeforening, Arne Skjoldager, er kritisk over for flytteplanerne. Han tror heller ikke, der er de store penge at spare ved en flytning.
»Hvis du ser isoleret på DTU, er det dyrere, at forskningscenteret ligger på ø. Men ser du på samfundet som helhed, er spørgsmålet, om det er en besparelse at flytte arbejdspladser fra  udkants-Danmark til Københavnsområdet,« mener Arne Skjoldager.
Lindholm beskæftiger i dag godt 80 personer. Til sammenligning vil regeringens vækstfond for udkants-Danmark på 150 millioner ifølge eksperter kunne skabe 200 nye arbejdspladser.
Martin Leider Olsen, der er folketingskandidat for Socialdemokraterne i Vordingborg Kommune, kalder det hykleri at flytte arbejdspladser fra området, når regeringen samtidig vil skaffe flere job i udkants-Danmark. Han mener dog også, at DTU har en forpligtelse til at tænke sig selv som en del af samfundet.
»Men det gør DTU ikke, derfor bliver vi nødt til at finde en fælles politisk løsning på det her,« siger han og tilføjer, at Vordingborg Kommune har tilbudt at dække en del af universitetets ekstraomkostninger til f.eks. færgedrift.
Forskning sat tilbage
En flytning kan dog også betyde, at forskningen inden for veterinærmedicin bliver sat år tilbage.
»Under store omstruktureringer som en flytning risikerer forskningen at gå i stå. Erfaringen er generelt, at man taber fem års viden, og de år kan inden for topeliten, som Danmark befinder sig i på dette område, være svære at indhente,« siger Arne Skjoldager.
Forskningschef på Lindholm, Thomas Krogh Nielsen, er enig i, at flytningen vil betyde tab af arbejdspladser i lokalområdet og også kan betyde, at forskningen kommer til at sakke bagud.
»En flytning kan være forbundet med betydelige udfordringer og problemer i en årrække, som kan gøre det svært at opretholde det samme aktivitetsniveau. Hvis vi taber en del af den meget specialiserede arbejdskraft, vi har i dag, vil vi tabe forskningshøjde i en periode,« siger Thomas Krogh Nielsen med henvisning til, at en del af det specialuddannede personale på Lindholm allerede har tilkendegivet, at de ikke vil flytte med eller pendle.
Fordelene langt større
Claus Nielsen, der er universitetsdirektør på DTU, mener ikke, at en flytning vil betyde, at forskningen bliver sat tilbage, fordi forskningsanlægget på Lindholm skal være funktionsdygtigt, helt indtil nybyggeriet står klart.
»Det kan ikke udelukkes, at vi vil tabe forskningshøjde, men det er generelt ikke vores erfaring, at det er et problem, når forskerne får nye laboratorier og flere kolleger. Jeg tror, fordelene vil blive langt større end ulemperne,« siger Claus Nielsen.
Universitetet forhandler i øjeblikket med Videnskabsministeriet om at få del i de godt seks milliarder kroner fra Globaliseringspuljen til fornyelse af laboratorier.
»Afdelingen for virologi giver et stort underskud, fordi det ligger på en ø, derfor ville vi kunne spare cirka 25 millioner om året ved at flytte den til Lyngby,« forklarer Claus Nielsen.
Mange af bygningerne på Lindholm skal alligevel re- noveres, og et nybyggeri ved Lyngby ville ifølge kalkulerne være billigere. At samle veterinærforskningen, som i dag ligger spredt ikke bare på Lindholm, men også på Frederiksberg, vil også betyde færre udgifter til f.eks. administration, drift og lignende. Derudover ville det være en fordel for forskningen, at de forskellige afdelinger inden for veterinærforskningen kan arbejde tættere sammen med DTUs øvrige institutter, mener Claus Nielsen.
At en flytning til Københavns-området vil blive dyr på grund af sikkerheden, mener han ikke holder.
»Virusforskning kræver de samme sikkerhedsmæssige foranstaltninger, ligegyldigt hvor du placerer den henne, fordi alt skal være indesluttet. Måske er det endda muligt med bedre fysisk sikring her end på en ø langt væk,« siger Claus Nielsen.
Spild af penge
Martin Leider Olsen kalder det paradoksalt, at der for få år siden er blevet investeret 80 millioner kroner i en nybygget sikkerhedsstald på Lindholm  som ikke kan bruges til andre formål:
»I en tid, hvor staten fattes penge, virker det som en arrogant måde at bruge skatteborgernes penge, når man samtidig skal skære ned på f.eks. ældre og børn,« siger Martin Leider Olsen.
Videnskabsminister Charlotte Sahl-Madsen (K) har tidligere på året oplyst, at når DTUs samlede plan for lokalisering af forskningen ligger klar, vil planen blive forelagt for Folketingets Finansudvalg, og Folketinget vil få mulighed for at tage stilling til planen.


