Harvard betaler skole-penge til middelklassen
Da Tom Hehir blev optaget på Harvard i 2005, havde hans forældre ikke nok penge til at dække fire års gebyrer. Heldigvis kom en ny finansiel støtte-ordning belejligt til midt i studieforløbet


 CAMBRIDGE  - Lige fra sine teenageår i Boston-forstaden Weyland husker Tom Hehir, at hans forældre sparede op for at kunne betale de to børns videregående uddannelse.
»Selv om vi er en middelklassefamilie, ville mine forældre have, at vi fik den bedste uddannelse,« fortæller Tom Hehir en varm augustdag på en cafe i universitetsbyen Cambridge tæt på Boston.
Som det sig hør og bør i USA, søgte Tom det sidste år i gymnasiet ind på en halv snes universiteter. Overraskende for ham selv blev han tilbudt optagelse på Harvard University, USA's bedste universitet, men udsigten til finansiel støtte fra skolen var ikke god.
»Det så ud til, at mine forældre skulle betale det hele,« husker han.
Chokpriser
I efteråret 2005 flyttede Tom Hehir som 18-årig ind på et kollegium i Harvards universitetspark. Hans drøm er at blive fotojournalist. Kursusgebyr og kost og logi er ikke en billig affære på USA's ledende private universiteter, hvor eleverne er forpligtet til at bo på kollegier i alle fire studieår. Da Tom Hehir startede på Harvard, kostede det 40.000 dollar, 200.000 kr., pr.   år. I dag er gebyret steget til 48.000 dollar (inklusiv logi og tre daglige måltider i otte måneder). Toms far er skolepsykolog og moren skolelærer. Tilsammen tjener de 110.000 dollar om året.
»Trods opsparingen havde mine forældre ikke nok til at betale for alle fire års uddannelse, men heldigvis gav Harvard mig årlig finansiel støtte på 10.000 dollar i de første to år og rentefrie lån på 4.000 dollar, som skulle betales tilbage inden min afgang,« fortæller Tom Hehir.
Tidligere var det kun de allerfattigste, der fik støtte, men i 2007 ændrede universitetet den finansielle støtteordning, så familier med en årsindkomst mellem 120.000 og 180.000 dollar kun skal betale 10 procent af deres skattepligtige indtægt.
»Det var en kæmpe finansiel lettelse for mine forældre. Pludselig skulle jeg betale 20.000 frem for 40.000 dollar om året,« siger Tom.
Ligesom mange andre amerikanske studerende måtte han bruge næsten alle sine ferier på at tjene penge. Fordi han blev optaget på Harvards svømmehold, fik han et deltidsjob i universitetets idrætsafdeling til en beskeden timeløn på 10 dollar. I sin sommerferie arbejdede han to uger (eller 160 timer) med at rydde op og gøre rent på kollegieværelser. I de resterende to en halv måned var han praktikant i en ngo-gruppe.
»Jeg har kun haft to rigtige ferieuger om året i de sidste fire år. Der skal arbejdes hårdt, hvis man vil tjene ekstra ind,« siger Tom Hehir.
Her i september starter Tom Hehir et lavt betalt praktikantjob i New York. Lønsomme job hænger ikke på træerne i USA lige nu. Selv ikke for Harvard-uddannede.


