’Jeg kan godt huske dengang, folk ikke ville fotograferes med mig’
Den første portrætbog om den radikale leder, Margrethe Vestager, beskriver, hvordan hun gik fra ikke at kunne få noget til at lykkes politisk, til at alt tilsyneladende lykkes for hende
Margrethe Vestager vurderer, at hun og Radikale Venstre genvandt vælgernes gunst ved at står fast – også når hun var i modvind som i sagen om bilbomben i Islamabad og i forbindelse med S og SF’s skatteudspil.


 
	I dag har mange måske glemt det. Men for fire år siden var ikke bare vælgerne og de politiske kommentatorer, men også Socialdemokraterne og SF parat til at afskrive Radikale Venstre og partiets daværende gruppeformand, Margrethe Vestager.

	I det halvandet år, Margrethe Vestager havde været politisk leder, havde hun først tabt et folketingsvalg, og efterfølgende var partiet dalet drastisk i meningsmålingerne, som i gennemsnit gav partiet tilslutning fra 4,5 procent af vælgerne i begyndelsen af 2009. Margrethe Vestager blev i pressen – af anonyme kritikere – beskrevet som bedrevidende, arrogant og et talende cirkulære.

	»Når nogen i dag siger, at uha, Margrethe Vestager, hun har arbejdet SÅ meget med politik, og hun kan gå på vandet og øh? Så siger jeg bare: Hvor var du, da den og den sag kørte, hvor var du for tre år siden, hvor var du, da ... Jeg kan da godt huske dengang, folk ikke ville fotograferes med mig. Jo, det var der nogen, der ikke ville ... Men jeg siger ikke hvem.«

	Margrethe Vestagers ord falder i journalisten Elisabet Svanes portrætbog Hvid røg, sort tårn: Et portræt af Margrethe Vestager, som udkommer den 10. juni, og som netop fokuserer på de seneste fire år af hovedpersonens liv. Den periode, hvor Margrethe Vestager gik fra intet at bestemme i dansk politik til tilsyneladende nu at bestemme alt.

	Bilbomben

	I 2009 var situationen den, at Radikale Venstre var blevet kørt ud på et politisk sidespor og reelt ikke havde haft indflydelsen siden regeringsskiftet i 2001, og i partiet voksede frustrationerne. Partiets højrefløj krævede økonomiske reformer og var skeptiske over for tanken om at binde sig for meget til Socialdemokraterne, der var i færd med at formalisere samarbejdet med SF. Samtidig ville partiets venstrefløj holde fast i den linje, Margrethe Vestagers forgænger, Marianne Jelved, havde lagt på rets- og udlændingepolitikken – den såkaldte værdipolitik – og som havde sikret Radikale Venstre 9,2 procent af stemmerne ved folketingsvalget i 2005. Også selv om denne linje havde ført partiet endnu længere ud på det politiske sidespor.

	Margrethe Vestager ledte derfor efter en sag, som kunne samle partiet indadtil og profilere det udadtil.

	Men Margrete Vestager havde faktisk allerede fundet vinderformlen året inden, selv om de færreste så det sådan på det tidspunkt. Da den danske ambassade i den pakistanske hovedstad, Islamabad, i juni 2008 blev ramt af en bilbombe, brugte Margrethe Vestager nemlig lejligheden til at sætte spørgsmålstegn ved prisen for den aktivistiske udenrigspolitik. Fordi den daværende radikale gruppeformand stod mere eller mindre alene med sit synspunkt, var der ’hul igennem’, og den gevinst vurderede Vestager til at være større end skadevirkningerne ved at blive kritiseret af såvel Helle Thorning-Schmidt som af de borgerlige partier.

	»Egentlig startede jeg ret fredelig med at sige, at det var forfærdeligt, hvad der var sket, men at det vel ikke var et succeskriterium i sig selv for dansk udenrigspolitik, at vi var et bombemål. Det gav den kæmpe debat, og jeg fik bare at vide, at jeg ikke havde forstået noget som helst, og uanset om jeg havde ret eller ej, måtte jeg i hvert fald ikke sige det på det tidspunkt. Det blev ved med at køre. Men det blev godt for os, for godt nok gav det et stormvejr, men vi stod det igennem, for det var en sag, der var vores,« fortæller Margrethe Vestager i portrætbogen.

	’Vi fjerner sgu efterlønnen’

	Margrethe Vestager lærte at gøre en dyd ud af nødvendigheden, hvilket hun også gjorde året efter, da Socialdemokraterne og SF præsenterede deres fælles skatteudspil »Fair Forandring«.

	Selv om Socialdemokraternes formand, Helle Thorning-Schmidt, her brød samarbejdet med de radikale med sin berømte formulering om, at det ville blive en ny regerings skattepolitik – »hverken mere eller mindre« – rystede det ikke Margrethe Vestager.

	»Det er ikke os, der har problemet. Det er S og SF, der har lovet vælgerne noget, som de ikke har mandaterne til at holde,« som hun sagde på partiets landsmøde det år.

	Lige som med bilbomben i Islamabad blev forløbet omkring skatteforslaget et pejlemærke for Margrethe Vestager. Den radikale gruppeformand blev kritiseret fra alle sider, men stod fast på noget, der ikke var tænkt som en strategi, men blev det i situationen, netop fordi hun stod fast.

	Nu manglede Margrethe Vestager bare en plan. En stor, økonomisk, radikal plan ville gøre hende synlig og hørbar, forklarede hun sine nærmeste medarbejdere.

	Opgaven var givet: Find 31 milliarder kroner til at dække hullet på de offentlige finanser. Og der var én offentlig ydelse, der kunne give ret så mange af milliarderne.

	»Vi fjerner efterlønnen.«

	Det var chefen for de radikales politisk-økonomiske sekretariat, Jacob Blomgren Knudsen, der kom med de forløsende ord på et møde.

	»Vi fjerner sgu efterlønnen.«

	En idé, som blev til virkelighed med Genopretningspakken, som den kom til at hedde, da den blev offentliggjort til de radikales traditionsrige nytårsstævne i 2010.

	Den blå-røde rus

	»Vi blev ved forhandlingsbordet, da Socialdemokraterne og SF gik. Men eftersom alle levede i den der blå-røde rus, troede de, at vi bare ville have opmærksomhed og hurtigt finde en mulighed for at komme ud igen. Det faldt ligesom ikke nogen ind, at det kunne være, at det var i radikal interesse at lave en tilbagetrækningsreform, selv om vi pegede på Helle Thorning-Schmidt. Folk troede simpelthen ikke, at vi turde lave en aftale. For os handlede det ikke om efterlønnen som princip, men om effekterne af at fjerne den. Det gav penge på kontoen og flere mennesker i arbejde, og det var det, vi gik efter. Men det tog tid at nå derhen,« fortæller Margrethe Vestager

	Da Lars Løkke Rasmussen den 25. januar 2011 præsenterede ’Tilbagetrækningsreformen’ med forkortelsen af efterlønsperioden og forhøjelse af pensionsalderen, havde Margrethe Vestager dog allerede brudt med Socialdemokraterne og SF, i og med at de radikale havde stemt for VK-regeringens ’Genopretningsplan’ med halveringen af dagpengeperioden og fordoblingen af optjeningsperioden (Da regeringen og Dansk Folkeparti ikke ville have de radikale med i forliget, måtte de nøjes med at stemme for og er derfor ikke bundet af forliget).

	Nu gjorde Margrethe Vestager det igen med tilbagetrækningsaftalen og med den besked til Socialdemokraterne, at »en aftale er en aftale. Sådan er det«.

	Denne gang forstod Socialdemokraterne beskeden. Med både Radikale Venstre og Dansk Folkeparti bag VK-regeringens efterlønsindgreb kunne Socialdemokraterne ikke komme uden om at forhandle med Margrethe Vestager, hvis de ville i nærheden af regeringskontorerne.

	Peger på Thorning

	Selv om Margrethe Vestager efter folketingsvalget i september 2011, aldrig var i tvivl om at ville pege på Helle Thorning-Schmidt, var hun ikke sikker på, at Radikale Venstre skulle med i regeringen.

	»Vi havde kontakter til gruppen undervejs, der var nogle ting, vi godt kunne tale om, men ellers holdt vi det under radaren. Og vi gjorde os stor umage for hele tiden at have en mental åbning, hvis det nu ikke gik. Vi holdt fast i tvivlen til det sidste for at undgå at havne i en situation, hvor vi var nødt til at sige nej, men hvor det ville være svært at sige nej. For jeg havde, og det har jeg sådan set stadig, en klar overbevisning om, at vi kunne have haft et fint liv i opposition. Men ellers er der vel bare at sige om tiden i tårnet, at det, der var i tårnet, bliver i tårnet. Det er vores aftale,« fortæller Margrethe Vestager i portrætbogen.

	De to ugers forhandlinger på Hotel Crowne Plaza på Amager Fælled har ellers efterfølgende været anledning til de politiske dødelige anklager om SRSF-regeringens mange løftebrud. Eller rettere sagt: Anklagerne om, at Socialdemokraterne og SF er løbet fra deres valgløfter, fordi Margrethe Vestager fik sin vilje.

	Margrethe Vestager er hidtil sluppet for anklager om løftebrud på trods af, at Radikale Venstre heller ikke fik indfriet mange af deres – om ikke løfter – så i hvert mærkesager. Boligskatten, rentefradraget og 24-års-reglen blev fredet i regeringsgrundlaget.

	I dag kalder Margrethe Vestager løftebrudsdisskussionen for »mærkelig« med henvisning til, at hun i hvert fald aldrig har mødt nogen vælgere, som troede, at hvis de stemte på et parti, så ville dets løfter blive til virkelighed dagen efter.

	Som et lille parti har det jo også altid været svært for de radikale at love noget.

	»Det er vel pointen,« siger Margrethe Vestager.

	S for bordenden

I Hvid røg, sort tårn vedgår Margrethe Vestager dog gerne, at hun har magt. Og når man har den, er man på forunderlig vis højere, smukkere og mere veltalende, end når man ikke har magt. Men derfra og så til at tro, at Margrethe Vestager bestemmer alting, er »et spring af uhyrlige dimensioner«, siger hun:

	»I en turbulent medievirkelighed som den, vi lever i, er det hensigtsmæssigt at spille bold op ad mig. Så er det min skyld. Det er nemt at have personer, man kan identificere med givne roller, for så kan man manøvrere efter det. Et stykke ad vejen forstår jeg det godt, og ét er, at det er lidt træls for mig, men i bund og grund bliver det jo brugt til at skade Helle. Og placere os og mig i en situation, som er umulig, fordi den ikke er rigtig. Men som vi alligevel skal bruge kræfter på og balancere i«.

	Spørgsmålet er så, om Margrethe Vestager hjælper Helle Thorning-Schmidt med sin analyse af skatteforhandlingerne, hvor Vestager i sidste øjeblik fik bragt Venstre ind i – og Enhedslisten ud af – aftalen ved netop at droppe beskæringen af rentefradraget.

	»Det var jo paradoksalt, at Venstre ikke kunne se, at det var i deres egen interesse at få med i skattereformen. Det er måske en banal analyse, men Venstre og Konservative burde da kunne se, at denne her aftale kun kunne laves med Socialdemokraterne for bordenden. VK ville aldrig selv kunne få den igennem, for det er nu sådan, at når der bliver lavet rigtigt store ting, er det med en socialdemokrat i spidsen. Når VK selv har forsøgt, bliver det sådan noget, hvor man tænker: ’Hold dog op, hvorfor skal det være så surt?’.«

	 

