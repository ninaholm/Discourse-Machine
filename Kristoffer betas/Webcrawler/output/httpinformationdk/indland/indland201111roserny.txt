Alle roser nyt energiudspil — undtagen Venstre
Fra både erhvervsliv og interesseorganisationer lyder der positive toner, efter at regeringen i går fremlagde sit energiudspil. Venstre kalder derimod udspillet alt for dyrt og alt for ambitiøst


Lige fra Greenpeace til Dansk Industri lyder der positive toner, efter at regeringen i går fremlagde sit energiudspil, der skal danne grundlag for de kommende ugers forhandlinger om et nyt energiforlig. Men på trods af det usædvanligt brede spektrum af positive meldinger, stritter oppositionens største parti imod:»Det er først og fremmest et meget dyrt udspil, regeringen er kommet med,« siger Venstres energiordfører, Lars Chr. Lilleholt.»Det efterlader en kæmpe regning til dansk erhvervsliv og de danske familier, i form af højere energiregninger. Og det vil komme til at koste titusindvis af danske arbejdspladser,« vurderer energiordføreren, der kalder udspillet en helt urimelig belastning af erhvervslivet.Regeringen har ikke regnet på, hvor meget udspillet vil koste det danske erhvervsliv, men for en almindelig familie, der bor i et parcelhus på 130 m2, vil planen som fuldt udfaset i 2020 koste op til 240 kroner ekstra om måneden.Hele vejen rundtFra miljøorganisationen Greenpeace lyder reaktionen anderledes positiv.»Det er et godt energiudspil, regeringen er kommet med i dag,« mener klima- og energiekspert hos Greenpeace, Tarjei Haaland, der fremhæver både målsætningen om, at Danmark i 2050 skal forsynes udelukkende af vedvarende energi, samt at der lægges op til en 40 procents reduktion af drivhus-gasudledninger i 2020.Også Dansk Energi, interesseorganisation for energiselskaber som eksempelvis DONG Energy, er positivt stemt.»Regeringens energiudspil er meget omfattende med mange gode initiativer, der spiller godt sammen — lige fra udbygning med vindkraft til finansiering af regeringens energiambitioner,« lyder reaktionen fra Lars Aagaard, adm. direktør i Dansk Energi.De samme toner udtrykker brancheorganisationen for dansk erhvervsliv, Dansk Industri. Direktør Tine Roed kalder energiudspillet ’meget ambitiøst’, og appellerer desuden til, at en ny energiaftale bliver vedtaget af et bredt flertal i folketinget:»Den grønne omstilling, som regeringen lægger op til, vil kræve omfattende investeringer på vores virksomheder. Derfor er det altafgørende, at vi får en bred politisk aftale, som skaber troværdige og langsigtede rammer for virksomhederne og deres investeringsbeslutninger,« påpeger hun.Og listen af positive tilkendegivelser tæller også blandt andet Vindmølleindustrien, Verdensnaturfonden, Det Økologiske Råd og Dansk Elbil Alliance.Stadig for dyrtDen markante opbakning får dog ikke Lars Chr. Lilleholt til at se på energiudspillet med mildere øjne.»Det er et fuldstændigt urealistisk ambitionsniveau, regeringen lægger op til. Jeg synes, man skal være ambitiøs — men det afgørende er, at benene kan nå jorden.«— DI’s reaktioner er positive, mens I siger, at det er alt for dyrt for danske virksomheder. Er I bedre til at vurdere virksomhedernes behov, end virksomhedernes egen brancheorganisation?»Vi får meldinger fra virksomheder i hele landet, der siger, at ambitionsniveauet er alt for højt, og at de ikke kan betale den regning. Det er en helt urimelig belastning af erhvervslivet, med både høje energipriser og afgifter. Jeg synes, regeringen skal tænke sig godt om, for ønsker man et bredt forlig, er man nødt til at have et mere realistisk ambitionsniveau, end det regeringen spiller ud med.«— Det var Anders Fogh, der lancerede den grønne revolution og ambitionen om at komme helt væk fra fossile energikilder. Hvorfor må det nu pludselig ikke koste noget?»Vi har stadigvæk en langsigtet målsætning om, at Danmark i 2050 skal være fri af fossile brændsler. Men diskussionen handler nu om, hvordan man gør det, og hvor hurtigt man gør det. Her havde den tidligere regering en vision om 33 procent vedvarende energi i 2020. Den nye regering har så lige lagt tre procent oveni. Og det er de tre procent, der koster rigtig, rigtig mange penge.«— Man kunne få den tanke, at det her er mere oppositionsdrilleri end egentlige uenigheder?»Nej, det er helt igennem alvorlig ment. Vi er bekymrede på danskernes vegne, og for den høje pris, de skal betale.«Fra Dansk Energi lyder det, at uenighederne ikke burde være så store, at de umuliggør en bred aftale:»Vi håber, at de politiske parter kan se, at der er mere i udspillet, der samler, end der splitter,« slutter direktør Lars Aagaard.
