Over 10.000 studerende for vild i adgangskrav
Antallet af unge, der ikke lever op til optagelseskravene på de videregående uddannelser, er fordoblet, siden der i 2008 kom mere detaljerede krav. Studievejledere og gymnasieelever mener, at kravene er for indviklede. Uddannelsesministeren vil have undersøgt adgangskravene
Selv om rekordmange unge i går modtog et brev om, at de er optaget på en uddannelse, så er antallet af unge, der ikke lever op til optagelseskravene på de videregående uddannelser, fordoblet, siden der i 2008 kom mere detaljerede regler. På billedet ses de studerende, som blev optaget i Aalborg Universitet sidste år.

Hver ottende ansøger opfyldte i år ikke adgangskravene til universiteter, professionshøjskoler og erhvervsakademier. Det tal har været støt stigende siden 2008, hvor adgangskravene til de videregående uddannelser blev strammet, så ansøgerne skulle have bestemte fag på et vist niveau. Siden sidste års rekordoptag er antallet af såkaldte afmeldte, som de kaldes, steget med 19 procent, viser beregninger fra Uddannelsesministeriet. Og både studerende og vejledere opfatter kravene som så indviklede, at de reelt stopper nogle studerende med at komme hurtigt i gang med en uddannelse.»Rigtig mange af dem, der ikke lever op til adgangskravene, er jo unge, der har været i tvivl om, hvad de skulle efter gymnasiet, og når de så finder ud af det, skal de spilde en masse tid på at finde rundt i den labyrint af regler og adganskrav,« siger formand for Danske Gymnasieelevers Sammenslutning (DGS) Phillip Dimsits.De detaljerede adgangskrav betyder, at mange efter studentereksamen bliver nødt til at tage såkaldte suppleringskurser, hvis de mangler f.eks. b-niveau i matematik.Leder af Studievalg København, Torben Theilgaard, der står for vejledningen på gymnasierne, forstår godt, at mange studerende har svært ved at finde ud af, hvilke adgangskrav de skal leve op til.»Det er ikke noget nemt optagelsessystem. Der er mange detailkrav helt ned på enkeltfagsniveau, og for den unge, som vil ind på to eller tre forskellige uddannelser, så hænger det ikke sammen, og det er svært at overskue, hvis der er mange forskellige fagkrav,« siger Torben Theilgaard.Det kan blive for indvikletHelt op til fem forskellige fag på et særligt niveau kræver en række uddannelser på Københavns Universitet, forklarer studiechef Claus Nielsen.Flere af kravene er dog i fag som dansk, engelsk og historie, som alle gymnasieelever har haft.»Så værre er det heller ikke,« siger han og peger på, at KU har afvist cirka 2.000 studerende i år, fordi de ikke levede op til kravene.»Men det er klart, det kan blive for indviklet, især når ministeriet ændrer optagelsesreglerne hele tiden, som de gjorde fra 2005-2008,« siger Claus Nielsen.Fordelen ved det nuværende system er ifølge studiechefen, at kravene rent faktisk ligestiller studerende med forskellige ungdomsudannelser.»Før skulle du jo bare have en matematisk studentereksamen, så kunne du komme ind alle steder. Nu skal du jo faktisk have haft nogle relevante fag for at komme ind på studiet,« siger Claus Nielsen.Han mener, at det især er ældre og udenlanske studerende, der har problemer med at leve op til kravene.Men ifølge DGS har de unge ansøgere, der kommer direkte fra gymnasiet, også problemer, fordi centralisering af studievejledningen betyder, at der er alt for lidt tid til den enkelte elev.»Vi har fået et vejledningssystem, som på ingen måde formår at tage hånd om dem, der er tvivl om, hvad de skal efter gymnasiet. Mange steder er der kun et par timer om ugen til 800-900 elever,« forklarer Phillip Dimsits.Torben Theilgaard mener ikke, at der blevet mindre vejledning til de studerende, selv om alt, hvad der drejer sig om fremtidigt valg af uddannelse, nu foregår uden for uddannelsesinstitutionerne.»Men kompleksiteten i uddannelsesvalget er steget, og så vil der jo altid være nogle, der ikke sætter sig godt nok ind i tingene og ikke får det undersøgt godt nok,« siger Torben Theilgaard.En af årsagerne til stigningen i antallet af afmeldte er ifølge ministeriet også, at nogen ansøgere selv trækker deres ansøgning.
