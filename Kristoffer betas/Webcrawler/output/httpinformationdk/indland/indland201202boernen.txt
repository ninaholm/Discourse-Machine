’Børnene skal lære empati’
I en børnehave på Christianshavn er pædagogikken, at børnene skal vide, hvordan det føles at blive mobbet. Pædagogerne er nemlig ikke i tvivl om, at tendenserne til mobning allerede begynder, når børnene er helt små
Vega går en gang om ugen til børnemøde om driller og mobning i sin børnehave på Christianshavn. Selv om hun kun er tre år gammel, er det ifølge den nyeste forskning det rigtige tidspunkt at sætte ind på.


 I Anna Wulffs Børnehus på Christianshavn tilbringer de onsdag eftermiddag inde på stuen. I vinduerne hænger fastelavnsris og venter på at blive udsmykket. Udenfor blæser vinden isnende ind over volden, og børnene har kun kort været en tur på legepladsen.
Det er om vinteren, der er bedst tid til at arbejde med materialet fra Red Barnet ’Fri for mobberi’-kampagne, som børnehaven begyndte at bruge i 2009.
Det fortæller pædagog Ibu Geertsen. Han er med til at arrangere de ugentlige børnemøder, hvor børnene og de voksne taler om at drille og mobbe.
»Det gælder om at arbejde med det så tidligt som muligt,« siger Ibu Geertsen, der ikke er overrasket over, at børn ifølge ny forskning allerede kan begynde at mobbe som treårige.
Ved børnemøderne taler de voksne med børnene om oplevelser, hvor nogle har følt sig mobbet. Typisk er et barn blevet holdt uden for en leg.
Eller en er blevet drillet, fordi hun ikke har haft det rigtige legetøj med eller har haft et forkert spænde i håret. Over for de andre fortæller barnet, hvordan det føltes, og de andre børn forklarer, hvorfor de gjorde det.
Skal lære empati
Som regel kigger de også på nogle plancher, der viser situationer, hvor børn bliver holdt udenfor eller drillet. Og de voksne læser op af en bog med historier, der kredser om drilleri og mobning.
»Det handler om, at børnene skal lære empati,« siger Ibu Geertsen.
På gangene i Anna Wulffs Børnehus hænger plakater, som børnene og deres familier selv har lavet. Der er billeder hjemme fra deres huse og lejligheder.
Pointen er, at børnene skal lære, at de har forskellige baggrunde.
I børnehaven oplever de, at forældrene bakker arbejdet med at imødegå drilleri og mobning op. Men de er også klar over, at de fleste af børnene kommer fra ressourcestærke familier.
Begynd tidligt
Freja Drachmann er mor til Vega på tre år. Hun synes, det er »rigtig godt«, at børnehaven arbejder målrettet med mobning.
»Det er jo rigtig nok, at det begynder tidligt, måske allerede i vuggestuen. Det er i hvert fald også mit indtryk. Og hvis Vega gør noget ved andre, er det vigtigt, hun får at vide, hvordan det føles for dem, det går ud over,« siger Freja Drachmann.
Selv har Vega ingen kommentarer. Hun er først lige begyndt i børnehaven og er endnu ikke helt med på, hvad børnemøderne handler om.
Sigrids mor, Vibeke Tang, oplever også, at børnene kan være grove ved hinanden i en meget tidlig alder.
»Derfor er det også godt, der er fokus på det. Det er ikke for tidligt, for de taler jo om det på en måde, som er på børnenes niveau,« siger Vibeke Tang.
Hun mener, Sigrid har lært af børnemøderne. Til forskel fra sin bror, der har gået i en anden børnehave, er hun god til at tale om, hvordan andre har det.
»Men hun er selvfølgelig også en pige, og de er måske også lidt bedre til det.«

