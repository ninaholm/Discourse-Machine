Det skal være dyrere at køre i bil
Både lastbiler og personbiler kan snart blive pålagt en vejafgift pr. kørt kilometer, hvis det går, som et endnu ikke offentliggjort udkast til regeringens plan for mindre CO2 lægger op til. Andre tiltag kan blive letbaner i de større byer og elektrificering af jernbanenettet
Både lastbiler og personbiler skal ifølge regeringens rapport betale afgift for hver kørt kilometer. Det bliver dog over fire gange dyrere for lastbilerne at køre på de danske veje.


 Over 100 kroners afgift til staten for en biltur fra Aalborg til København. 
Det kan blive virkelighed inden for fire år, hvis det går, som embedsmandsrapporten Mobilitet med mindre CO2 lægger op til. 
Rapporten ventes fremlagt i forbindelse med den længe imødesete investeringsplan på transportområdet, som regeringen er på trapperne med. 
Et udkast til rapporten er kommet Information i hænde. En række detaljer i rapporten kan endnu nå at blive ændret, men næppe hovedkonklusionen. 
Og den lyder, at Danmark ikke kan opfylde sine forpligtelser til nedbringelse af CO2 fra transportsektoren, med mindre der snarest skrues på samtlige tilgængelige håndtag - heriblandt indførelse af den kontroversielle vejafgift, som vil blive landsdækkende. 
Altså ingen betalingsringe om de største byer. 
Rapporten foreslår, at vejafgiften for privatbiler bliver 25 øre og for lastbiler 112 øre pr. kørt kilometer. For en tur Aalborg-København skal en lastbil således af med omkring 450 kroner til staten, mens en personbil slipper med en hundredlap.
Formålet med vejafgifterne er at lokke flere bilister over i togene, der samtidig skal have et mærkbart løft. 
På godstransporten er formålet at motivere til mere effektiv udnyttelse af lastbilerne, så færre af dem kører halvtomme rundt.
De fire håndtag
Rapporten omtaler fire virkemidler, som forventes brugt for at nå CO2-målene.
Det første er at begrænse væksten i efterspørgslen på transport. På langt sigt skal man gennem byplanlægning sikre, at byerne ikke udvikler sig til store spredte områder, der kræver megen privat bilkørsel. 
På kort sigt kan vejafgifter som sagt komme på tale, og rapporten vurderer, at netop det tiltag vil have en meget gavnlig virkning på klimaet. 
"Tiltag, der er rettet direkte mod prisen på transport, kan implementeres hurtigt, og har relativt høje reduktionspotentialer," som det med rapportens tekniske sprogbrug hedder om den formindskede udledning af CO2.
Det andet tiltag er at få flere til at bruge den kollektive trafik. Rapporten giver en række eksempler på forbedringer - en ekstra jernbane mellem København og Ringsted, letbaner i de største byer og store parkeringspladser ved vigtige stationer.
Det tredje virkemiddel er at få køretøjer til at køre længere pr. liter brændstof. Det kan opnås ved tekniske ændringer på køretøjerne. Krav om energieffektive taxaer og firmabiler nævnes her i rapporten. Desuden vil man sikre mere glidende kørsel ved hjælp af intelligent trafikstyring.
Et muligt holdningsskift
Endelig kan der spares CO2 ved for eksempel at elektrificere større dele af jernbanenettet i Danmark. Elektrificeringen skal ifølge rapporten være godt i gang inden 2020. Formanden for Det økologiske Råd, Christian Ege, siger om den lækkede rapport, at den ligger i forlængelse af udmeldingerne om højt prioriterede klimamål, som statsminister Anders Fogh Rasmussen (V) for nylig fremsatte under Venstres landsmøde.
"Hvis den kommende investeringsplan på transportområdet virkelig følger denne rapports linje, vil der være tale om et paradigmeskift i dansk transportpolitik," siger Christian Ege og tilføjer:
"Det mest markante ved rapporten er fremhævelsen af, at de helt store CO2-formindskelser på transportområdet ligger i kørselsafgifter. Investering i bedre kollektiv trafik er altså ikke tilstrækkeligt til at nedbringe CO2-udledningen. Man må samtidig gøre bilkørsel dyrere."
Christian Ege understreger, at de seneste udmeldinger fra transportminister Lars Barfoed (K) tyder på, at regeringen trods øgede klimahensyn fortsat vil have mange flere biler i Danmark. 
"Jeg er skeptisk over for, om regeringen virkelig vil tage konsekvenser af sin egen rapport," siger Christian Ege.
Han gør opmærksom på, at de kontroversielle vejafgifter ikke nødvendigvis behøver at være fremtidsmusik. Tyskland har allerede vejafgifter for lastbiler. Holland er ved at forberede satellitbaseret roadpricing, som skal gælde fra 2011 for tunge køretøjer og 2016 for personbiler. Danmark kan indføre vejafgifter hurtigere, hvis man bruger et system, hvor aflæsning af bilernes plomberede kilometertællere danner grundlag for opkrævning af afgift.


