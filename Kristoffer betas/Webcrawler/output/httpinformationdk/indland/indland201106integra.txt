Integrationsministeriet lod Folketinget bryde konvention
Den statsløse i PET's søgelys, som ifølge integrationsminister Søren Pind nu sætter Folketinget i et alvorligt dilemma, har tidligere fået afslag fra Folketinget på grund af vildledende orientering fra Integrationsministeriet. Men også folketingsmedlemmerne har et forklaringsproblem


 Skal Danmark overholde FN-konventionen om statsløshed og give en statsløs person statsborgerskab, selv om han eller hun ifølge PET kan være til fare for rigets sikkerhed? Sådan lyder det dilemma, som integrationsminister Søren Pind (V) har bedt folketingets partier forholde sig til ved et møde i Integrationsministeriet i dag klokken 13.
Men det er ikke noget nyt dilemma, ministeren nu fremlægger.
Den statsløse har også tidligere søgt om dansk statsborgerskab og fået afslag af Folketinget på baggrund af vurderingen fra PET, selv om han eller hun levede op til alle formelle krav. Det erfarer Information fra flere kilder.
Dengang behandlede Integrationsministeriets Indfødsretskontor den statsløses sag ligesom andre sager, hvor PET vurderer, at ansøgere kan udgøre en trussel mod rigets sikkerhed, selv om de hverken er sigtet eller dømt. I modsætning til de øvrige statsløses sager, som endte med et ulovligt afslag, blev sagen således ikke afgjort af ministeriet selv, men sendt videre til Folketingets Indfødsretsudvalg sammen med PET's vurdering, sådan som det er normal praksis i forbindelse med sager, der involverer trusler mod rigets sikkerhed.
Men selv om en af de statsløses sager altså på den måde nåede frem til Folketinget, endte den alligevel med et ulovligt afslag. Ministeriet oplyste nemlig ikke over for udvalget, at ansøgeren som statsløs født i Danmark var omfattet af enten FN-konventionen om statsløshed eller FN's Børnekonventionen. Og derfor afskar udvalget ham eller hende fra statsborgerskab i strid med konventionerne, der i forbindelse med trusler mod rigets sikkerhed alene tillader at give statsløse afslag på statsborgerskab, hvis de er blevet dømt og ikke blot er under mistanke.
Bevidst fortielse?
Spørgsmålet er, om Integrationsministeriet ikke var opmærksom på konventionerne, da ministeriet sendte orienteringen om den statsløse til Indfødsretsudvalget, eller om der er tale om en bevidst fortielse.
Som seniorforsker med speciale i indfødsret ved Institut for Menneskerettigheder Eva Ersbøll siger:
»Det er helt klart Integrationsministeriets pligt at oplyse Folketinget om, at den statsløse er omfattet af konventionerne. I bedste fald har de været ualmindelig uopmærksomme i ministeriet, eller også har de forholdt Folketinget oplysninger.«
Efter normal praksis har det været daværende integrationsminister Birthe Rønn Hornbech (V) og kontorchefen i Indfødsretskontoret, der skriftligt orienterede Folketingets Indfødsretsudvalg om PET's indstilling til ikke at give statsborgerskab til den statsløse. Afgørende er det i den forbindelse, hvornår orienteringen fandt sted, og ifølge Informations oplysninger skete det, efter netop ministeren af netop kontorchefen var blevet orienteret om ministeriets årelange brud på FN-konventionen om statsløshed og FN's Børnekonvention.
Men selv om de må have været særlig opmærksomme på konventionerne, orienterede ministeren og kontorchefen altså ikke Folketingets Indfødsretsudvalg om den statsløses konventionsbeskyttede ret til statsborgerskab.
Partiernes problem
Også Folketingets Indfødsretsudvalg står tilbage med et forklaringsproblem. For selv om udvalget altså ikke blev orienteret af ministeriet om den statsløses konventionskrav, må medlemmerne i overensstemmelse med almindelig praksis have fået at vide, at ansøgeren var statsløs og formodentlig også, at han eller hun er født i Danmark. Og havde de kendt til konventionerne, burde de derfor have undersøgt, om han eller hun var omfattet af dem.
»Sagen viser endnu en gang, hvorfor det er problematisk, at udvalget sidder og skal lave den slags arbejde, når de ikke er klædt godt nok på til det,« siger Eva Ersbøll fra Institut for Menneskerettigheder.
SF's indfødsretsordfører Hanne Agersnap kan ikke huske orienteringen fra Integrationsministeriet om den statsløse, men erkender, at hun ikke var opmærksom på konventionerne om statsløshed, før statsløsesagen begyndte.
»I udvalgsarbejde går vi jo ud fra, at ministeriet oplyser, hvilke love og konventioner, der er i spil. Men det er da rigtigt, at vi som udvalgsmedlemmer ikke er godt nok klædt på til at kunne opdage den slags, og derfor synes jeg også generelt, at myndighederne burde tage sig af en større del af sagsbehandlingsarbejdet,« siger Hanne Agersnap.


