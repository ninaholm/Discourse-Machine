Alt for let at blive folkeskolelærer



 Folketinget vil gøre det lettere at blive meritlærer på et år eller to, men det får seminarierne til at frygte, at de studerende vil skrotte den traditionelle læreruddannelse, som tager fire år, skriver Berlingske Tidende. Med en bekendtgørelse, der netop er sendt i høring, vil man kunne få adgang til uddannelsen allerede som 25-årig, hvis man har to års erhvervserfaring samt en studentereksamen eller en erhvervsuddannelse. Uddannelsen til meritlærer blev introduceret i 2002 for at skabe et alternativ til den ordinære fireårige læreruddannelse. Uddannelsen var et tilbud til pædagoger samt til akademikere med relevante folkeskolefag, f.eks. historie eller matematik. Kravet om, at akademikere, der ønsker optagelse, skal have relevante fag for folkeskolen, er ligeledes slettet, og det vækker bekymring på lærerseminarierne. Nils-Georg Lundberg, dekan for de pædagogiske uddannelser på University College Nordjylland, frygter, at den lettere vej til at blive lærer, vil gå ud over den ordinære fireårige læreruddannelse, der i forvejen kæmper med lave ansøgertal og højt frafald. Også Danmarks Lærerforening er bekymrede for, at en 25-årig med en gymnasial uddannelse ikke er dygtig eller erfaren nok til at tage en læreruddannelse på halvdelen af tiden.

