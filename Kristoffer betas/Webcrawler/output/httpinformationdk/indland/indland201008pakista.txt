Pakistan kan få rent vand med et simpelt trick



 Nødhjælp
Den farvestrålende klædedragt sarien kan blive et vigtigt værktøj til at redde nødhjælpsramte fra livstruende kolera-infektioner i Pakistan. Forskning fra Bangladesh har vist, at forurenet vand filtreret gennem en ældre brugt sari nærmest er fri for kolera-bakterier, skriver videnskab.dk. »Det er et ideelt værktøj, en simpel metode til at rense vand på: Det findes overalt, det er lige til at gå til, og det kan uden problemer bruges af netop de mennesker, der har mest brug for det: De fattigste af de fattige som næsten aldrig har adgang til rent drikkevand og ordentlig sanitet, og som altid rammes af kolera. Metoden vil helt sikker kunne redde adskillige liv - især børns - under den koleraepidemi, som alle forventer snart kommer i Pakistan,« fortæller Anders Dalsgaard. Detaljerede laboratorieundersøgelser har demonstreret at en sari, foldet fire-otte gange, kan fjerne mere end 99 pct. af kolerabakterier i vand fra forurenede søer og vandløb.

