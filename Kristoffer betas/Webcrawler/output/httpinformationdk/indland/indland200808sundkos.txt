Sund kost er for dyr for socialt udsatte
Fødevareprisernes himmelflugt bliver stadig stejlere. Fattige danskere har derfor ikke råd til den nødvendige kvalitet eller variation af mad, hvilket er sundhedsskadeligt, påpeger Rådet for Socialt Udsatte og foreslår et særligt forbrugerprisindeks for fattige
Familien Jensen/Baalbaki, som Information besøgte i foråret, er en af de familier, som har svært ved at få husholdningsbudgettet til at hænge sammen. Nu viser tal fra Danmarks Statistik, at fødevarepriserne fortsætter med at stige.


 Mad spækket med fedt, tilsætningsstoffer og tomme kalorier - det er, hvad der er råd til, når de fattiges madbudgetter udhules af stigende fødevarepriser.
Da Rådet for Socialt Udsatte for et halvt år siden sagde, at højere fødevarepriser truer de socialt udsattes helbred, byggede bekymringen på en årlig stigning på fødevarepriserne på 6,7 pct. Nu viser de seneste tal fra Danmarks Statistik for juli 2007-juli 2008, at prisstigningen er oppe på 9,8 pct. 
Niels Christian Rasmussen, der er specialkonsulent for Rådet for Socialt Udsatte, siger, at prisstigningen er alvorlig for lavindkomstgrupper, fordi deres udgifter til fødevarer vejer tungere i det samlede husholdningsbudget end hos bedre stillede indkomstgrupper. Mens personer med høj indkomst bruger 11 pct. af deres indkomst til mad, bruger børnefamilier med lave indkomster over 15 pct.
"Desuden har de socialt udsatte ikke den store glæde af, at prisen på hurtige computere og biler globalt er faldende. Den slags køber de jo alligevel ikke så mange af," siger Niels Christian Rasmussen.
Fattige får dårligere mad
Rådet for Socialt Udsatte har i sin årsrapport netop berettet, at de socialt udsattes sundhedstilstand er blevet markant dårligere end forventet. Preben Brandt, der er formand for Rådet for Socialt Udsatte, siger om presset på de udsattes madbudget:
"Alle initiativerne, der skal få folk til at spise sundere kost, står i kontrast til det tilbageslag, der gælder for nogle få befolkningsgrupper. Her taler vi ikke kun om de meget synlige og hårdt belastede socialt udsatte, men om den betydeligt større gruppe af kronisk fattige, der også omfatter en del børnefamilier. Det er fra denne gruppe, at de stærkt udsatte kommer. Når de kronisk fattige begynder at spise dårligere kost, forplanter problemerne sig nedad."
Rådet for Socialt Udsatte gør opmærksom på, at de socialt udsattes levestandard er faldet omkring en halv pct. fra 2007 til 2008, mens andre grupper typisk har oplevet det modsatte, nemlig en fremgang på en pct. Fødevarepriserne får en del af skylden for denne skævvridning, og Rådet for Socialt Udsatte foreslår, at der årligt udarbejdes specifikke prisindekser for forskellige husstandstyper og indkomstniveauer - med henblik på at kompensere modtagerne af overførselsindkomst for fødevareprisernes himmelflugt, som da man for få år siden særregulerede varmetilskuddet for at holde pensionisterne skadesfri i forhold til de eksploderende energipriser.
Særligt indeks skudt ned
Vivi Kier, der er socialordfører for Det konservative Folkeparti, mener, at det er problematisk at kompensere de laveste indkomstgrupper:
"Vi håber jo, at prisudviklingen vender igen. Hvis vi i mellemtiden har givet kompensation, skal vi så til at tage penge fra folk igen?" siger hun.
Dansk Folkepartis socialordfører, Christian H. Hansen, mener heller ikke, tiden er inde til reguleringer.
"Der er ikke brug for sådan at sætte automatiske tal på, og jeg hører, at stigningerne i fødevarepriserne nu skulle være toppet," siger Christian H. Hansen og tilføjer, at Dansk Folkeparti for nylig tilkendegav, at i lyset af fødevarepriserne bør den sociale satspulje, der kommer organisationer til gode, ikke finansieres ved beskæring af overførselsindkomsterne, men forhandles via finansloven. 
En sådan omlægning, der også står på ønskelisten fra Rådet for Socialt Udsatte, har Venstre dog allerede afvist.


