Danmarks svar til FN om statsløse nåede aldrig frem
I maj 2003 skulle alle FN's medlemslande svare på 24 spørgsmål om statsløses rettigheder. Ved 'en beklagelig fejl' gik der kludder i det i Integrationsministeriet, så svaret på det afgørende spørgsmål aldrig nåede til Genève


 Meget tyder på, at 2003 blev et skæbnesvangert år for Integrationsministeriet i den sag, som i 2011 kostede Birthe Rønn Hornbech (V) ministerjobbet. Som Information i går kunne afdække, gjorde daværende integrationsminister Bertel Haarders (V) embedsmænd i juli måned ministeren opmærksom på vigtigheden af FN's konvention fra 1961 om statsløshed.
Netop overholdelsen af den konvention var i forvejen på ministeriets dagsorden. Få måneder tidligere havde ministeriet nemlig skullet svare på 24 spørgsmål fra FN's Flygtningehøjkommissariat, UNHCR.
Men UNHCR modtog aldrig et komplet og fyldestgørende svar fra Danmark. Danmark manglede nemlig at besvare syv spørgsmål, heriblandt det vigtigste spørgsmål i hele spørgeskemaet: Hvilke skridt har Danmark taget for at sikre overholdelsen af FN's konvention fra 1961 om begrænsning af statsløshed?
Det var manglende overholdelse af netop den konvention, som førte til Birthe Rønn Hornbechs afgang. Nu underbygger dokumenter om UNHCR-spørgeskemaet fra foråret 2003, som Information efter mere end ti uger har fået aktindsigt i fra Integrationsministeriet, at statsløseskandalen rækker tilbage til Bertel Haarders ministertid.Alle de 24 spørgsmål fra FN handlede om statsløshed, og landene skulle sætte kryds ved ja eller nej.
Integrationsministeriet modtog det elektroniske spørgeskema i marts 2003, og der var svarfrist den 15. maj, men Integrationsministeriet var flere måneder om at sende det udfyldte skema til Carol Batchelor, Senior Legal Officer for Statelessness  i UNHCR's kontor i Schweiz. Det skete den 1. august 2003.
En beklagelig fejl
Først nu  otte år efter svaret til UNHCR  kommer det frem, at ministeriet ikke fik svaret på de sidste syv spørgsmål. »En beklagelig fejl«, kalder ministeriet det i dag.
Det vigtigste spørgsmål var spørgeskemaets nr. 20 b: »Er der taget skridt til at implementere FN's konvention fra 1961 om begrænsning af statsløshed?
I et internt udkast til svar, som ministeriet også har udleveret, er der sat kryds ved ja. Men det danske ja nåede aldrig frem til kontoret i Genève. Det gjorde svaret på spørgsmål 24 b  »Hvad er de største udfordringer for at håndtere statsløshed på nationalt niveau«  heller ikke. Det ikkesendte svar lød i al korthed: »I Danmark er disse problemer allerede grundigt behandlet«.
Hvis Danmark havde sendt de foreslåede svar på 20 b og 24 b til UNHCR, havde det været i strid med sandheden. I det mindste er FN ikke blevet fejlinformeret.


