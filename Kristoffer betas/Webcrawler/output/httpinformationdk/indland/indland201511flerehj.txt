Flere hjalp Carl Holst ulovligt



 Det vil i dag blive diskuteret på møder i Region Syddanmark, om politiet skal ind i sagen om regionale ansattes hjælp til Carl Holsts (V) valgkamp. I går skrev Fyens Stiftstidende, at flere ansatte i regionen har hjulpet Carl Holst i forbindelse med det seneste folketingsvalg.
Den ulovlige hjælp til Carl Holst omfatter blandt andet en ansat, der selv betegner sig som taleskriver i råds- og direktionssekretariatet. Medarbejderen har ifølge avisen formuleret klart ulovlige taler til Carl Holst.
»Vi har fået lavet en advokatundersøgelse af sagen. Heri gør advokatvirksomheden Kromann Reumert opmærksom på nogle taler, som, de ikke mener, har regional relevans,« siger Stephanie Lohse (V), regionsrådsformand i Region Syddanmark.
»De anbefaler faktisk, at vi på den baggrund oversender deres rapport til Statsforvaltningen og til politiet,« siger hun.
Avisen har fået aktindsigt i flere hundrede mail, som Carls Holsts tidligere assistent Christian Ingemann Nielsen sendte i ugerne op til folketingsvalget. Og her har det vist sig, at flere ansatte tilsyneladende var involveret i valgkampen, samt at en række ansatte har kendt til Christian Ingemanns rolle.
Ritzau

