Hastebehandling af asylaftale får hård kritik
Få måneder efter at en Venstre-minister understregede vigtigheden af at give folketingsmedlemmer og høringsparter god tid til at vurdere lovforslag, vil regeringen nu i strid med Folketingets egen anbefaling have hastebehandlet sine udlændingestramninger på få dage. ’Skandaløst’ og ’et angreb på vores demokrati’, lyder kritikken
 Fra lovforslaget formelt blev fremsat onsdag og til det endelig vedtages ved tredjebehandlingen fredag – inden Folketinget lukker ned de næste to uger på grund af folkeafstemningen om retsforbeholdet – går der kun to døgn. Hvilket er langt fra Folketingets egen anbefaling om en høringsfrist på mindst fire uger for lovforslag.


 Eksperter og politiske modstandere af den nye asylaftale langer hårdt ud efter regeringen for at kortslutte den demokratiske proces ved at haste udlændingestramningerne gennem Folketinget.
Fra lovforslaget formelt blev fremsat onsdag og til det endelig vedtages ved tredjebehandlingen fredag – inden Folketinget lukker ned de næste to uger på grund af folkeafstemningen om retsforbeholdet – går der nemlig kun to døgn. Hvilket er langt fra Folketingets egen anbefaling om en høringsfrist på mindst fire uger for lovforslag. Og fra partiernes ordførere modtog lovforslaget tirsdag kl. 17.10, gik der under et døgn, til de begyndte drøftelserne af det ved førstebehandlingen i Folketinget onsdag kl. 16.27.
Læs også: ’Vi er på vej væk fra retsstaten’
I Folketingets hastebehandling indgår desuden, at politikerne i Udlændingeudvalget kan fremsætte skriftlige spørgsmål indtil kl. 10 torsdag og modtage svar fra Inger Støjbergs ministerium kl. 12 samme dag, hvorefter de har til kl. 13 til at indlevere ændringsforslag.
Ifølge direktør i tænketanken Justitia, Jacob Mchangama, burde den kontroversielle bemyndigelse i lovforslaget til at tilbageholde asylansøgere uden at stille dem for en dommer som minimum resultere i, at Folketinget brugte den normale tid på at sende lovforslaget i høring hos eksperter og interesseorganisationer, ligesom politikerne burde have tid til at stille spørgsmål under udvalgsbehandlingen.
»Vi kan alle forstå, at der er behov for at reagere hurtigt over for den situation, som Danmark og mange andre europæiske lande står over for i forbindelse med flygtninge- og migrantkrisen. Men de mest drakoniske tiltag burde regeringen i det mindste udskille i forbindelse med vedtagelsen af pakken. Man kan givetvis finde eksempler på, at Radikale og SF, da de sad i regering, var med til at haste ting igennem. Men det gælder generelt, at det er dårlig lovskik at haste tingene igennem og endnu dårligere, når det er ting som har retssikkerhedsmæssige konsekvenser. Og det her er ekstremt hurtigt,« siger Mchangama.
V: Vigtigt ikke at hastelovgive
Selv om regeringen – modsat den tidligere – ikke har et erklæret mål i sit regeringsgrundlag om god tid til at behandle lovforslag, har Venstres forhenværende retsordfører, skatteminister Karsten Lauritzen, gjort meget ud af at understrege vigtigheden af ikke at hastelovgive, og i slutningen af august forsikrede han i Information, at høringer af love og bekendtgørelser på hans område i hvert fald skal vare mindst de fire uger – med få undtagelser. Karsten Lauritzen forklarede blandt andet, at »det handler om i højere grad at bruge de demokratiske kanaler, vi har besluttet, man kan bruge til at øve indflydelse på lovgivning«, og at der »skal være tid til, at folk kan blive hørt: at de kan sætte sig ind i det materiale, som er sendt ud, og at de kan sende nogle gode, gennemarbejdede svar tilbage«.
Enhedslistens politiske ordfører, Johanne Schmidt-Nielsen, kalder det »skandaløst«, at partierne bag asylaftalen – regeringen, Socialdemokraterne, Dansk Folkeparti, Liberal Alliance og Konservative – nu har valgt at dispensere for de normale regler.
»Folketingsmedlemmerne har ikke en jordisk chance for at sætte sig ordentligt ind i lovgivningen, før der skal stemmes på fredag. Og civilsamfundet har ikke en jordisk chance for at blive hørt,« lyder det fra Johanne Schmidt-Nielsen.
Læs også: Panik
Radikales Ida Auken har lagt et billede på Facebook af partiets integrationsordfører Sofie Carsten Nielsen, der skulle have læst de 101 siders lovgivning inden Folketingets førstebehandling onsdag eftermiddag: »Ingen uden for Christiansborg er blevet hørt, og loven skal være vedtaget i overmorgen. Det er sådan, diktatoren Victor Orbán laver love i Ungarn. Sådan gør vi ikke i Danmark. Regeringen er gået i panik, og dette er et angreb på vores demokrati. Det støttes af Liberal Alliance og Simon Emil Ammitzbøl, der tidligere var forkæmpere for en retsstat. Det støttes af Søren Pind, der kalder sig frihedsminister, og nu er klar til at frihedsberøve mennesker vilkårligt og lave regler, der begynder at ligne undtagelsestilstandsregler, men som varer fire år, ikke tre måneder«.
SF’s formand, Pia Olsen Dyhr, kritiserer særligt Socialdemokraterne for at ville se gennem fingrene med, at hastebehandlingen er »lovsjusk«:
»Én ting er at de blå partier er så uendelige ligeglade med grundlæggende retsstatsprincipper – men helt ærligt S! Tag jer nu sammen og vær med til en ordentlig behandling i folketinget!«.
Chefjurist i den borgerlig-liberale tænketank CEPOS, Henriette Kinnunen, mener, at »hastværk er lastværk«.
»Når man vedtager en lov på kun tre dage, så umuliggør man faglige og saglige indvendinger mod denne, herunder muligheden for at se på, om man kunne have fundet en anden, og bedre, løsning,« siger Henriette Kinnunen.
Folketingets Udvalg for Forretningsordenen har tidligere understreget vigtigheden af, at høringsparterne har mulighed for at udarbejde et fyldestgørende svar på lovforslag, og at ministerierne tilstræber frister på – som tommelfingerregel – ikke under fire uger. Særligt i forbindelse med udsendelsen af danske soldater er der dog blevet dispenseret for denne frist.
Venstres retsordfører, Preben Bang Henriksen, afviser kritikken af hastebehandlingen af asylaftalen.
»Hastebehandling hører til undtagelsen, men kan være nødvendig. Der er imidlertid her tale om ganske særlige omstændigheder, og som ved enhver anden hastelovgivning, er der desværre ikke plads eksempelvis til normale høringsfrister. Der er helt akutte problemer, der trænger sig på i den aktuelle flygtningesituation, hvor det danske asylsystem er under et voldsomt pres, og derfor ønskes forslaget hastebehandlet. At et forslag hastebehandles – som reglerne netop giver mulighed for – er bestemt ikke ensbetydende med lovsjusk,« udtaler Preben Bang Henriksen i en skriftlig kommentar.

