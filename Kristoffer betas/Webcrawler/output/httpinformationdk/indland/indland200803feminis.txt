Feministers fokus på sløret er forfejlet
Det feministiske projekt i muslimske lande kan ikke defineres udefra, og det er ikke mere relevant at smide sløret end at smide bh'en som frigørelsesstrategi, konkluderer et nyt speciale
Den egyptiske sekulære muslimske feminist Leila Ahmed mener, at vestlige feministers fokus på sløret er forfejlet: Sløret er ikke mere relevant at bruge som et selvstændigt parameter for undertrykkelse end vestlige kvinders tøj.


 Feminister i muslimske lande lever ofte livet farligt, fordi feminisme bliver associeret med vestlig kulturimpe-rialisme. Under kolonitiden blev kravet om, at muslimske kvinder skulle smide sløret, fremført så insisterende af vestlige koloniherrer, at de muslimske feministers kamp blev stækket. Og Vestens fortsatte insisteren på at definere det feministiske frigørelsesprojekt spænder ben for de muslimske feminister. Det konkluderer Matilde Holck, kandidat i Mellemøst-studier fra Syddansk Universitet, på baggrund af sit speciale om muslimsk feminisme. I specialet har hun analyseret teoretiske værker fra fire muslimske feminister, hvoraf to er sekulære og to religiøse - en opdeling, som er hendes egen: 
"Teoretikeren Leila Ahmed, der er født og opvokset i Egypten, undrede sig over, at muslimske kvinder havde så travlt med at forsvare islamisk kultur over for Vesten - lige indtil hun selv kom til Vesten. De massive fordomme om muslimske kvinder som passive og undertrykte, som hun mødte i Vesten, fik hende til også at forsvare muslimsk kultur," siger Matilde Holck, der gentagne gange understreger, hvad hun mener, er den vigtigste pointe i hendes speciale: 
"Det kommer hele tiden tilbage til det med at definere sine egne kampe. Initiativet skal komme indefra - ikke udefra. Feminister kan godt være solidariske og støtte hinandens kampe, men hvad kampen skal dreje sig om, må man respektere folks ret til at definere for dem selv. Hvad der er frigørende i én historisk og kulturel sammenhæng, er det ikke nødvendigvis i andre," siger Matilde Holck. 
Det evige slør
Leila Ahmed, der er sekulær muslimsk feminist, mener, at vestlige feministers fokus på sløret er forfejlet: Sløret er ikke mere relevant at bruge som et selvstændigt parameter for undertrykkelse end vestlige kvinders tøj. 
"I Vesten har f.eks. bh'en været brugt til at vise modstand mod et patriarkalsk samfund, men Ahmeds pointe er, at i Vesten var det feministerne selv, der definerede bh'en som et modstandssymbol, mens det f.eks. i Egypten var britiske koloniherrer og en vestligt orienteret overklasse, der opfordrede kvinder til at smide sløret," siger Matilde Holck.
Qasim Amin, der tilhørte den egyptiske overklasse, skrev i 1899 en meget kontroversiel bog, The Liberation of Woman, hvor han argumenterede for, at kvinderne skulle smide sløret for at frigøre sig. Det værk er blevet set som en markering af begyndelsen for feminisme i Mellemøsten - men også som et kolonialistisk værk:
"Qasim Amins bog startede en heftig debat i Egypten, og Leila Ahmed lægger vægt på, at Amin ikke skal ses som 'feminismens fader,' men mere som 'Cromers søn'," siger Matilde Holck. Lord Cromer var britisk generalkonsul i Egypten fra 1883-1907. 
Ifølge Leila Ahmed var de frigørelsesmetoder, som Qasim Amin argumenterede for i bogen - blandt andet at smide sløret - ikke reel frigørelse, men snarere en fordømmelse af den islamiske kultur og en tilnærmelse til den vestlige, som Leila Ahmed ser som grundlæggende lige så kvindefjendsk som den islamiske. 
Koranlæsning
"Qasim Amin kæmpede altså ikke for kvinders ligestilling med mænd, hvilket regnes som grundstenen i feminisme, men - ifølge Leila Ahmed - i stedet for at få kvinderne underlagt en vestlig form for mandsdominans i stedet for en islamisk," siger Matilde Holck.
En anden af de analyserede teoretikere, Fatima Mernissi, er marokkansk sociolog og bruger genfortolkning af Koranens vers som feministisk strategi. Hun påpeger, at Koranen i århundreder har været læst og fortolket primært af mænd, og at det er en væsentlig del af forklaringen på de patriarkalske elementer i f.eks. islamisk lovgivning.
"Fatima Mernissi mener f.eks., at sløret i nogle lande kan være frigørende, fordi det giver adgang til det offentlige rum. Det synes jeg jo i starten lød vildt absurd," siger Matilde Holck.
"Men den holdning er ikke ensbetydende med, at hun ikke har blik for problemet i, at samfundsstrukturer dikterer, hvordan kvinder skal gå klædt for at kunne færdes frit i det offentlige rum. Hun ser bare mere pragmatisk på det. At det ikke nødvendigvis er nogen særlig frugtbar strategi at kæmpe om sløret, blandt andet fordi det at smide sløret mange steder opfattes som vestligt orienteret. Der er andre krav, som kan være vigtigere. F.eks. adgang til uddannelse." 
Både Fatima Mernissi og den anden religiøse muslimske feminist i specialet, den amerikanske konvertit Amina Wadud, ser genfortolkning af de religiøse tekster som en nødvendig del af en meningsfuld forandring af muslimske samfund, forklarer Matilde Holck.
"De ønsker frigørelse af muslimske kvinder, men de ønsker ikke at give afkald på islamisk tro og kultur. Både de sekulære og de religiøse muslimske feminister taler for, at islam er nødt til at være tænkt ind i det feministiske projekt i muslimske lande. Ellers har det ingen gang på jorden. Islamisk tro og kultur betyder så meget i alle dele af samfundet i Mellemøsten, at en frigørelsesstrategi, der helt udelukker islam, er utænkelig," siger Matilde Holck. 
Leila Ahmed mener, at uligheden mellem mænd og kvinder, og den undertrykkelse, nogle kvinder er udsat for, stammer fra fejlagtige fortolkninger af Koranen, ikke fra Islam i sig selv. F.eks. argumenterer Leila Ahmed i bogen Women and Gender in Islam: Historical Roots of a Modern Debate for, at det vi i dag forbinder med islamisk kvindeundertrykkelse, er et produkt af gamle kønsmønstre i de regioner, hvor islam senere skulle rodfæste sig. Man kan altså ikke skyde skylden på islam, men nærmere på de præislamiske samfund. 
"Blot fordi nogle fortolkninger har 'fejl', betyder det ikke, at muslimer skal forkaste hele deres religion og kultur. Derfor er nogle feminister selv gået i gang med at omfortolke den," siger Matilde Holck, og fortsætter:
"De muslimske feminister navigerer mellem to fronter, hvor de på den ene side kritiserer og taler imod en fundamentalistisk og patriarkalsk fortolkning af islam, der er blevet forstærket i de sidste årtier som et modsvar til Vestens økonomiske, militære og humanitære dominans og globalisering. De konservative og islamistiske grupper kræver indførelse af sharialovgivningen for på denne måde at institutionalisere de islamiske værdier og kønsnormer. De kvinder, der kritiserer udviklingen, beskyldes ofte for at gå Vestens ærinde og være forgiftet med vestlige ideologier, og det kan gøre deres feministiske arbejde farligt."
Hvad specialet fortæller
"På baggrund af mit speciale mener jeg, at de muslimske feministers kritik af Vesten er forståelig, men også noget unuanceret," siger Matilde Holck, der godt kan forstå, når vestlige feminister undrer sig over, at muslimske feminister bruger så meget energi på at kritisere Vesten i stedet for at kritisere patriarkalske magthavere i muslimske samfund. 
"Men det er vigtigt at holde fast i, at de muslimske feminister gør begge dele - kritiserer Vestens stereotyper og patriarkalske strukturer i muslimske lande - og at det er nødvendigt for dem at gøre begge dele," siger Matilde Holck, der mener, at den vigtigste pointe i specialet er, at muslimske feminister i høj grad er i stand til at tale for sig selv - og at der er stærke stemmer iblandt både sekulære og religiøse muslimske feminister:
"Det kan forhåbentlig bidrage til lidt større forståelse og gensidig anerkendelse mellem vestlige og muslimske feminister. For feminister i forskellige kulturer kan i høj grad bruge hinanden, hvis man respekterer retten til forskellighed og retten til at definere sin egen frigørelse."


