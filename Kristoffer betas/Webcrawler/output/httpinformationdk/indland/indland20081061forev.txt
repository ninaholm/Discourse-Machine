61 forever
Lørdag slog Ungdomshuset dørene op til endnu en epoke i dets historie. Mange mødte op i den silende regn, nysgerrige efter at se, hvordan et helt nyt ungdomshus tog sig ud på Dortheavej 61, hvor havefestlig stemning blandedes med autonome mærkesager
Lørdag genåbnede Ungdomshuset på Dortheavej 61. Der var havefestlig stemning blandet med autonome mærkesager.


 Københavns nordvest-kvarter matcher gråvejret med sine matte facader og blandingen af industrikvarter og boligblokke. Det er en regnvåd eftermiddag, men alligevel har mange søgt ud i området. De har ikke været der før, og flere steder flakser grupper af unge omkring. De leder efter et vejskilt, hvor der står Dortheavej. 
"Ved du, hvor Ungeren ligger? Det er første gang, vi er herude, og der er mega nemt at fare vild," siger Kathrine Florgaard til en venlig tankpasser på Q8. Han peger i retning af gaden, der fra i dag af bliver mere berømt end de andre gader i området. 
På Dortheavej ligger det nye Ungdomshus i nummer 61. I dag er der åbningsfest, og her begynder endnu et kapitel i historien om et brugerstyret ungdomshus i København. 
"Det er da klart, vi skal være med til åbningen. Det er vel nærmest historisk, og det er super fedt, at de endelig kan åbne igen, for der har virkelig manglet et ungdomshus siden rydningen," siger Kathrine Florgaard, mens hendes veninde nikker og tilføjer: "Ja, vi har virkelig savnet et frirum."
Dortheavej 61
De finder den grå treetagers bygning, der nu er det nye Ungdomshus. Det ligger i en lille gård fyldt med mennesker i alle aldre og havepavilloner med farvede lanterner. Nogle er mødt op i praktisk regntøj, andre i nitteudsmykkede læderjakker og Anne Marie Helger med glimmer i håret og regnbuefarvet paraply. 
Alle ser sig vurderende omkring. Tager en runde i baren og i det grå hus, der er pyntet op til lejligheden. "Det er sgu da meget hyggeligt," og "Ih, hvor har de nået meget, se det flotte graffiti der," lyder det fra de nysgerrige gæster, der har hver deres påskud for at takke ja til Åbent-hus-invitationen.
"Nu har jeg boet herude siden 1972, så jeg var da både spændt og lidt bekymret for, hvad det mon ville ende med, når Ungdomshuset nu skal ligge her," siger Lone Jensen, der nu mindre bekymret svajer til musikken og nipper til kaffen med soyamælk og støvregn. 
På den udendørs scene spiller det gamle nørrebroband Familieorkestret, der ligger i den mere folkelige ende af protestgenren end de punkbands og undergrundskunstnere, der senere på aftenen spiller op i husets store koncertsal.
Ambivalent 
Det folkelige kendetegner i det hele taget arrangementet, og selvom der er gjort meget ud af udsmykningen og indretningen i huset, så fornemmer man stadig den kommunale aura, der omgiver det. Ungdomshusets 1.800 kvadrameters frirum er placeret sammen med et af Købehavns Kommunes Kultur-huse. De unge skal derfor dele nogle af faciliteterne med foreninger, der laver alt fra gymnastik til it-undervisning for børn. 
Med konflikterne omkring rydningen af Ungdomshuset 1. marts 2007, og efterfølgende endeløse demonstrationer og støttearrangementer, har ungdomshusentusiasterne været meget igennem, for nu at ende her på Dortheavej. Fyren Mike, der ikke vil ud med sit efternavn, er ikke entydigt begejstret:
"Hvis jeg skal være helt ærlig, så har jeg det sgu ambivalent med det her. Selvfølgelig er det fantastisk, at vi endelig fik et hus, og vi har helt sikkert vundet en vigtig kamp. På den anden side er det her langt fra samme standard, fordi der er alt det der kommunale overfor. Og så ligger det jo ikke på Nørrebro, hvor jeg ellers synes, det hører hjemme," siger Mike. 
Bevægelsen
Ungdomshuset er udsprunget af bz-miljøet på Nørrebro i 80'erne, men meget har ændret sig siden. Nu har historien foreløbigt varet 26 år, og Ungdomshuset har været omdrejningspunkt for flere generationers ungdomsoprør, for verdensberømte kulturarrangementer og for omkostningsfulde konflikter mellem husets forkæmpere og myndighederne. Huset er blevet en bevægelse i sig selv, og det bliver der ikke lavet om på foreløbig, mener Mike:
"Ungdomshuset er blevet ikon for mangfoldighed, og selvom det ikke er alle, der vil bruge Ungeren, så er det vigtigt, at det eksisterer. Det er en principsag. København skal kunne rumme Ungdomshuset, som det basisdemokratiske og brugerstyrede sted, det er. Det tror jeg altid, der vil være behov for," siger han og nikker i retning af fire drenge, som er så unge, at de knap kan kategoriseres som teenagere. 
De har filtrede dreadlocks på hovedet, 69-lapper på bukserne og deler en hjemmekrøller.
"De skiller sig allerede ud. Hvor skulle de måske gå hen, hvis de ikke havde Ungdomshuset," spørger Mike. 
Kampen
Informations udsendte henvender sig i baren for at spørge efter pressegruppen, som er de eneste, der udtaler sig officielt på Ungdomshusets vegne. De må kunne svare på, om det nye Ungdomshus i det regnvåde nordvest lever op til ambitionerne. Om de unge virkelig har vundet kampen, som de skriver på deres hjemmeside, eller om de tværtimod har ladet sig spise af med kommunens sidste tilbud. 
De presseansvarlige har i flere dage ikke taget telefonen, og der er heller ikke meget respons i baren:
"Åh nej, er der nu problemer med pressen igen? Nåhr, det er dig selv, der er journalist. Jamen jeg ved ikke, hvor der er nogen fra pressegruppen. Og du skal ikke tage billeder eller filme eller noget som helst," siger bartenderen og overlader derefter udtalekompetencen til en ældre og allerede godt bedugget herre ved siden af:
"Jeg tror sgu, Ungdomshuset går en lys fremtid i møde, og jeg bliver hele natten for at fejre det," siger han og klapper af Familieorkestrets forsanger, der taler om at fortsætte kampen og vælte regeringen. 
"Bare vent, der går ikke længe, før du kommer til at se 69-graffitien erstattet af 61-forever," spår han storsmilende.


