Lokoførere: Et spørgsmål om tid før der sker en ulykke
Sikkerheden halter i DSB, siger lokoførernes fagforbund, som også langer ud efter DSB's virksomhedskultur
 
	Foto: Scanpix


 
	Lokomotivførerne i DSB kan ikke længere tage ansvaret for passagerernes sikkerhed.

	Det er årsagen til, at lokomotivførerne onsdag morgen nedlagde arbejdet for at gå til fagligt møde og dermed forårsagede store forsinkelser i togtrafikken.

	»Det er kun et spørgsmål om tid, før der sker en ulykke,« udtaler formand for Dansk Jernbaneforbund, Henrik Horup, i en pressemeddelelse:

	»Vores medlemmer bliver sat i en umulig situation. De kan ikke længere tage ansvaret for passagerernes sikkerhed - og det havde de åbenbart behov for at få en snak om i dag. Derfor nedlagde de arbejdet.«

	Ifølge jernbane-formanden oplever lokomotivførerne en sikkerhedsorganisation, der ikke fungerer, manglende opbakning til personalet samt et stort overarbejdspres.

	Dansk Jernbaneforbund peger på, at det er den pressede økonomi og et stort politisk pres for at sikre tog til tiden, som har gjort, at DSB ikke længere håndterer sikkerheden på forsvarlig vis.

	Det påpeges blandt andet, at der er mangelfuld eller forkert afmærkning på mange stationer, og at sikkerhedsudstyret ikke er på plads ved besparelsestiltag.

	Det medfører ifølge forbundet, at evakuering ikke kan sikres i tilfælde af ulykker, og at ældre, børn og handicappede overlades til sig selv, lyder kritikken.

	Samtidig kritiseres DSB's ledelse for at have indført en fejlkultur baseret på løftede pegefingre og trusler.

	»Problemet er ikke kun den store overarbejdsbyrde og materiel, der er uegnet til at køre uden andet personale end lokomotivføreren. Trusler om fyring ved den mindste forsinkelse presser ligeledes de ansatte.«

	»Man er ved at have etableret en virksomhedskultur, hvor man leder med frygt - det er ikke holdbart i længden,« siger Henrik Horup.

	Dansk Jernbaneforbund tilføjer, at man gennem længere tid har forsøgt at få en ligeværdig dialog med ledelsen om situationen, men at det ikke har været muligt.

	Derfor informerer man nu offentligheden om sikkerhedsproblemerne i forventning om, at transportminister Henrik Dam Kristensen (S) vil tage hånd om problemet.

