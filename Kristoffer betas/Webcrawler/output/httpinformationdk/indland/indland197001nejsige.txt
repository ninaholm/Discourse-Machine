Nej-sigeren, der blev EU-tilhænger
SF’eren Margrete Auken var glødende modstander af ’kapitalens Europa’ i 1972. I dag, 40 år senere, er hun lige så glødende fortaler for ’det europæiske projekt’


 Dagen efter folkeafstemningen om dansk medlemskab af Fællesmarkedet den 2. oktober 1972 meldte en skuffet Margrete Auken sig ind i SF. Når to tredjedele af vælgerkorpset havde sat kryds ved et ja, var der behov for politisk organisering, mente hun.
I tiden op til afstemningen havde den nyuddannede præst været aktiv i organisationen Teologer mod Fællesmarkedet. Hun havde arrangeret debatmøder og deltaget i demonstrationer.
»Vi troede helt alvorligt på, at Danmark ville blive opsuget ikke mindst af det store Tyskland, hvis vi blev medlem. Vi opfattede den fri bevægelighed først og fremmest som kapitalens fri bevægelighed,« siger Margrete Auken, der i dag er et begejstret medlem af Europa-Parlamentet.
De næste ti år var Fællesmarkedet ikke øverst på venstrefløjens dagsorden, erindrer hun. Og da hun blev aktiv som SF’er, var det bestemt ikke flæskepriser, fællesmarked eller smånationalistisk tyskerskræk, der fik hende i gang. Det var derimod den langsomme proces med at gøre det traditionsbundne røde SF til et moderne grønt parti.
Gennem internationalt freds- og miljøarbejde fik Margrete Auken som folketingsmedlem op gennem 1980’erne og 90’erne langsomt, men sikkert pillet sin Fællesmarkedet-skepsis fra hinanden.
I 1979 blev hun stillet op som »pynt«, som hun siger, på SF-kandidatlisten til Europaparlamentsvalget. Men hun var glad for, at hun ikke blev valgt.
»Det har været en gradvis proces at få SF til at opgive sin modstand mod Fællesmarkedet. Det er jo næsten som at skifte identitet.«
Og det er »Villy Søvndals store fortjeneste«, at SF i dag ikke er et delt parti på det spørgsmål, mener hun.
I 1986 under afstemningen om EU-pakken var SF dog stadig et modstanderparti. Det samme var tilfældet i 1992 under afstemningen om Maastricht-traktaten, men så var det også slut:
»SF påtog sig ved den lejlighed at være talsperson for alle nejsigerne. Vi udviklede ideen om et EF i flere hastigheder eller rum, og på den baggrund indgik vi så det nationale kompromis og stemte ja i 1993, selv om 80 procent af SF-vælgerne stadig stemte nej.«
I den yderste periferi
Siden år 2000 har Margrete Auken åbent agiteret for et ja, og i dag mener hun, at SF’s tidligere forestilling om et EF i flere hastigheder var på grænsen til idioti:
»Jeg troede jo selv fuldt og fast på det dengang, men det har jo vist sig, at det var det rene sludder. Et EF i flere hastigheder består reelt af flere koncentriske cirkler, og der er Danmark så bare havnet uden indflydelse i den alleryderste periferi.«
Ifølge Margrete Auken må der hurtigst muligt gøres op med forbeholdene og selve tanken om at stå udenfor, for den koster Danmark indflydelse.
»I dag er vi jo med i det hele. Vi påvirkes af det hele, så det eneste, vi ikke har, er indflydelse på beslutningerne. Det eneste gode ved forbeholdene er, at de kun rammer os selv.«
Hun nævner den aktuelle sag om drengen Oliver, der har en dansk far og en østrigsk mor. Begge forældre har i hvert sit land fået fuld forældremyndighed over barnet, og det er ved at flå dem i stykker.
»De retlige anliggender er rykket fra at være et mellemstatligt projekt til at være et fælles EU-projekt, og det betyder, at der kan laves afgørelser med simpelt flertal. Og på det civilretlige område, som jo netop handler om almindelige menneskers hverdagsproblemer, tror jeg, at danskerne snart vil mærke, at Danmark ikke er med til at træffe beslutningerne. Men det er realiteten: Vi har ikke en dyt at skulle have sagt.«
Efter at have arbejdet i Europa-Parlamentet siden 2004 føler Margrete Auken sig sikker på, at små lande og små partier kan have stor mulighed for at få indflydelse.
»Hvis man er dygtig og velforberedt og god til at lave alliancer med andre, så kan man faktisk opnå noget.«
Som konkret eksempel nævner hun muligheden for offentlighed om EU-dokumenter.
»Europa-Parlamentet står for god forvaltningsskik og åbenhed, og vi arbejder hårdt for at få lavet en lovgivning om disse emner. Det er utroligt vigtigt at være med i,« mener hun.
– Havde det så været rigtigt at stemme ja i 1972?
»Ja, det er jeg slet ikke i tvivl om. Det europæiske projekt er et formidabelt projekt, og det bliver mere vigtigt for hver dag, der går. Og mit eget personlige skift fra at være modstander til at være tilhænger er generelt for venstreorienterede, mens de borgerlige omvendt bliver mere og mere kritiske. Vi har så at sige byttet standpunkter. Hvis vi et øjeblik forestillede os tanken, at EU faldt fra hinanden, så ville selv det mægtige Tyskland i dag være en småstat. Sådan har verden udviklet sig, og ingen af os ville kunne klare os alene uden de andre,« siger Margrete Auken.

