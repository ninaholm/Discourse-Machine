Folket svælger i svin
Svinekød indgår i fem, måske seks af de otte retter, som danskere har nomineret i Dan Jørgensens netafstemning om ’Danmarks nationalret’
 Et svinehoved udtrykker den danske folkekarakter – i hvert fald kulinarisk. Det må man konstatere efter Dan Jørgensens folkeafstemning på nettet


 Grynt, gris, grynt! Det danske folk elsker at sætte tænder i dig. Det må man konstatere, efter fødevareminister Dan Jørgensen (S) har offentliggjort resultatet af semifinalen i sin kåring af ’Danmarks nationalret’.
I hver af landets otte regioner har der kunnet netafstemmes mellem et antal foreslåede egnsretter. I alt 19.000 maddanskere har klikket. Og svimlende svinemængder ruller ned ad slisken og ind på disken. Sådan at forstå, at der fra fem af de otte regioner er nomineret retter med svinekød til at gå videre til finalen.
Her er svinefeltet: Krebinetter/karbonader; Brændende kærlighed (kartoffelmos med flæsketerninger); Stegt flæsk med persillesovs, Æbleflæsk, Stegt svinekotelet. Afvigerne fra svinestien er københavnerne, der i storbyhovmod har nomineret hakkebøf (altså på oksekød) med bløde løg og spejlæg. Og bornholmerne, der ud fra snæver ø-egoisme vælger stegte sild. Måtte de få sildebenene galt i halsen som straf for deres unationale smagsløg!
Østjyderne har valgt at spille med fordækte menukort. De har nemlig nomineret ’smørrebrød’. Og det er jo svin ad bagvejen. For hvem kunne dog ikke tænke sig et stykke med skiver af blævrende flæskesteg eller frikadelle?
Dan Jørgensen oplyser, at der fra nu af og frem til 16. november kan stemmes om vinderen: Nationalretten.
At den folkekærlighedshungrende fødevareminister ikke er kræsen over for den PR-værdi, der kan ligge i hans kåring af en nationalret, fremgår af, at hans pressemeddelelser henviser til hele fire PR-kokke i ministerens køkken: Pressechef Tasja Parize, pressesekretær Michael Dahl Nielsen, pressesekretær Morten Olsen og ’ministerens særlige rådgiver’, Morten Damm Krogh.
Af hensyn til skatteborgerne, der får regningen for ministerens grisefest, må man håbe, at de fire spinfolk er deres vægt værd i stegt flæsk.
I øvrigt kan man undre sig over, at ministeren og hans rådgiverskare ikke finder afstemningsresultatet problematisk for danskernes etiske holdning til madvalg. I betragtning af de usle forhold, som det industrielle landbrug byder de opvoksende grise, kan man finde det påfaldende, at hensynet til dyrevelfærd synes fraværende. For slet ikke tale om ubehaget over de sygdomme, som heftig dosering med antibiotika påfører svin og mennesker. Eller miljøbekymring over de gylletåger, der svøber sig langs sund og bælt og syresvider øjne og grønne bladskud. Og nå ja, så er der jo de danskere, hvis religion forbyder dem at spise svin. Men de er åbenbart slet ikke rigtige danskere. Det kan Dan Jørgensens afstemning belære dem om. Enten bider man til gris – eller også sidder man ikke med ved bordet.

