Etbarnspolitik har ændret Kina
Etbarnspolitikken har givet Kinas kvinder mere frihed og har forhindret næsten en halv milliard nye borgere. Men der er også skabt store sociale problemer


 BEIJING — »Det har givet mig mere frihed,« siger Cheng Lingling. Hun taler om Kinas såkaldte etbarnspolitik, en af de mest kontroversielle dele af livet for kinesere. Men for 33-årige Cheng har det været positivt.
»Det har fjernet det sociale og traditionelle pres for at få flere børn. Jeg behøver ikke kun at være en mor, men kan også koncentrere mig om karrieren som manager i en udenlandsk it-virksomhed.«
For fire år siden fødte hun en pige. »Hvis jeg havde fået flere børn, ville det fuldstændig have sat en stopper for min karriere. Bare at være hjemmegående husmor giver ingen respekt,« siger hun.
Siden 1979 har Kinas familieplanlægningsregler ændret dynamikken i kinesiske familier, specielt dem i byerne, som næsten alle er blevet forhindret i at få mere end et barn. Formålet med politikken var at bremse landets befolkningstilvækst. Og mens verdens befolkningstal er nået syv mia., kan Kinas regering pege på, at etbarnspolitikken har ført til næsten en halv milliard færre fødsler i landet inden for de seneste tre årtier — og samtidig ifølge kinesiske forskere, har forsinket dagens mærkedag med fem år.
Kinesiske eksperter peger på, at piger har opnået større status, da de ikke har brødre til at konkurrere med dem om forældrenes gunst. Og da de dermed er ene om at være familiens håb for fremtiden, bruges alle ressourcer på at fremme deres uddannelse og velfærd, hvilket er et stærkt brud med flere århundreder med diskrimination.
»Hvis jeg havde haft en bror, var jeg nok ikke endt på universitetet,« siger 23-årige studerende Zhao Liunan. »Så ville der have været nogle andre forventninger til mig.«
Ubalance folk imellem
I dag er der lige så mange kvindelige som mandlige universitetsstuderende i Kina. Grunden til det tillægges, sammen med store investeringer fra statens side og flere årtier med økonomisk vækst, etbarnspolitikken.
Men politikken har været omstridt. Den er blevet rost for at mindske presset på miljøet og ressourcer. Kinas regering siger, den har »promoveret opbygningen af en bæredygtig økonomi og et bæredygtigt samfund«.
Men den er også blevet udskældt for at være umenneskelig. At den skulle have været med til at forbedre kinesiske kvinders liv og status er også kontroversielt, når den samtidig har skadet kvinder på så mange andre måder. Ivrige embedsfolk har, under pres for at leve op til befolkningskvoterne, ofte tyet til illegale metoder som tvangssterilisering og tvangsaborter — nogle gange så sent som få uger før termin. Pigefostre bliver hyppigt aborteret, og nyfødte piger er blevet efterladt eller dræbt på grund af den udbredte traditionelle præference for drengebørn. Det har skabt en enorm ubalance i antallet af piger og drenge. I Kina i dag er der 118 mænd for hver 100 kvinder, hvilket betyder af millioner af mænd ikke kan finde en mage. Og da disse unge mænd ofte allerede er utilfredse over at tilhøre en gruppe af lavt uddannede og relativt fattige, udgør de en stor trussel mod samfundets stabilitet. Desuden har den strenge befolkningskontrol også ført til en tikkende demografisk bombe, da de faldende fødselstal, og det hurtigt aldrende samfund vil underminere et af landets største økonomiske aktiver: menneskelig arbejdskraft. Kina vil stå med en uset stor ældrebyrde, som landet er dårligt forberedt på, da det sociale sikkerhedssystem og pensionssystemet i dag er langt fra at være på plads.

