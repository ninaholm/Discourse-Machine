Tysk atomekspert underkender dansk slutdepot
Danske myndigheder har fejlagtigt karakteriseret det meste af det danske atomaffald fra Risø som relativt ufarligt. Planerne om at anbringe alt affaldet i et overfladenært dansk slutdepot er derfor helt utilstrækkelige, og processen bør gå om, mener atomforskeren Gerhard Schmidt fra det anerkendte tyske Öko-Institut i Darmstadt
Flere borgere har demonstreret i de seks områder i Danmark, der er udpeget til at kunne rumme et overfladenært slutdepot for atomaffald. I Thise frygter man, at et slutdepot for radioaktivt affald vil ødelægge det lokale erhvervsliv, herunder mejeriet Thise.


 Utrygge borgere i de seks områder i Danmark, der er udpeget til at kunne rumme et overfladenært slutdepot for atomaffald, får nu støtte fra en tysk ingeniør med speciale i nuklearteknik og anlægssikkerhed.
I et arbejdspapir, som Gerhard Schmidt fra Öko-Institut i Darmstadt netop har offentliggjort, kritiseres beslutningsgrundlaget for den høring, som Sundhedsministeriet gennemfører for at finde det bedst egnede sted, hvor et slutdepot for Danmarks radioaktive affald fra Risø kan placeres.
Ifølge Gerhard Schmidt vil kun en meget begrænset del af de ca. 10.000 kubikmeter radioaktivt affald være ufarligt inden for den tidsramme på ca. 300 år, som indgår i ministeriets tidshorisont.
Faktisk vil langt det meste af affaldet ifølge Gerhard Schmidt være mere end 100.000 år om at blive tilstrækkeligt ufarligt til ikke længere at være en kilde til farlig forurening af biosfæren.
Derfor er de metoder og kriterier, der hidtil har været anvendt i den danske proces frem mod at udpege en egnet lokalitet til et slutdepot, utilstrækkelige og uacceptable, mener Gerhard Schmidt.
»Det er en grundlæggende fejl,« siger han til Information.
»Egentlig skulle man, før man begynder at finde steder til et slutdepot, temmelig præcis vide, hvilken type slutdepot der er brug for. Og eftersom man ikke har vidst det, har man lavet en søgning efter steder til et slutdepot, som reelt er værdiløs.«
Det er miljøorganisationen NOAH’s Urangruppe, der sammen med organisationen Vedvarende Energi har bedt den tyske atom-ekspert om en vurdering af den danske proces, forklarer Niels Henrik Hooge fra NOAH. Han understreger, at Öko-Instituttet ikke er en miljøorganisation, men derimod en anerkendt privat forskningsinstitution.
»Gerhard Schmidt fra Öko-Institutet i Tyskland anses for at være en af verdens førende eksperter i spørgsmål om atomaffald, og blandt Instituttets kunder er EU-Kommissionen, Europa-Parlamentet, Euratom og en række lands- og delstatsministerier i Tyskland,« siger Niels Henrik Hooge.
Affaldet forkert klassificeret
Ifølge Gerhard Schmidts arbejds- papir består det danske atomaffald af over 20 forskellige kategorier, men kun to-tre af disse vil være henfaldet tilstrækkeligt i løbet af 300 år. Det drejer sig om bestrålet aluminium samt affald fra Risø 3-forsøgsreaktoren, der blev lukket ned i år 2000.
»Det ville give mening at se på, hvad de farligste bestanddele af affaldet er, og så finde et slutdepot for dem og lade de øvrige bestanddele ryge med ned i det slutdepot,« siger den tyske ingeniør.
Men det er ikke, hvad danskerne har gjort, understreger han. I stedet skal slutdepotet efter de hidtidige planer placeres enten overfladenært eller mellemdybt, dvs. i 30-100 meters dybde, og det er ifølge Gerhard Schmidt langt fra tilstrækkeligt. Denne dybde for slutdepotet vil tværtimod kunne betyde, at farlige radioaktive emner ikke kan holdes væk fra mennesker eller miljøet, hvis tidshorisonten bliver tusindvis af år.
I stedet bør affaldet deponeres i et geologisk slutdepot, der placeres meget dybere og i sikre geologiske lag, nemlig i lerlag på mindst 80 meters tykkelse nede i 300-800 meters dybde, vurderer Gerhard Schmidt.
Men da de hidtidige geologiske undersøgelser af tætte dybe lerlag, som er udført af Danmarks og Grønlands Geologiske Undersøgelser (GEUS), kun har været udført ned til ca. 100 meters dybde, er Sundhedsministeriets igangværende proces med at udpege en eller to lokaliteter til et dansk slutdepot ifølge Gerhard Schmidt helt uanvendelig, fordi den er baseret på uholdbare kriterier.
»I NOAH’s Urangruppe har vi ment, at der var behov for en vurdering fra en uafhængig ekspert, og det er baggrunden for, at vi i august har bedt Gerhard Schmidt om at lave sit arbejdspapir,« siger Niels Henrik Hooge.
Han kalder det »en bombe«, hvis Gerhard Schmidt har ret i, at det meste af det danske atomaffald er langt farligere, end de danske myndigheder antager. Blandt de ca. 10.000 kubikmeter radioaktivt affald fra Risø har der især været interesse for de 233 kg særligt affald, som består af brugt brændsel fra Risøs tre forsøgsreaktorer. Oprindeligt var disse 233 kg særligt affald klassificeret som højradioaktivt, men siden er de 233 kg blevet omklassificeret til ’kun’ at være mellemradioaktivt affald.
NOAH efterlyser debat
Dansk Dekommissionering, der har til opgave at afvikle Risø og bidrage til en langsigtet løsning af affaldsproblemet, argumenterer med, at om- eller nedklassificeringen er i overensstemmelse med de standarder, som er fastlagt af Det Internationale Atomenergiagentur (IAEA), men det er Niels Henrik Hooge ikke tilfreds med.
»IAEA’s standarder er minimumstandarder, som også skal kunne bruges i lande som f.eks. Kasakhstan. Men som et rigt land bør Danmark på linje med f.eks. Sverige og Tyskland, der i kraft af meget større affaldsmængder har større erfaring på området, ikke nøjes med minimumstandarder, men bør stræbe efter best available technology,« mener Niels Henrik Hooge.
I Sundhedsministeriets planer om et dansk slutdepot indgår der muligheden for, at de 233 kg særligt affald placeres i et særlig borehul ned til 300 meters dybde. Men ifølge Gerhard Schmidt giver det ikke meget mening at placere det særlige affald der, hvis langt størsteparten af affaldet er mere langlivet end 300 år.
»Hvis Gerhard Schmidt har ret i sin kritik, må processen med udpegningen af en lokalitet til et overfladenært dansk slutdepot indstilles. Først må man have afklaret, om Danmark har fejlklassificeret atomaffaldet,« siger Niels Henrik Hooge og peger på, at der efter planen skal træffes en politisk beslutning i foråret 2015 om enten at eksportere alt affaldet eller placere det i et mellemlager eller et overfladenært slutdepot.
Hidtil har det vist sig umuligt at eksportere affaldet, så Niels Henrik Hooge frygter, at politikerne i foråret kommer til at vælge mellem enten et mellemlager eller det overfladenære slutdepot, selv om dette ifølge den tyske atomekspert langtfra yder en tilstrækkelige sikkerhed.
»På baggrund af Gerhard Schmidts kritik er Folketinget nødt til at vælge slutdepotet fra. Så med mindre man vælger en mellemlagerløsning, må processen med at finde et eget sted til et dansk slutdepot gå om igen,« siger Niels Henrik Hooge, der håber, at det tyske arbejdspapir bliver »begyndelsen på en lang debat, hvor der forhåbentligt også kommer input fra uafhængige internationale eksperter«.
Ikke mindst når der efter jul kommer høringssvar fra Sverige, Tyskland og Polen til den høring, som Sundhedsministeriet har sat i gang om miljøvurderingerne af et muligt slutdepot, forventer Niels Henrik Hooge en større offentlig debat, end den nuværende høringsrunde har medført.
»Ingen kan være tilhænger af, at atomaffaldet ikke opbevares forsvarligt, og på grund af atomaffaldets lange nedbrydningstid kommer man ikke uden om at skulle bygge et geologisk slutdepot. Men det bør først ske, når man har garanti for, at det kan indrettes sikkert i forhold til mennesker og miljø,« siger Niels Henrik Hooge og tilføjer:
»At bygge et slutdepot kan, som vi allerede har set – og ikke kun i Danmark – være en langvarig proces. Mens processen foregår, kan en mellemlagerløsning være en mulighed, fordi det er bedre at have et mellemlager, der er sikkert, end et fejlbehæftet slutdepot, der af politiske grunde hastes igennem, sådan som det er tilfældet med det nuværende danske slutdepotkoncept.«
Det har ikke været muligt at få en kommentar fra den arbejdsgruppe under Sundhedsministeriet, som har udarbejdet beslutningsgrundlaget for slutdepotet.

