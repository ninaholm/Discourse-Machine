Morten Bødskov fastholder lov om tålt ophold
Selv om Højesteret i en principiel sag om tålt ophold gav en iransk mand medhold mod myndighederne, afviser ministeren at ændre reglerne. Eksperterne tager fejl, mener han
Justitsminister Morten Bødskov mener ikke, at de tre juridiske eksperter, der i gårsdagens Information vurderede, at højesteretsdommen også rokkede ved selve reglerne om tålt ophold, har ret.


 Den politiske interesse på Christiansborg var i går formiddags samlet andre steder end i mødelokale 80 på anden sal. I hvert fald var kun tre medlemmer af Retsudvalget udover udvalgsformand Tine Bramsen (S) mødt frem for at høre justitsminister Morten Bødskov (S) redegøre for, hvad Justitsministeriet agter at gøre for de 38 udlændinge på tålt ophold, efter at Højesteret i en konkret sag den 1. juni ophævede en pålagt opholds- og meldepligt på Center Sandholm.

Svaret fra Morten Bødskov var, at Justitsministeriet i torsdags – samme dag som Information kunne skrive, at ministeriet i 97 dage havde siddet højesteretsdommen overhørig – udarbejdede en instruks til Rigspolitiet og Udlændingestyrelsen om, at alle sagerne om udlændinge på tålt ophold skal gennemgås.
For at efterleve højesteretsdommen skal Udlændingestyrelsen og Rigspolitiet hvert halve år løbende i hver enkelt sag vurdere, om den pålagte opholds- og meldepligt er proportional, dvs. ikke er krænkende i forhold til udlændingens konventionsbeskyttede ret til fri bevægelighed.
Til gengæld gentog Morten Bødskov igen og igen, at han ikke mener, reglerne om tålt ophold skal ændres.
»Regeringens holdning er, at udlændinge på tålt ophold grundlæggende er uønskede her i landet, og de skal derfor udrejse af Danmark og udsendes af landet, så snart som det måtte blive muligt,« som ministeren sagde.
Regeringens kursændring
Morten Bødskov var ikke meget meddelsom under samrådet. På spørgsmål fra Martin Henriksen (DF), om ministeren havde forventninger om, at den kommende gennemgang af sagerne ville føre til lempelser, svarede han: »Det er ikke mig, der gennemgår sagerne. Det afgøres af Udlændingestyrelsen og Rigspolitiet.«
Og da Johanne Schmidt-Nielsen (EL) ville høre fra ministeren, hvad der havde ændret sig siden 2008, hvor de tre nuværende regeringspartier stemte imod den såkaldte tuneserlov, der skærpede reglerne om tålt ophold, gentog ministeren blot: »Som jeg har sagt ved tidligere samråd, så har regeringen ingen planer om at ændre ved reglerne om udlændinge på tålt ophold.«
På spørgsmålet om ministerens kommentar til, at tre juridiske eksperter i gårsdagens Information vurderede, at højesteretsdommen også rokkede ved selve reglerne om tålt ophold, og at Justitsministeriet derfor burde tage initiativ til en lovændring, svarede Morten Bødskov:
»Jeg er ikke enig med dem, der udtaler sig, og Justitsministeriet er ikke enig i den vurdering, der ligger til grund for de udtalelser.«
Morten Bødskov afviste således, at højesteretsdommen skulle have nogen særlig principiel betydning.
»Lad mig understrege, at Højesteret med dommen ikke har tilsidesat den lovgivning, som blev vedtaget af Folketinget vedrørende opholds- og meldepligt,« sagde han. »Der er tale om en meget konkret begrundet dom på grundlag af forholdene i den pågældende udlændings sag.«
Sophie Hæstorp Andersen, der er medlem af Udlændingeudvalget, var også mødt frem til samrådet, men blandede sig ikke i debatten mellem Morten Bødskov, Johanne Schmidt-Nielsen og Martin Henriksen. Regeringspartierne SF og Radikale Venstres medlemmer af udvalget dukkede ikke op til samrådet.

