Ding dong under de røde faner
Det kan godt være, skatteborgerne får noget ud af det, hvis DONG bliver børsnoteret til en høj værdi via aktiesalg til Goldman Sachs. Hvad Danmark mister til gengæld, var omdrejningspunkt for møde om salget hos Kritiske Aktionærer
På mødet i Kritiske Aktionærer var der bred enighed om, at salg af dele af statens energiselskab DONG til investeringsbanken Goldman Sachs er en rigtig dårlig ide. Og flere søgte en meningsfuld forklaring på, hvorfor det så alligevel ser ud til at blive en realitet.

Gymnasielærer Kenn Schoop og datteren Maria Richardt Schoop, der studerer, er to af de omkring 120 mennesker, som tirsdag aften fylder Metal Københavns lokaler, hvor Kritiske Aktionærer har inviteret til møde om statens salg af en del af energiselskabet DONG til investeringsbanken Goldman Sachs.Fagbevægelsens røde faner pryder væggene, og Schoop-familien er da også medlemmer af Enhedslisten, det eneste parti, der står uden for aftalen om at privatisere dele af dansk energiinfrastruktur. De andre partier inklusive Dansk Folkeparti, der på det seneste har udtrykt skepsis over for aftalen, er trods invitation fra Kritiske Aktionærer ikke mødt op. Kenn Schoop er bekymret over salget af »de værdier, som forbrugerne har været med til at betale«.»Det er et enormt progressivt styringsredskab i energisektoren, der kan ændre sig, hvis Goldman Sachs kommer ind. Så går det fra at være behovsstyret til at være profitstyret. Sporene fra salget af TDC og KTAS skræmmer,« siger han.Det samme hæfter direktør i tænketanken CEVEA, Kristian Weise sig ved, da han senere holder oplæg:»TDC blev opkøbt af fem kapitalfonde, og de tog et udbytte ud på 43 mia. kun et par måneder efter, de havde overtaget TDC. Det var dobbelt så meget, som de havde betalt for TDC. Derudover blev der trukket en del værdier ud; der blev spekuleret i, at man skulle betale mindre skat, der blev afskediget folk og skåret ind til benet. Og en af de store udfordringer var, at der ikke blev investeret fremadrettet, som man havde gjort tidligere.«Post Danmark er et andet eksempel fremhæver Kristian Weise. En fjerdedel af Post Danmark blev solgt til en kapitalfond, hvilket ifølge medarbejderne, siger Weise, betød, at arbejdspladsen ændrede kultur: »Man så det ikke længere som en opgave at levere post til de danske borgere, men at tjene penge til ejerne.«Løbet er kørtAt noget lignende vil ske med DONG-salget mener også Frank Aaen, finansordfører for Enhedslisten og medstifter af Kritiske Aktionærer.»Hvorfor sælger finansminister Bjarne Corydon (S) indflydelse i DONG til Goldman Sachs? Ingen kan forstå det, for det er en rigtig dårlig forretning. Der er kun én forklaring, og det er, at man i Finansministeriet så at sige vil have skrevet ned i vedtægterne, at DONG kun skal ledes efter, hvad der giver det størst mulige overskud. Og lovgivningen fungerer sådan, at i samme øjeblik man har lavet en børsnotering, så har man også sagt, at man ikke må tage andre hensyn, end hvad der er bedst for investorerne,« siger Aaen i sit oplæg. At salget ligner en dårlig forretning er bl.a. fremgået af Information, hvor eksperter har fremført, at forudsætningerne for statens aktiesalg er alt for lavt værdisat.Den politiske aftale om at privatisere DONG ligger helt tilbage i 2004. Og det er da også de lange briller, Jørn Astrup Hansen, tidligere bankdirektør i Midtbank og formand for Det Økonomiske Råd på Færøerne, har på, da han kommenterer, hvorfor man har talt om børsnoteringen mange gange tidligere, uden at der er sket noget.»Nu sætter man en proces i gang, som meget vanskeligt kan standses. Det er ikke bare, at man sælger 19 pct. af aktierne til Goldman Sachs. Næ, man forpligter sig til at gennemføre en børsnotering i 2017-2018. Det kommer ikke til debat mere,« siger Jørn Astrup Hansen.Finansiel ingeniørkunstEn spørger fra salen beder Kristian Weise kommentere en supplerende udlægning: »Når folk ved, at den meget profitorienterede bank er medejer af selskabet og har særrettigheder, vil så andre investorer, som også er profitorienterede, vide sig sikre på, at selskabet ikke har andre formål end at tjene så meget som muligt til aktionærerne?«Særrettighederne, der nedbringer Goldman Sachs’ risiko, indbefatter bl.a. vetoret over for ændringer i DONG’s øverste ledelse og strategi.Kristian Weise er enig i spørgernes udlægning og forklarer:»Goldman Sachs har ry for at være ekstremt dygtige til at lave investeringer, som børsmarkederne synes er interessant. Og hvis man har en interesse i, at DONG bliver børsnoteret for så mange penge som muligt, så er det meget godt at have Goldman Sachs med. Den eneste logik er, at embedsfolk i Finansministeriet og andre steder, siger: når de her gutter fra Goldman Sachs kommer til at sidde i bestyrelsen og lave finansiel ingeniørkunst, får vi mere ud af det, når DONG børsnoteres. Det handler også om, at der vil være større tillid og forventning til, at det er noget, der er værd at investere i.«Kristian Weise mener i øvrigt, at den omstridte investeringsbanks strategi er udtryk for en større global tendens:»Ledelsen i DONG bliver forgyldt af, at DONG børsnoteres til en høj værdi. Finansministeriet vil formentlig sige, at Danmarks befolkning også får noget ud af, at DONG bliver børsnoteret til en høj værdi, derfor skal der være et incitament. Set i et større perspektiv understøtter aftalen nogle tendenser i den globale økonomi, hvor der er en ekstremt stigende ulighed, særligt fordi en elite får større og større del i værditilvæksten i økonomien. Ikke fordi de skaber mere vækst og velstand for befolkningen, men fordi de er dygtigere til at få fat i værditilvæksten. De skaber ikke værdier. De stjæler dem.«Flere af aftenens tilhørere, der også inkluderer to fredelig babyer og nogle lidt mere højlydte metalarbejdere, som ser den globale indmarch i Danmark som endnu en trussel mod deres arbejdspladser, kræver, at Enhedslisten trækker stikket til regeringen.Weise kommer Aaen til undsætning. Han mener, at der er tid nok inden Folketingets anden og sidste behandling af aftalen i næste uge til at finde andre investorer.CEVEA-direktøren opfordrer med henvisning til mødets fysiske rammer fagbevægelsen til at bruge sin indflydelse på administrationen af medlemmernes pensionsmidler. På den måde kan DONG forblive en del af »vores fælleseje.«»ATP og PFA lægger i forvejen tre mia. kr. i forbindelse med aftalen. ATP alene administrerer 600 mia. kr., så de og andre skulle nok finde de otte resterende mia.,« siger Kritian Weise med henvisning til den sum på otte mia., Goldman Sachs indskyder i ny kapital for ejerskabet af 19 pct. af aktierne i DONG.Flere taler om, at aftalen er et ideologisk projekt. Det er også, hvad Kenn Schoop konkluderer:»Ja eller også er det mangel på ideologi. Regeringen er jo retningsløs. Når nogen har taget en beslutning, så styrer man bare efter,« siger han, mens hans datter Maria Schoop spekulerer på fremtiden:»Hvis man fralægger sig magten nu, hvad så hvis der senere opstår problemer,« spørger hun.
