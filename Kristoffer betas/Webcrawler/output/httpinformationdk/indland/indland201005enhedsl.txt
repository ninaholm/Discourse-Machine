Enhedslisten får ansigtsløft
En S-SF-regering kan blive tvunget til at finde  sit flertal hos Enhedslisten, og partiet på den yderste venstrefløj gør sig nu klar til at være støtteparti
Enhedslistens årsmøde sagde god for, at partiets folketingsmedlemmer kan stemme for en finanslov under en rød regering. Selv om Enhedslisten understreger, at partiet ikke har udstedt en blankocheck, er både S og SF tilfredse med det historiske skridt.


 Da Enhedslistens gruppeformand, Per Clausen, i weekenden indledte partiets årsmøde, funderede han over, hvordan tiden går så hurtigt. Det er ikke til at tro, at det er 21 år siden, at liste Ø blev dannet, som han sagde.
»Men så så jeg mig selv i spejlet her til morgen,« lød det efterfølgende.
Udsigten til at ligge inde med de afgørende mandater for en eventuel kommende S-SF-regering sætter da også sine spor i Enhedslistens ansigt. Ellers måske medfører det snarere en politisk ansigtsløftning. Årsmødedeltagerne gav revolutionerende - for Enhedslisten - grønt lys for, at partiet kan stemme for en rød regerings finanslov.
Hvis den ikke indeholder forringelser, men i stedet 'markante forbedringer' og ikke blot opsummerer et års nedskæringspolitik gennemført med de borgerlige, som det hedder i årsmødevedtagelsen.
Siden Enhedslisten kom i Folketinget i 1994, har partiet ellers altid stemt imod ved de årlige afstemninger om statens husholdningsbudget, fordi det populært sagt rummer penge til kirke, krig og kongehuset.
Partiet undlod dog i 1996 at stemme til finansloven under SR-regeringen, fordi Venstre og De Konservative truede med at vælte regeringen.
De afgørende stemmer
Men Enhedslisten er blevet stuerent, for at bruge tidligere statsminister Poul Nyrup Rasmussens (S) beskrivelse af Dansk Folkeparti. Og netop VK-regeringens støtteparti er forbilledet for den indflydelse, partiet håber at få.
Både Socialdemokraterne og SF understreger dog, at forudsætningen for indflydelse er, at partiet ikke blot peger på Socialdemokraternes formand, Helle Thorning-Schmidt, som statsminister. Det må også sikre, at hun fortsætter.
Enhedslisten var da også - ligesom De Radikale og fagbevægelsen - på forhånd orienteret om Socialdemokratiets og SF's økonomiske udspil 'Fair Løsning'. Og godt nok vil partiet ikke stemme for at hæve den ugentlige arbejdstid, men det bliver heller ikke nødvendigt, for den opgave overlades til arbejdsmarkedets parter. Til gengæld forventer det at skulle levere afgørende stemmer til dele af udspillets skattedel, skattereformen 'Fair Forandring'.
Når Enhedslisten forventer mere indflydelse nu end under tidligere S-regeringer, skyldes det, at daværende statsminister Poul Nyrup Rasmussen ikke alene regerede med De Radikales stemmer for at føre politik hen over midten. Han var også tilhænger af den daværende britiske premierminister, Tony Blairs, tredje vej, hvor markedskræfterne skulle løse socialdemokraternes udfordringer.
Helle Thorning-Schmidts dagsorden er en anden, De Radikale har ikke fordums styrke, og VKO-flertallet har udraderet midten i dansk politik. Så med mindre Socialdemokraterne kan - eller vil - lokke et af de borgerlige partier til at bryde deres alliance, er der kun ét sted, Thorning kan finde flertal: Hos Enhedslisten.


