Hård kritik af ansættelsesforløb i Justitsministeriet
V, DF og EL retter skarp kritik mod Justitsministeriets håndtering af ansættelser til den nye politiklagemyndighed. Partierne kræver nu svar fra ministeren om forløbet, som Venstre kalder ’proforma’
Den Uafhængige Politiklagemyndighed, som skal tage sig af sager, hvor civile mener, de har fået en lidt for hård medfart af politiet, trækker i arbejdstøjet på mandag. Allerede inden første arbejdsdag får myndigheden kritik for ikke at være uafhængig.   Arkiv


 »Det er dybt skuffende med sådan en sag i Justitsministeriet. Man får jo det indtryk, at det her bare er foregået proforma, fordi loven siger det,« siger Ventres retspolitiske ordfører, Karsten Lauritzen, om ministeriets håndtering af ansættelsesforløbet af direktøren for den nye politiklagemyndighed, der fra nytår skal behandle klager over politiet. Et forløb, som også møder kritik hos Enhedslisten og Dansk Folkeparti.
Ifølge tjenestemandsloven skal en offentlig stilling slås op i minimum 14 dage. Justitsministeriet har derfor loven på sin side, idet man slog direktørstillingen op den 22. september med ansøgningsfrist den 6. oktober. Men Kirsten Dyrman, direktør for politiklagemyndigheden, oplyser til Information, at hun blev ansat 1. november. Der er altså kun gået knap en måned fra fristen udløb, til stillingen var besat.
Stillingsopslagene til klagemyndighedens andre stillinger blev først slået op fra midten af november og de sidste den 9. december. Bortset fra direktøropslaget har Justitsministeriet ikke overholdt loven om 14 dages offentligt opslag til nogen af de andre stillinger i myndigheden.
Også hos regeringens støtteparti, Enhedslisten, er man kritisk over for ministeriets håndtering.
»Udadtil kommer det unægteligt til at se ud, som om man allerede fra starten har udset sig, hvem man gerne ville have til stillingerne. Og det er jo klart, at det ikke øger tilliden til den nye politiklagemyndighed, at man har de her meget korte ansættelsesforløb,« siger partiets retsordfører, Pernille Skipper .
Dansk Folkepartis retsordfører, Peter Skaarup, mener, at ansættelsesforløbet er helt uhørt.
»Der her ligner et skræddersyet forløb fra ministeriets side. Det kan man simpelthen ikke gøre. Det er særligt graverende, fordi det er en ekstrem følsom sag, når dem, der tidligere har siddet med sagsbehandlingen, er blevet beskyldt for at være for venligt stillet over for politiet,« siger han.
Hjemløs myndighed
Ministeriet har haft mulighed for at ansætte en direktør siden 1. juli i år. Alligevel går der fire måneder, før der er ansat en direktør. Ifølge Karsten Lauritzen (V) burde ministeriet have været gået i gang med ansættelserne langt tidligere.
»Det her må enten gå ud over kvaliteten i klagebehandlingen eller sagsbehandlingstiden. Og det er dybt kritisabelt, at man ikke har været så hurtig, som man kunne have været,« siger han.
Selv om politiklagemyndigheden først begynder sit arbejde efter nytår, er det aftalt med statsadvokaterne, at myndigheden skal overtage alle klagesager, der er indgivet efter 1. november i år. Derfor vil der ligge to måneders klagesager og vente, når politiklagemyndigheden begynder at behandle sager i det nye år. Så sent som den 5. december var der endnu ikke fundet lokaler til myndigheden, ligesom der heller ikke var ansat nogen af de 20-25 medarbejdere, man regner med at skulle bruge.
Svar fra ministeren
Både Enhedslisten, Dansk Folkeparti og Venstre har nu tænkt sig at følge op på sagen.
»Jeg vil stille nogle spørgsmål til justitsministeren for at få opklaret, hvad der er op og ned i sagen. Det er jo stærkt kritisabelt, hvis det ikke er gået ordentligt til. Justitsministeriet er jo vores dygtigste jurister, så hvis der er nogen, der skulle overholde loven, så er det jo dem,« siger Karsten Lauritzen (V). Dansk Folkeparti mener, at ministeren må forklare smøleriet.
»Det hele virker meget rodet, og vi har behov for en rigtig god forklaring på, hvorfor Justitsministeriet er kommet så sent i gang med alt omkring den nye klagemyndighed,« siger Peter Skaarup (DF).
Pernille Skipper (EL) har nu rettet henvendelse til justitsminister Morten Bødskov (S) for at få en redegørelse af ansættelsesforløbet i myndigheden.
Retsordføreren for Radikale Venstre, Jeppe Mikkelsen, vil ikke udtale sig om sagen på nuværende tidspunkt, det samme gælder hans kollega Ole Hækkerup, retsordfører for Socialdemokraterne.
Trods gentagne henvendelser har det ikke været muligt at få en udtalelse fra Justitsministeriet.
Kommunikationsmedarbejder i ministeriet Pia Brügger oplyser, at man ikke har nogen kommentarer til sagen.

