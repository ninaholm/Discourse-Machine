Økonomer vil have etisk kodeks for økonomer
Midt i den hidsige diskussion om 'blå' og 'røde' økonomer og en mulig slagside i den offentlige debat foreslår kritiske universitetsprofessorer nu en form for etisk kodeks, og en række fremtrædende økonomer opfordrer til både selvransagelse og en mere påpasselig omgang med medierne
en socialdemokratiske leder Helle Thorning-Schmidt på vej til pressemøde, hvor hun fremlægger den røde 2020-plan. I de seneste tid har flere venstreorienterede kritiseret økonomerne for at favorisere blå sides økonomiske planer.


 Efter de seneste ugers venstrefløjskritik af økonomernes rolle som 'blå' overdommere er der nu også internt blandt økonomer skudt et opgør i gang om deres egen, magtfulde position  og måden, de bruger den på.
Et netværk af kritiske professorer kræver et regulært etisk kodeks, og nogle af de mest medievante og citerede økonomer opfordrer standen til mere selvkritik og til i højere grad at holde en armslængde til den politiske debat.
Ved et DIIS-arrangement i går gik professor ved Institut for Økonomi ved Københavns Universitet Katarina Juselius til frontalangreb på sine kolleger.
På vegne af et internationalt forskernetværk, der også inkluderer prodekan ved KU og medlem af Det Økonomiske Råd Birgitte Sloth kritiserede hun bl.a. økonomerne for at have en andel i finanskrisen.
Dels ved at have retfærdiggjort den førte politik uden empirisk belæg og dels for ikke at have taget forbehold for de mange usikkerheder, der er knyttet til de abstrakte modeller, som hun mener både dominerer de amerikanske og danske universiteter.
»Det er frygteligt mange mennesker, der er kommet frygteligt galt af sted og har mistet job og hjem. For dem har en økonomisk politik, der bygger på ønsketænkning frem for fakta, været en personlig katastrofe af dimensioner,« siger hun og fortsætter:
»Hvis en ingeniør bygger en bro, der kun kan tåle varmegrader og vindstød på 0,5 meter i sekundet, så bliver han gjort ansvarlig, den dag det bliver frostvejr eller storm og broen kollapser, men økonomer slipper til gengæld af sted med at lave modeller og beregninger, der stort set ikke tager hensyn til usikkerheder og udefrakommende omstændigheder,« siger Katarina Juselius og undrer sig over, at finanskrisen tilsyneladende ikke har været en øjenåbner for kollegerne.
»Jeg synes næsten ikke, man noterer sig nogen refleksion. Ingen snakker om det længere. Alle tier stille og venter på, at det skal gå over,« siger hun og giver som eksempel de danske økonomers optræden i forbindelse med de nylige offentliggørelser af både oppositionens og regeringens 2020-planer, og selv om ideen om et etisk kodeks for økonomerne kan synes vanskelig at efterleve i praksis, byder en række af landets førende og mest citerede økonomer både debatten og en større selvkritik velkommen.
Urimelig indflydelse
På Aarhus Universitet har de seneste ugers mediedebat om økonomernes rolle også ført til interne diskussioner, fortæller professor og tidligere vismand Nina Smith, der også selv fandt brugen af økonomer i forbindelse med 2020-planerne problematisk.
»Jeg klager ikke, for jeg ved, hvad man går ind til, men jeg er meget ked af, når man som ekspert får en urimelig indflydelse på, om det er den ene eller anden politiske farve, der bliver begunstiget,« siger hun:
»Det er bestemt ikke utidigt at have en debat om, hvad vores rolle er. Det vil være urigtigt at sige, det er let at holde balancen. Det er svært, for selvfølgelig har man nogle holdninger, og det er ikke altid, man kommer heldigt af sted  men det gælder også jer journalister. Man er både en brik i et politisk spil og i en journalistisk vinkling.«
Selv om hun mener, det må være op til hver enkelt forsker at fastlægge nogle etiske retningslinjer, så vil hun gerne byde ind i debatten.
»Vi skal f.eks. selv være omhyggelige med kun at udtale os inden for områder, hvor vi har ekspertværdighed, og ellers sende journalisterne videre til en med større ekspertise,« siger hun.
Kvalitetskontrol
Ligeledes tidligere vismand og nu professor ved CBS Jan Rose Skaksen har flere konkrete forslag.
»Jeg kan godt selv blive dybt provokeret af nogle, der kalder sig eksperter, selv om det, de siger, i virkeligheden er gennemsyret af, at de har nogle politiske holdninger. Der er sikkert også nogle, der mener, jeg gør det, men jeg er i hvert fald sindssygt bevidst om at holde mig fra at udtale mig om ting, jeg 'synes' eller 'tror' noget om. Jeg holder mig også fra at kommentere udspil fra politiske partier. Jeg vurderer aldrig, om rød plan er bedre end blå. Sådan nogle planer indeholder typisk utroligt mange elementer, og det bliver meget unuanceret at lave et gennemsnit og sige, den ene er bedre end den anden,« siger han:
»Jeg tror måske også, man i højere grad kunne gøre det mere synligt, hvad det er for økonomer, der er fagligt stærke og på hvilke områder. Det er jo ret kompliceret at skulle gennemskue folks CV, og man kunne godt forestille sig en lettere adgang til en form for 'kvalitetskontrol',« siger han.
Læg tingene på bordet
En anden CBS-professor, Caspar Rose, der i 2010 var blandt de allermest citerede økonomer, har selv været kritiseret for politisering og opfordrer ligeledes til mere åbenhed blandt økonomerne.
»Jeg skal ærligt erkende, at jeg er menigt medlem af Venstre. Jeg gør ikke andet end at betale mit kontingent, men det er fair at lægge tingene frem, og hensigten med et etisk kodeks er egentlig fin, men jeg tror, det er svært at gøre andet end at opfordre folk til at undgå kasketforvirring. Og jeg skal ærligt erkende, at det er et svært skøn, og det nytter ikke noget at foregive, at der ikke kan være problemer. Jeg har set nogle eksempler på meget værdiladede analyser med meget værdiladede ord, men der må vi gribe i egen barm og nærmest have som mål at være oversaglige,« siger han og problematiserer også incitamentsstrukturerne på uddannelsesinstitutionerne.
»Der er meget fokus på, at man skal være aktiv og citeres, og det kan lægge et vist pres, der gør, at man forventes at sige et eller andet.«
Forbehold ryger i medier
Tidligere overvismand og professor ved Aarhus Universitet Torben M. Andersen peger som flere andre på problemer i samspillet mellem medier og økonomer.
»Vi føler nogle gange, at den måde, vi bliver brugt på, er problematisk, grænsende til misbrug. Vinklen er besluttet, vi bliver kanonføde. Ikke fordi vi bliver citeret forkert, men vores forbehold og nuancer ryger,« siger han, men tager også et ansvar på sig.
»Nogle gange har vi ikke selvkritik nok til at undlade at gå ind på områder, man ikke burde. En anden ting, der er enormt problematisk, er, når økonomer kommenterer en rapport, splitsekunder efter den offentliggøres. Man aner ikke, hvad der står, men baserer det på fordomme eller formodninger. Der lader vi os lokke med på en galaj,« siger Torben M. Andersen, der som flere andre er holdt op med at svare på spørgeskemaundersøgelser fra medier.
Selvkritiske økonomer
En tidligere overvismand, der ikke længere optræder på toplisterne over de mest citerede, er professor Christen Sørensen fra Syddansk Universitet, der ofte beskyldes for at politisere med et venstreorienteret fortegn, og han efterlyser både kritiske medier og selvkritiske økonomer.
»Særligt i forhold til det kolossale svigt i 2005 til 2007, hvor der i den grad manglede advarsler. Selv vismændene svigtede totalt,« siger han og opfordrer desuden  ikke overraskende  medierne til at bruge et bredere spektrum af økonomer.
»Det ville da være rart, hvis medierne var opmærksomme på, om man f.eks. kun snakker med økonomer, der tror, at markedet er meget selvregulerende,« siger han.
Katarina Juselius er enig og mener, at dette problem stikker dybere end blot mediefladen.
»Over de sidste 30 år har man nærmest fjernet al metodologisk diskussion fra tekstbøgerne, der tidligere gav et mere nuanceret billede. I dag er det stort set kun os over 60 år, der diskuterer alternative tilgange, og de unges karriere afhænger af, om man bliver publiceret i nogle udvalgte, amerikanske tidsskrifter, der er domineret af den samme, økonomiske tankegang.«
Selv om hun selv tilhører den i Danmark uddøende økonomrace, der i høj grad bekender sig til en mere klassisk keynesiansk tilgang med bl.a. en stærk tro på, at man kan styre økonomien ved at påvirke efterspørgslen, så understreger hun, at målet med et etisk kodeks primært vil være at få økonomerne til at ophøre med at optræde som orakler i den politiske debat uden at være på sikker, videnskabelig grund:
»Målet må være, at man rent faktisk kunne fremlægge statistisk velbegrundede empiriske analyser til grund for modellernes fremskrivninger. Men det har nok meget lange perspektiver,« siger Katarina Juselius.
Trods selvkritik kalder både Torben M. Andersen og Nina Smith snakken om forskellige økonomskoler for uaktuel i forhold til diskussionen om økonomernes rolle i debatten.
»Kendsgerningen er jo, at der er enormt meget enighed om metodevalg og brug af metoder, men man finder en bred vifte af folk og synspunkter,« siger Torben M. Andersen, der ville klassificere sig selv som en ny-keynesianer, der trods en tro på markedet bl.a. mener, at velfærd ikke kun handler om omfordeling, men også om at løse problemer, som markedet har svært ved at håndtere.
Nina Smith vil ikke give sig selv en label, men mener det tyder på »manglende indsigt fra dem, der anklager«, når eksempelvis Aarhus-økonomerne sættes i samme bås.
»Men jeg ville da kun synes, det ville være positivt, hvis der var nogle flere lidt mere kvalificerede, venstreorienterede økonomer, som vi ser det internationalt med eksempelvis Stiglitz, der kunne bidrage til debatten,« Nins Smith.


