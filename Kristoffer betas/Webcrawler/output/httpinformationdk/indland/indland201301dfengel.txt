DF: Engelsk er ikke god latin på universiteterne
Angelsaksiske gloser er godt i gang med at kolonisere vores modersmål, mener Dansk Folkeparti, der vil have forbudt engelsk på universiteterne. Men hvis vi kun må bruge rigtigt danske ord – hvor mange er der så?


 Engelsk trænger sig på overalt, og værst står det til på landets højere uddannelsesinstitutioner, hvor fremmedsproget vinder stadig større udbredelse.
»Især i københavnsområdet bruger man engelsk en masse,« forklarede Dansk Folkepartis kulturordfører, Alex Ahrendtsen, da han torsdag var inviteret til debat om den sproglige invasion i programmet Kulturen på News på TV 2 News.
Og ja, han brugte et fransk låneord i skyndingen, men det viser bare, hvor pressede vi alle sammen er på vores danske modersmål:
»Jeg skal dagligt minde mig selv om at bruge danske ord, og det er så svært – det kan jeg godt fortælle dig,« forklarede han studieværten Stéphanie Surrugue.
Men hvad ville der egentlig ske, hvis vi efterlevede kulturordførerens formaninger til punkt og prikke og udelukkende betjente os af specifikt danske gloser?
»Det kommer an på, hvor langt vi går tilbage,« siger seniorforsker ved Dansk Sprognævn Ole Ravnholt over telefonen.
»Altså, hvis vi trækker alle låne- og fremmedord fra – også de nedertyske, som kom ind i sproget fra senmiddelalderen – så er der ikke mange tilbage.«
– Hvor mange taler vi helt konkret om?
»Det må jeg lige hen og slå efter,« siger han og lægger røret, mens han fisker den danske sprogforsker Peter Skautrups storværk Det danske Sprogs Historie I-IV ud af reolen.
På side 296 i bind 1 finder han svaret:
»Skautrup har gjort et skøn over det danske ordforråd fra før Valdemarstiden (1157-1241, red.) – altså fra før den periode, vi snakker om her. Og lad os så se ... Ja, han vurderer, at der formentlig kun er tale om 4-5.000 ord, som vi kan identificere som oprindeligt danske eller nordiske.«
– Og hvor mange ord har vi i alt på dansk i dag?
»Det er svært at sige helt præcist, men i Retskrivningsordbogenstår der cirka 64.000 ord.«
– Så det betyder, at vi skulle afstå fra knap 60.000 af de ord, vi bruger i dag?
»Ja, sådan noget lignende...«
Hahaha!
Telefonen ringer fire gange, før Alex Ahrendtsen (DF) svarer i den anden ende.
»Nå, ringer du for at drille mig?«
– Jeg ville egentlig bare høre, om ikke vi kunne mødes et sted på halvvejen – for 4-5000 ord er jo ikke meget at rutte med?
»Jamen, jeg er fuldstændig enig. Diskussionen blev lidt skæv på News. Det, vi reelt foreslår med vores sproglov, er at vi ikke skal have uddannelser udelukkende på engelsk, at vi ikke skal have reklamer på engelsk, og at vi ikke skal give støttekroner til engelsksprogede film. Men derfor kan vi jo stadig godt gå rundt og sige god weekend til hinanden – det gør jeg også, for det er et fint ord. Og vi har jo ikke selv et bedre ord for ugens afslutning.«
– Men hvor skal vi sætte grænsen?
»Jamen, for så vidt er der ikke nogen grænse. Ord som bus og tur er jo også udenlandske. Det afgørende for os er, at der ikke bliver undervist på engelsk, men på dansk – det vil sige på det dansk, vi bruger i dag. Det kom ikke rigtig frem i udsendelsen, og det var lidt irriterende... Irriterende er vist heller ikke et dansk ord?«
– Nej, og det er ordet ’sprog’ heller ikke. Det kommer fra nedertysk, lige som ordet dansk formentlig kommer fra oldengelsk. Så der er stadig lidt at arbejde med...
»Ja, men det er ikke så interessant for os. Det afgørende er, at der bliver undervist på dansk.«
– Det er ikke mere end 200 år siden, at det dominerende sprog på universiteterne var latin...
»Det er rigtigt, men var det en god ting? Det synes vi ikke, for vi vil gerne have, at så mange som muligt får en uddannelse, og jo flere uddannelser, der bliver udbudt på et fremmedsprog, desto flere vil vi afskære fra det.«
– Så engelsk på universiteterne er ikke god latin?
»Hahaha, det var flot sagt! Det var morsomt!«
– Måske vi bare skulle lande den der så?
»Ja, det ville jo være en vidunderlig overskrift til din artikel. ’DF: Engelsk er ikke god latin’. Hahaha!«
– Jamen, så er det en aftale. Du må have en god ugeafslutning!
»Hahaha... I lige måde!«

