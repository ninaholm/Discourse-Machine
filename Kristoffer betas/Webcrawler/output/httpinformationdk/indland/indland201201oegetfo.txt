Øget fokus på forskning skader universiteternes uddannelser
Undervisningen på universiteterne bliver dårligere, fordi antallet af forskere uden pligt til at undervise er fordoblet på få år. ’Hul i hovedet’ og ’spild af globaliseringsmidler’, lyder kritikken


Politikerne har fokuseret så meget på forskning, at universiteterne har nedprioriteret undervisningen i en grad, så uddannelserne er blevet ringere. Sådan lyder konklusionen fra Akademikernes Centralorganisation (AC) på baggrund af nye tal fra Finansministeriet, der viser universiteternes ansættelser af nye forskere de seneste år.På fem år er antallet af løst tilknyttede universitetsansatte uden undervisningsforpligtelse — de såkaldte postdoc’ere — mere end fordoblet fra 756 årsværk i 2006 til 1.796 årsværk i 2011. I samme periode er antallet af adjunkter, der er forpligtet til at undervise, samlet set uforandret omkring 785 årsværk.Denne udvikling har udhulet kvaliteten af undervisningen, mener Erik Jylling, formand for AC.»Selv om universitetsloven er klar om, at universiteterne skal sikre ligeværdighed mellem forskning og uddannelse, er realiteten en stadig stærkere bevægelse mod en opdeling af de to kerneopgaver,« siger han.Det er uholdbart, mener lektor Frederik Voetmann Christiansen, der underviser adjunkter og postdoc’er på Københavns Universitet:»Det er hul i hovedet, at staten skal finansiere, at de mange ph.d.er, vi har uddannet, sidder i flere år og skriver videnskabelige artikler, som ganske få læser. Når man uddanner folk til så højt et niveau som ph.d., skal de også være med til hive undervisningen op på højeste niveau, ellers er globaliseringsmidlerne givet dårligt ud,« siger han.Formand for Danske Universiteter Jens Oddershede er enig i, at forskningen har stjålet fokus: »Der er kommet langt flere postdoc’er, fordi den projektorienterede forskning er blevet opprioriteret, mens vi ikke har fået flere penge til forskningsbaseret undervisning. I lyset af den udvikling, er det blevet nedprioriteret,« siger Oddershede, der understreger, at nogle postdoc’er dog underviser.Misforholdet er problematisk, mener uddannelsesminister Morten Østergaard (R): »Det er rigtig vigtigt, at der er tæt sammenhæng mellem forskning og uddannelse. Derfor er det vigtigt, at der ikke er store personalegrupper på universitetet, der ikke har noget at gøre med undervisningen,« siger ministeren, som håber, det vil ændre sig, når universiteterne fremover kan belønnes for at hæve kvaliteten af undervisningen.
