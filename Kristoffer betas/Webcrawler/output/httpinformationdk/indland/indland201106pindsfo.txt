Pinds forskelsbehandling blev kasseret i 2006
Det netop vedtagne forslag om at lette familiesammenføring for borgere fra bestemte lande blev for fem år siden vurderet af Integrationsministeriet, der dengang forkastede ideen 


 I 2006 kasserede Integrationsministeriet ideen om at undtage bestemte landes borgere fra den såkaldte indvandringsprøve. Ikke desto mindre vil netop den praksis blive indført i Danmark, efter at Folketinget den 1. juni vedtog integrationsminister Søren Pinds (V) forslag til ændring af familiesammenføringsreglerne.
Da regeringen og Dansk Folkeparti i juni 2006 aftalte at indføre prøven, besluttede de at undersøge, om Danmark »på linje med Holland kan undtage indvandrere fra vestlige lande fra testen«.
Men da Integrationsministeriet senere på sommeren vurderede ideen i et notat, henviste ministeriet til princippet om at behandle alle ansøgere ens og konkluderede: »Der ses ikke at være nogen forhold, der afgørende taler for at bryde med dette princip.«
Integrationsministeriet tilføjede, at indvandringsprøven ikke måtte antages at volde personer fra lande som USA og Australien »særlige vanskeligheder«. Og desuden forudså ministeriet, at »forskelsbehandling af den foreslåede karakter« vil kunne blive »mødt med en vis kritik«, selv om det »næppe kan anses for diskrimination«.
Oppositionen undrer sig over, at Integrationsministeriet ikke længere ser problemer i forskelsbehandlingen. »For mig at se er forklaringen, at Søren Pind er blevet minister, og hans vigtigste opgave er at sætte gang i udlændingedebatten før valget,« siger Enhedslistens politiske ordfører, Johanne Schmidt-Nielsen.
SF’s integrationsordfører, Astrid Krag, finder det »påfaldende«, at regeringen »pludselig insisterer på at gennemføre forskelsbehandlingen«, netop som Dansk Folkeparti har leveret mandater til tilbagetræknings­reformen.
DF: Ikke diskrimination
I Dansk Folkeparti har der ifølge Informations oplysninger været stor irritation over, at Integrationsministeriet tidligere har afvist at gøre som i Holland. »Men vi er da glade for, at det nu tyder på, at det kan lade sig gøre. Det er jo netop ikke tale om diskrimination,« siger næstformand, Peter Skaarup
Integrationsminister Søren Pind skriver i en kortfattet kommentar til Information: »Jura er ikke en eksakt videnskab. Andre lande har i mellemtiden også lavet reformer på det område. Derfor kan vi nu forfølge det spor.«

