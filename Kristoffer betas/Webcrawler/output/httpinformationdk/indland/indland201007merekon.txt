Mere kontrol af ansatte fører til mere snyd
Når hjemmehjælpere snyder med tidskontrollen af deres arbejde er det ikke mere kontrol, der er brug for, siger sociolog. Snarere mindre
Håndværkerforeningens Plejecenter i Københavns Nordvest-kvarter, hvor Håndværkerforeningens Hjemmepleje har til huse. Optagelser har vist, at ansatte har snydt med tidsregistrering.


 Når medarbejderne snyder kontrolsystemerne, kan det ofte være kontrolsystemerne selv, der har været med til at fremkalde snyderiet.
Sådan lyder en helt kort forklaring fra sociolog og tidligere konsulent for Arbejdsmarkeds-Etisk Råd Krista Blaabjerg på den hjemmehjælperskandale, som har ramt plejecentret Håndværkerhaven i København.
Flere hjemmeplejere er nu suspenderet fra deres arbejde, efter at TV 2 Nyhederne har dokumenteret snyd med tidsregistreringen - og hvordan medarbejdere i nogle tilfælde har brugt arbejdstiden til private gøremål.
»Hvis man som medarbejdergruppe bliver mødt med en mistro og i øvrigt ikke oplever at få det frirum, man føler, man fortjener, så begynder medarbejderne at skabe frirummet selv. Og når en hel gruppe begynder at bekræfte hinanden i, at dét er ok, så kan det tage overhånd. Så får man skabt en kultur, hvor denne her flækkede moral bliver udbredt,« siger Krista Blaabjerg, der understreger, at hun ikke kender til detaljerne i den konkrete sag,
Kontrol uden andet
Kontrolsystemer med minutplaner og tidsregistrering bliver i mange hjemmeplejer rundt om i landet brugt til at sikre ensartet kvalitet, gennemsigtighed og en optimering af ressourcerne. Og ifølge Krista Blaabjerg kan den slags kontrol også godt være berettiget. Den får bare alt for tit lov til at stå alene - og så kan problemerne opstå.
»Hvis et kontrolsystem står alene og råber til himlen, uden at der er nogen særlig kontakt til ledelsen og nogen følelse af anerkendelse, så kan sådan en dårlig kultur meget let opstå. Meget tyder på, at det er dét, der er gået galt her,« siger hun.
I stedet er det først og fremmest mere ledelse, der er brug for.
»Noget af det, man bør satse på, er mere supervision. Mere kontakt mellem den enkelte medarbejder og lederen. Og ikke mindst nogle flere rum til at dele erfaringer. At medarbejderen får lov til at opleve, at det, man har af erfaringer, er en anerkendt faglighed,« siger hun - og tilføjer, at der findes masser af dygtige eksperter i kontrolmekanismer.
»Men der er også nogle ledere, der burde være nogle rigtigt dygtige ledere. De skal have langt bedre dialog med deres medarbejdere - både én til én og i større fora,« siger Blaabjerg.
Hun er overbevist om, at lederne i det offentlige gerne ville være bedre.
»Men i det offentlige er der en tendens til enten ikke at turde være mere synlig leder - eller at nedprioritere det, fordi man ikke har ressourcerne og tiden til det, siger Krista Blaabjerg.
Mere kontrol forkert vej
Skandalen fra Håndværkerhaven var ikke mere end et par dage gange, før socialminister Benedikte Kiær (K) i går i Berlingske Tidende måtte tage stilling til, om ikke alle hjemmehjælpere burde udstyres med en GPS-sender. Dét afviste ministeren - og ifølge Krista Blaabjerg ville det også være den helt forkerte vej at gå for at forhindre mere af den slags snyd i fremtiden:
»Der er altid nogen, der synes, at kontrol er den bedste måde at styre mennesker på. Men rent ledelsesfagligt ville det være den helt forkerte retning at gå i. Hvis man skruer endnu mere op for kontrollen, så fortæller man også folk, at man ikke stoler på dem - og at de bare kan lægge hjernen fra sig,« siger Krista Blaabjerg.


