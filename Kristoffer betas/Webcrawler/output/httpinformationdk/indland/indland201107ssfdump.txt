S-SF vil dumpe jordpriser for at hindre velhaver-ghettoer
Ved at lade kommunerne sænke prisen på byggegrunde vil en rød regering gøre det muligt at opføre billige boliger i attraktive områder. Regeringens ghettoekspert støtter forslaget. V afviser


 Indsatsen mod ghettoisering plejer at fokusere på de socialt belastede områder, men kommer S-SF til magten, vil de også tage fat i den anden ende.
En rød regering vil ifølge Socialdemokraternes kommunalordfører, Rasmus Prehn, lade kommunerne sælge jord under markedsprisen for på den måde at få billigt, alment boligbyggeri i attraktive områder.
»Vi ved, at socialisering på tværs af skel gør utrolig meget for den sociale mobilisering. Hvis kommunerne ønsker en sammenhængende by, hvor høj og lav bor dør om dør, er man nødt til at agere politisk. Ritt Bjerregaards billig-bolig-projekt blev nok så meget ramt af, at det ikke var muligt at sælge byggegrundene billigt nok,« siger Rasmus Prehn, der har fået henvendelser fra flere kommuner, som ønsker at kunne sælge jorden billigere.
Således har bl.a. Københavns Kommunes børne- og ungeborgmester, Anne Vang (S), for nylig efterspurgt en sådan ordning.
SF's boligordfører, Nanna Westerby, bakker ligeledes op om forslaget og peger på behovet for billige ungdomsboliger.
Den borgerlige regerings ghettoudvalg lancerede sidste år et lignende forslag. Og det ærgrer formanden for udvalget, adjungeret professor ved CBS Jørgen Nue Møller, at det aldrig kom med i det endelige katalog.
»Vil man have blandede områder, har kommunerne brug for instrumenter. Det her er et forslag, der kan sikre, at vi ikke repeterer de fejl, man begik i 50'erne og 60'erne, hvor man byggede store områder med ensartet byggeri, som vi i dag lider under,« siger han og påpeger, at forskningen viser, at både ressourcestærke og -svage gavnes af et bredt sammensat miljø.
V: Ikke smide penge ud
Venstres kommunalordfører Sophie Løhde kalder det til gengæld et besynderligt initiativ:
»Det har ikke meget med fri konkurrence at gøre, når kommunerne skal smide x antal kroner ud i den blå luft til køber på bekostning af skatteborgerne,« siger hun og henviser til, at kommunerne i stedet kan udvide det almene byggeri eller skele til familiernes ressourcer, når man henviser til bestemte boliger.

