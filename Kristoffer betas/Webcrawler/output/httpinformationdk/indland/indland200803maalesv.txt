Vi måles og vejes på ny
'Jeg fik 12', lyder det forbløffet på karaktergangen, mens andre frygter for muligheden for en minus 3. For hvad betyder det? Er man så dummere, end da man startede?


 De sidste karakterer løber elektronisk ind på selvbetjeningen. Tiden er kommet. At vi studerende er blevet målt og vejet, er der som sådan ikke noget nyt i. Det er måden, der har ændret sig. Tallene 12, 10, 7, 4, 02, 00 og -3 flyver rundt i luften, og der bliver diskuteret karakterer som aldrig før. Karakterdebatten har fået endnu et politisk indspark, som helt overskygger debatten om vidensoptimering i uddannelsessektoren.
Danske karakterer skal være internationalt sammenlignelige, lød det fra Christiansborg. Målet var den europæiske ECTS-skala (A-F), som den nye skalas syv trin 'matcher'. Problemet er blot, at ikke alle lande har fået samme fikse idé som Danmark, og hvad er så pointen?
9-tal er 'spildt arbejde'
Fokuseringen på de tal, som burde reflektere vores faglige kunnen, stiger. Lommeregnerne arbejder på højtryk, når vi studerende skal finde af, om vi har vundet i karakterlotteriet eller ej. Tidligere opnåede 9-taller betegnes i folkemunde som 'spildt arbejde', da de slås sammen med karakteren 8 og bliver til karakteren 7 på den nye skala. Vi taler ikke om, hvad vi har lært - vi taler om tal. 
"Jeg fik 12," lyder det forbløffet på karaktergangen, mens andre frygter for muligheden for -3. For hvad betyder det? Er man så dummere, end da man startede? Den nye skala er forvirrende og for grovmasket. De store spring mellem skalaens syv trin gør det nemmere at stemple 'outsiderne' fra middelgruppen. Det virker unfair. Presset på one-shot-eksaminer øges unødigt, da en dårlig dag i højere grad kan mærkes på gennemsnittet. Konsekvensen er, at det er blevet mere acceptabelt blandt studerende at klage over en bedømmelse nu, hvor resultatet af et trinløft kan betyde en værdimæssig øgning på 3 karakterpoint. Eksempelvis fra karakteren 7 til 10. 
Det karakterfikserede Danmark er i overhalingsbanen, og diskussionen om tal, omregningsmetoder og gennemsnit når uanede højder. 
Karaktercirkus
Frem for en forbedring af uddannelsessektorens bedømmelsessystem synes 7-trins skalaen at være en forringelse for 13-skala-generationen. Hermed ikke sagt at visionen om øget international sammenlignelighed nødvendigvis er et onde, tvært-imod må Danmark være villig til at tilpasse sig en globaliseret uddannelsesindustri. Men hvorfor så ikke vælge en skala, som er mere brugbar?
På University of Sydney anvendes eksempelvis en karakterskala fra 0-100, således at den løbende bedømmelse gennem året giver os studerende et klart signal om vores faglige forbedringer eller mangel på samme. Systemet er gennemskueligt og til at forstå for såvel studerende som for omverdenen. Skalaen er desuden inddelt i fem trin (Fail, Pass, Credit, Distinction, HighDistinction), som er guidelines for, hvor den studerende befinder sig fagligt. Samtidig gør brugen af 5-trinskalaen sammenlignelig ikke blot med en håndfuld europæiske lande, men også med større lande som USA og Kina. Så hvorfor ikke anvende en sådan skala i stedet?
Danske studerende ræser efter karakterer, som studiechef ved Syddansk Universitet Per Christian Andersen kommenterede i sidste uge (27. februar). Vi er en målt og vejet generation, som for længst har glemt, at karakterer ikke er nøglen til akkumulering af viden. Fokus i den danske uddannelsessektor bør skifte - væk fra talfokusering til vidensoptimering. Men det kræver, at politiske tiltag vælges med omhu, så de ikke igangsætter er sådant karaktercirkus.
Camilla Bjarnøe læser Statskundskab på Aarhus Universitet, men er i dette semester tilknyttet University of Sydney, hvor hun læser en master i strategic public relations

