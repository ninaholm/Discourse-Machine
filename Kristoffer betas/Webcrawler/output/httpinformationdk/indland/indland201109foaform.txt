FOA-formand kræver mere fokus på efterløn fra S-SF
I S-SF's kampagne har løftet om efterløn ikke hidtil været en hovedprioritet. Eksperter konstaterer, at valgkampen ikke som lovet er endt som en 'folkeafstemning om efterlønnen'. FOA ærgrer sig


 S-SF lovede allerede i foråret, at de ville gøre valgkampen til en 'folkeafstemning om efterlønnen'. Men i deres annoncekampagne har efterlønnen indtil videre ikke været hovedprioriteten. Socialdemokraterne har endnu ikke indrykket efterlønsannoncer i nogle af landets tre største morgenaviser, ligesom ingen af S-SF's fællesannoncer med Villy Søvndal og Helle Thorning-Schmidt fokuserer på efterlønnen.
»Jeg havde gerne set, at det fyldte mere i deres annoncer,« siger FOA-formand Dennis Kristensen, som ikke oplever, at valgkampen generelt bærer tilstrækkeligt præg af at være en folkeafstemning om efterlønnen.
»Selv om det er med som emne i debatterne, modsvarer det slet ikke, hvor vigtigt efterlønsspørgsmålet er for det valg, der skal træffes. Det her har været hjerteblod for os siden nytår,« siger FOA-formanden, som i den sidste spurt i valgkampen selv vil indrykke efterlønsannoncer for at genrejse temaet. Også 3F intensiverer nu annoncekampen.
Langt fra et hovedtema
Der kan blive hårdt brug for opbakningen, for ifølge politisk kommentator Peter Goll »er efterlønnen slet ikke blevet det hovedtema, som S-SF ellers havde lagt op til, at det skulle være«.
De mange lønmodtagere, som er skrevet op til efterlønsordningen, bør ligefrem være skuffede over S-SF's indsats, mener professor og arbejdsmarkedsforsker Henning Jørgensen fra Aalborg Universitet.
»Fagbevægelsen og især LO-medlemmerne har efter min vurdering god grund til at være skuffede i forhold til det, der blev lovet. De har selv investeret mange kræfter og penge i at bevare efterlønnen. Man måtte formode, at S-SF ville gøre det her til et helt centralt tema. Det har de, som jeg ser det, ikke gjort,« siger han.
S: Efterløn fylder for lidt
Socialdemokraternes politiske ordfører, Henrik Sass-Larsen, erkender, at efterlønsspørgsmålet kunne have fyldt mere i valgkampen.
»Jeg synes, det fylder for lidt i debatten,« siger han.
S-ordføreren fastholder dog, at forsvaret for efterlønnen er et kernebudskab for Socialdemokraterne.
»Vi gør alt, hvad vi kan også med annoncer, men har svært ved at rejse debatten, fordi der har bredt sig det indtryk, at det er en sag, som er afgjort, selv om det ikke er tilfældet,« siger Henrik Sass-Larsen, som bebuder, at der de næste dage vil komme mere fokus på efterlønnen i S-annoncerne.Fortsættes side 7
SF's gruppeformand Ole Sohn kan til gengæld slet ikke genkende billedet af, at efterlønsdiskussionen ikke fylder nok.
»Vi kan næsten ikke lukke munden op uden at snakke om efterlønnen, for det er en hovedprioritet både for vælgerne og os,« siger han.
Ifølge Peter Goll, er det heller ikke kun S og SF's ansvar, hvad valgkampen handler om, eftersom alle partier forsøger at sætte deres egen dagsorden. Men de kunne have gjort mere, vurderer han:
»De har et medansvar, fordi de kunne have fået den til at fylde mere, hvis de ville.«
Sagen er dog, at kun et rent rødt flertal bestående af S, SF og Enhedslisten vil være en garanti for, at ordningen ikke ændres. Meningsmålingerne i øjeblikket tyder ikke på, at den konstellation bliver en realitet. Tværtimod er Radikale Venstre gået så meget frem, at de ser ud til både at kunne indtage en magtfuld rolle i en kommende regering og gennemføre tilbagetrækningsreformen med VKO. Derfor har S-SF også meddelt, at de er villige til at forhandle om efterlønnen, såfremt de ikke kan mønstre 90 mandater for deres egen politik.
Den radikale sejr
Men ifølge Dennis Kristensen er det netop billedet af, at Radikale Venstre allerede har vundet slagsmålet, som har spredt sig i valgdebatten.
»Efterlønsdiskussionen er så fraværende, at det næsten virker som om, at de borgerliges forlig med de radikale i foråret har afgjort spørgsmålet én gang for alle,« siger han og mener, at den overvejelse præger S-SF's tilgang til emnet:
»De er formentlig påvirkede af, at de befinder sig i en uhyre vanskelig parlamentarisk situation, fordi Radikale Venstre har lavet økonomisk politik med de borgerlige. Det er lykkes R at blokere både i forhold til dagpengesystemet og efterlønnen. Det påvirker nok, hvor stor vægt S-SF vil tillægge emnet i deres kampagne,« siger Dennis Kristensen.

