Barselsflop trumfet igennem af regeringstop
Danmarks første kvindelige statsminister traf beslutningen om at droppe øremærket fædrebarsel af principielle årsager, ikke kun af taktiske hensyn
Det er beskæftigelsesminister Mette Frederiksen (S), som står med ansvaret for barselsområdet, og at netop hun derfor har måttet foretage endnu en æreløs kolbøttetur i fuld offentlighed, er del af det interne magtspil i partiet.


 
	Skuffelserne kører i ring. Først droppede SRSF trængselsringen omkring København og skuffede dermed alle de kernevælgere, som havde håbet, at en ny regering turde kopiere en velafprøvet grøn trafikløsning fra Stockholm og Oslo. Og nu er løftet om øremærket barsel til småbørnsfædre, som var skrevet ind i regeringsgrundlaget, også droppet.

	Regeringstoppen genopliver dermed ikke blot den nedslidende debat om løftebrud, men vakler også endnu engang i viljen til at gennemføre progressive velfærdsløsninger, som de andre nordiske lande for længst har vist fungerer i praksis.

	Motivet for kovendingen er officielt, at SRSF-regeringen pludselig har erkendt, at øremærket barsel vil koste nogle familier dyrt, da fædre generelt tjener mere end mødre.

	Men undskyldningen opløser sig selv i en cirkelslutning, da formålet jo netop er at bryde dette gamle kulturmønster.

	Undersøgelser dokumenterer, at kvinder i høj grad tjener mindre end mænd, fordi de er længere væk fra arbejdsmarkedet på barsel.

	Den klassiske skævvridning var også velkendt, da regeringspartierne fremsatte beslutningsforslaget i Folketinget, dernæst førte valgkamp på sagen og til sidst indskrev løftet i regeringsgrundlaget. Intet nyt er kommet frem siden Helle Thorning-Schmidt (S) så sent som i marts 2011 udtalte: »Når vi er villige til at reservere en del af barslen til kvinder, skal vi også være villige til at reservere en del af barslen til mænd.«

	Minerydning før valget

	Flere kilder tæt på regeringstoppen nævner en simpel årsag til kovendingen: Statsministeren har ganske enkelt fortrudt, at løftet overhovedet blev skrevet ind i regeringsgrundlaget ude i det sorte tårn på Amager.

	Både hun selv og den lille gruppe af mandlige allierede, der stadig bakker hende loyalt op, heriblandt finansminister Bjarne Corydon (S) og justitsminister Morten Bødskov (S), skulle fra begyndelsen have været imod ideen om at presse fædre på barsel.

	Den forestående lancering af lovkataloget for næste folketingsår var så den kærkomne anledning til at rydde køleskabet for fordærvet valgflæsk. Eller foretage en ’minerydning’, som manøvren kaldes på spindoktorjargon, altså en oprydning, hvor møg-sager, som menes at stå i vejen for måskevælgere, afmonteres i god tid inden valget.

	En række meningsmålinger, som regeringen selv har fået foretaget, viser, at et stort flertal af befolkningen er imod øremærket barsel, i særdeleshed privatansatte mænd. Og vurderingen er, at fortsat snak om bløde værdier ville være en tabersag over for den eftertragtede, men frafaldne midtervælger, såkaldte ’Blå Bjarne’. Med det kyniske twist, at den skuffede kernevælger, ’Røde Lone’, alligevel ikke har andre steder at gå hen.

	I det interne magtspil trækker det heller ikke fra, at det er beskæftigelsesminister Mette Frederiksen (S), som står med ansvaret for barselsområdet, og at netop hun derfor har måttet foretage endnu en æreløs kolbøttetur i fuld offentlighed.

	Ordførere i oprør

	Regeringen fastholder, at målsætningen om øget fædrebarsel er uforandret, men at midlerne blot er ændret. Den alternative light-løsning med en skattebonus på 100 kroner om dagen til familier, som deler barselsorloven, kan også vise sig at virke og få flere mænd til at være mere sammen med deres nyfødte børn. Og i så fald vil ligestillingen være bragt et lille, usikkert babyskridt fremad.

	Den økonomiske situation har samtidig ændret sig, siden debatten begyndte. Da de andre nordiske lande indførte øremærket fædrebarsel, skete det i forbindelse med udvidelser af barselsperioden, fra ni til 12 måneder, og under boble-boomet i 00’erne.

	Beslutningen har ikke desto mindre skabt dybe frustrationer i regeringspartierne. Aldrig før i danmarkshistorien har samtlige ordførere fra regeringspartierne været åbent imod en beslutning på eget område. Desillusionen er nemlig langt fra begrænset til SF’erne og venstrefløjen hos Socialdemokraterne. Kovendingen har skabt mindst lige så stor vrede hos de radikale.

	Foreløbigt er det ikke lykkedes for Helle Thorning-Schmidt at rydde det politiske landskab for eksplosive miner. Tværtimod. Til gengæld har statsministeren effektivt fjernet enhver forhåbning om, at hun – som lovet i valgkampen – har modet til at stille sig i spidsen for en ny, moderne kulturkamp, der bryder med nedslidte kønsrollemønstre.

