Udviste romaer vil lægge sag an mod den danske stat
23 udviste romaer vil lægge sag an mod Danmark. Og de har en rigtig god sag, vurderer eksperter. Vinder de, er det anden gang på få år, at Danmark ikke lever op til EU's opholdsdirektiv


Den danske stat kan se frem til et sagsanlæg fra de 23 rumænske romaer, der blev udvist den 7. juli og sendt tilbage til Rumænien, fordi de havde sovet i et nedlagt postværksted i Njalsgade på Amager eller camperet ulovligt på Amager Fælled.»Vi planlægger et sagsanlæg på vegne af romaerne mod de danske myndigheder for uberettiget udvisning. Vi er i stadig i gang med at vurdere sagen og indsamle oplysninger, men vi forventer at rejse påstand om, at udvisningerne var i strid med både dansk lov og EU-lov,« oplyser Robert Kushen, direktør i European Roma Rights Center (ERRC), et internationalt romarettighedscenter med base i den ungarske hovedstad Budapest.Det EU-støttede center har til formål at overvåge romaernes menneskerettighedssituation i Europa og lægge sag an i tilfælde af mistanke om krænkelser. Tilknyttet centret er et team af internationale advokater, der har fulgt den danske udvisningssag nøje. Centret har bl.a. haft en juridisk medarbejder i Rumænien for at interviewe de 23 udviste romaer. Det er på baggrund af interviewene og en gennemgang af sagens dokumenter, at centret nu har besluttet at lægge sag an på vegne af de 23 romaer for uberettigede udvisninger.Det var formelt Udlændingeservice, der den 7. juli traf beslutningen om, at det var muligt at udvise de 23 romaer efter paragraf 25 a, stk. 2, nr. 3 i Udlændingeloven, ifølge hvilken man kan udvise udlændinge, hvis de menes at udgøre en trussel mod den offentlige orden.Uden begrundelseUdlændingeservice har ikke villet fremlægge den præcise begrundelse for udvisningerne, men ifølge styrelsen var der tale om to forskellige begrundelser for de to grupper af romaer, der blev udvist. De, der blev anholdt i det nedlagte postværksted i Njalsgade, blev udvist for husfredskrænkelse. De anholdte på Amager Fælled blev udvist for ulovlig campering.Flere førende juridiske eksperter, Information har talt med, vurderer, at romaerne har særdeles gode muligheder for at få medhold. Ifølge EU's opholdsdirektiv kan EU-borgere kun udvises, hvis deres adfærd udgør »en reel, umiddelbar og tilstrækkelig alvorlig trussel, der berører en grundlæggende samfundsinteresse«.Ifølge eksperterne kan simpel husfredskrænkelse og ulovlig campering, der typisk straffes med en mindre bøde, ikke leve op til kravet om at udgøre en tilstrækkelig alvorlig trussel, der berører en grundlæggende samfundsinteresse. Dermed er udvisningerne, der vakte international opmærksomhed og bl.a. udløste kritik fra den svenske regerings side, et klart brud på EU-retten.Hvis romaerne får medhold i deres sag, vil det være anden gang inden for få år, at Danmark ikke lever op til bestemmelserne i EU's opholdsdirektiv. Først gang det skete var i forbindelse med den såkaldte Metox-sag.Advokat Tyge Trier bekræfter, at han har været i dialog med ERRC om mulige klageadgange i det danske udlændingesystem.»Jeg har været i dialog med dem om reglerne, og så må vi se, hvad der videre sker. Men det er klart, at der er mulighed for at klage til Integrationsministeriet, gå til Ombudsmanden og i sidste ende lægge sag an ved domstolene. Det vigtige i den første fase er at få afklaret, hvad der rent faktisk er sket, og hvilke afgørelser der er truffet af især Udlændingeservice og på hvilket grundlag,« siger han.I første omgang bliver der formentlig tale om at indklage Udlændingeservices afgørelse til Integrationsministeriet. Beroende på udfaldet af klagen kan ERRC beslutte at lægge sag an mod de danske myndigheder ved en dansk domstol, der så i givet fald vil forelægge sagen for EU-Domstolen i Luxembourg med anmodning om at få foretaget en såkaldt præjudiciel vurdering.Bekymrende udviklingIfølge Robert Kushen håber ERRC, at sagsanlægget kan bruges til at bekræfte romaernes rettigheder som EU-borgere. Centret, der ud over støtte fra EU-Kommissionen også støttes økonomisk af bl.a. de svenske og hollandske regeringer, ser med bekymring på den aktuelle udvikling i en række af EU's medlemslande, særligt Frankrig, hvor præsident Nicholas Sarkozy netop nu truer de derværende romaer med udvisning.»Vi vil gerne have bekræftet, at deportationen af romaerne var ulovlig, og at alle EU-borgere, romaer såvel som ikke-romaer, har ret til fri bevægelighed i EU,« siger Robert Kushen.
