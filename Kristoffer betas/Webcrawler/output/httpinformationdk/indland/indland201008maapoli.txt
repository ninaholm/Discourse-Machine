Må politiet begå fejl?
Betjente risikerer at miste deres job, hvis de overtræder straffeloven, og derfor foregår der 'dobbeltstraf', lyder det fra Politiforbundet. SF opfordrer til et opgør med nultolerance i politiet


 Hvis du har en plettet straffeattest, er det umuligt at blive optaget på politiskolen, og overtræder en betjent loven, kan det koste jobbet. Men må politibetjente ikke begå fejl, spørger SF's retsordfører, Karina Lorentzen, og opfordrer til en revurdering af den strenge disciplin i politiet.
»Vi bliver nødt til at diskutere, om nultolerance fremmer en åben eller en lukket kultur. Jeg tror desværre mest på det sidste,« siger hun og mener, at de stramme regler kan resultere i, at betjente ikke tør indrømme fejl, så »visse sager kan være svære at belyse, fordi folk er bange for at miste sit job.«
Den stramme praksis er blandt andet til for at sikre, at politibetjente ikke selv er kriminelle eller udnytter voldsmonopolet uberettiget. Men mere tolerance og åbenhed kan være bedre end straf, mener Lorentzen:
»Det er vigtigt, at politiet har høj troværdighed, men den tror jeg, man kan højne lige så godt gennem et mere åbent politi, der indrømmer sine fejl og bruger dem fremadrettet til at blive en bedre organisation for borgerne,« siger hun og henviser til eksempler på sager, hvor politifolk dækker over hinanden.
'Fucking perkere'
Sidste år fik en politibetjent på Amager en dom for racisme, fordi hun skrev »fucking perkere« på en privat hjemmeside. Derefter blev hun fyret. Det er et grelt eksempel på, at menige betjente risikerer at betale prisen for, at der i politiet er en lav tolerancetærskel over for fejl, fordi man skal »tækkes pressen og politikere,« mener tillidsmanden på Station Amager, Per Nørgaard:
»Vi skal være så rene, så ledelsen ikke tør tage en beslutning om, at man nok selv skal håndtere den slags internt. Der skulle statueres et eksempel, og derfor valgte man at skride til afskedigelse, selv om det var helt ude af proportion,« siger han.
Per Nørgaard kalder det dog 'en myte', at betjente skulle dække over hinandens fejl. Straffen for at lyve er nemlig også hård, påpeger han:
»Hvis man begynder at dække over hinanden og lyver, bliver man fyret,« siger han og opfordrer derfor altid sine kolleger til ærligt at fortælle, hvad de har oplevet, hvis de for eksempel skal vidne i en sag mod en kollega.
Konsekvenserne af den hårde linje er snarere, at politifolk ikke tør kritisere ledelsen eller ikke tør bruge deres ytringsfrihed, mener han.
En undersøgelse, som fagbladet Dansk Politi offentliggjorde i det seneste nummer viser også, at et flertal af de adspurgte politiassistenter ikke oplever at have ytringsfrihed i forhold til ledelsen, og at de mener, der er »tilfælde, hvor politifolk er blevet stemplet,« fordi de har udtalt sig kritisk.
Dobbeltstraf
Politiforbundets formand, Peter Ibsen forklarer, at der over for politifolk foregår en dobbeltstraf:
»Vi bliver ved visse lejligheder udsat for dobbeltstraf, fordi man for selv den mindste forseelse både får en almindelig straf og oven i den en disciplinær straf, som i værste tilfælde kan medføre, at du bliver afskediget,« siger han, men understreger, at der skal skrappe regler til for at sikre et troværdigt politikorps.
»Nultolerance kan være både godt og skidt. Der kan være visse områder, hvor det er helt på sin plads og andre, hvor man skal give en lille smule længere snor. Jeg tror ikke, der kan laves faste rammer for det,« siger Peter Ibsen og ser derfor ikke behov for at revurdere gældende regler.
Det kan dog blive resultatet, hvis S og SF kommer i regering ved næste valg, for Socialdemokraternes retsordfører, Karen Hækkerup mener, det er en »udmærket drøftelse at gå ind og se på politiets arbejdskultur,« men understreger, at »det er nødt til at være sådan, at politiet overholder landets love, fordi den samlede opbakning og borgernes tillid til politiet ellers risikerer at blive svækket.«
Læs også debatindlægget: Tillid til politiet skal højnes

