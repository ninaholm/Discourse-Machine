Danskerne vil ikke droppe bøffen for at redde klimaet
Danskerne har endnu ikke gjort klimahensyn til en fast ingrediens i aftensmaden. Madkultur og spisevaner er svære at ændre, og særligt den CO2-belastende kødspisning udgør et problem. Eksperter efterlyser mere politisk vilje
De fleste elsker en saftig, mør bøf. Og det sværeste er at ændre folks spisevaner, og vi har snart verdensrekord i at sætte kød til livs. Fra 1970 til 2002 voksede vores kødforbrug ifølge FN fra 51,6 til 145,9 kilo pr. år.


 Danskerne har haft rig lejlighed til at lære at lave klimavenlig mad. Aviserne har bugnet med opskrifter, Fødevarestyrelsen har bl.a.  udgivet kogebøger om klima-mad, supermarkederne har formuleret råd til kunderne om klimahensyn, og Forbrugerstyrelsen har lavet en kampagne, der skal hjælpe forbrugerne til at nedsætte CO2-udledningen via valget af varer til indkøbskurven. Topkokke har sågar lavet mad uden brug af el og gas.
Ifølge en ny måling foretaget af Ugebrevet Mandag Morgen er vi stadig voldsomt bekymrede for klimaet. Alligevel er klimamad ikke blevet en del af vores hverdag. Det skyldes, at det er et sejt træk at ændre danskernes madvaner, og at ansvaret er overladt til forbrugerne.
Kirsten Skaarup har skrevet en klimakogebog og arrangerer kurser for folk, der vil lære mere om klimavenlig madlavning. Hun er ikke i tvivl, når man spørger til danskernes bevidsthed omkring mad og klima:
»Det kan vist ligge på et meget lille sted. Jeg tror, det værste og det sværeste i hele verden er at ændre folks madvaner. Det er ikke, fordi folk kommer rendende til kurserne. Der kommer ikke flere, end der altid har gjort. Jeg tror virkelig, danskerne lukker øjnene, når det kommer til mad og tænker: 'Det går nok'.«
Kirsten Skaarup har ikke indtryk af, at salget af hendes klimakogebøger skulle være stagneret. Hun mener, at salget har været nogenlunde støt, og at alle 6.000 eksemplarer - ikke noget der skaber en klimarevolution -  snart er solgt.
Lotte Holm er sociolog og professor på Det Biovidenskabelige Fakultet under Københavns Universitet og forsker blandt andet i danskernes madforbrug. Ifølge hende er der masser af klimabevidsthed og vilje blandt danskerne, men desværre modsvares det ikke altid af handling, fordi forbrugerne står alene med opgaven.
»Det er stadigvæk noget, man individuelt skal beslutte sig for, et individuelt moralsk anliggende, som er svært at kæmpe for, hvis man føler, man er den eneste, der gør noget. Hvis forbrugsomlægninger skal lykkes, så skal man fra politisk hold gå i spidsen og understøtte forandringerne med nogle prisændringer eller andre former for regulering, der kan lokke folk til at ændre vaner,« siger hun.
Et andet af de indgreb, som Lotte Holm foreslår, går på, at man fra miljøpolitisk hold regulerede de udledninger af affaldsstoffer, der foregår ved husdyrsproduktion.
Kød er tryghed
En af de store CO2-syndere i de danske indkøbskurve er nemlig kødet. Og noget tyder på, at danskernes madkultur gør det svært for dem at prioritere klimaet gennem et nedsat kødforbrug. For vi opfatter grundlæggende kød som hovedbestanddelen af et måltid. Ifølge en endnu ikke offentliggjort forbrugeranalyse fra FDB bygger 72 pct. deres daglige madindkøb op omkring kødet. Derefter tænkes grøntsagerne ind som tilbehør. Signe Frese, der er FDB's specialkonsulent på klimaområdet, forklarer undersøgelsens resultat med vores kulinariske kulturarv.
»Det er vi simpelthen vokset op med. Det ligger kulturelt i os, at vi selvfølgelig skal have kød til aftensmaden. Det er en indgroet del af det at være dansker,« siger Signe Frese og fremhæver madkulturer som den italienske eller den asiatiske, hvor kødet spiller en mindre dominerende rolle i måltiderne.
Kogebogsforfatter Kirsten Skaarup er enig i, at det er svært at få  danskerne til at spise mindre kød:
Tror grønt er kedeligt
»Det er ligesom at få trukket tænderne ud at undvære bøffen. Det handler om minder, tryghed og vaner. Og man kunne jo opnå rigtig meget bare med en enkelt kødfri dag om ugen. Der går 10 kilo plantefoder til at fremstille blot et kilo kød,« siger Kirsten Skaarup, der har taget initiativ til bloggen kodfrifredag.dk. Men måske bunder danskernes forkærlighed for kød også i manglende fantasi.
»Vi har en tese om, at forbrugerne mangler nogle 'grøntsagskompetencer'. De ved ikke, hvordan de skal tilberede grøntsagerne på en spændende måde,« siger Signe Frese. Hun vil dog ikke udelukke, at det også er et spørgsmål om økonomi:
»Vi ved, at kvalitet og pris er vigtige, når danskerne handler, og her gør klimahensyn sig sådan set ikke så meget udslagsgivende. Så det kan godt have en betydning, at kød er relativt billigt.«
Kød er for billigt
Bo Weideman fra den selvstændige forskergruppe 2.-0 LCA consultants  forsker i livscyklusvurdering af fødevarer. Han har undersøgt, hvor meget forskellige fødevaregrupper belaster CO2-udledningen. På den baggrund er han ikke i tvivl: Kød er for billigt. Særligt oksekød, der ifølge Bo Weidema burde koste det dobbelte pr. kilo, hvis prisen skulle svare til CO2-belastningen. Han opfatter ellers generelt, at viljen er til stede hos forbrugerne:
»Mit indtryk er, at bevidstheden er steget stærkt, men at det er svært at handle   derefter, fordi der er så meget andet, der påvirker, hvordan vi spiser. Blandt andet prisen. Uden politiske indgreb er det usandsynligt, at der vil ske væsentlige   ændringer,« siger Bo Weidema.
Også Kirsten Skaarup ønsker sig mere politisk handling:
»Du kan se, hvordan politikerne undgår emnet. Maden bliver praktisk taget ikke nævnt. Det gør det i FN's paneler, men en dansk politiker tør slet ikke røre ved det.«
Kirsten Skaarup foreslår blandt andet en model  med beskatning på kød.
Hvor er oplysningen?
Og så skal der mere oplysning til, hvis danskerne skal opdage grøntsagernes kulinariske værdi.
»Der kunne man jo forestille sig, at man fik et grønt tv-køkken og satsede mere grønt allerede i børnehaver og vuggestuer, men det tager tid,« siger Kirsten Skaarup.
Ønsket om flere oplysende kampagner i offentligheden deles af Lotte Holm fra Biovidenskabeligt Fakultet. Hun mener ikke, at den opmærksomhed klimavenlig madlavning fik omkring COP15, har været nok.
»Hvor er den opmærksomhed nu? Jeg føler mig ikke omgivet af kampagner. Det er ikke nok at udgive en klimakogebog. Det er ligesom med alt andet på klimaområdet: Man venter på de politiske initiativer. Lige nu ynder man i Danmark at sige, at ingenting kan lade sig gøre. At det er umuligt at ændre folks vaner. Jeg tror simpelthen ikke på det. Selvfølgelig kan man det. Men der skal gøres noget vedvarende, hvis man mener det alvorligt,« siger Lotte Holm.
politik@infiormation.djk

