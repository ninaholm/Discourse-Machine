Ingen hjælpende hånd fra Christiansborg til fagbevægelsen
Fra begge sider af folketingssalen får den traditionelle fagbevægelse hårde ord med på vejen. Kun gratis ord og moralsk opbakning skal fagbevægelsen forvente at få, og det overrasker arbejdsmarkedsprofessor


 Medlemmerne siver i tusindvis om året, den verbale »konflikt« med »de gule« fagforeninger bliver nærmest dagligt trappet op, og antallet af danskere på arbejdsmarkedet, som har valgt at stå uden for en fagforening, har aldrig været højere. Det er ikke nemt at være en af de traditionelle fagforeninger i dag, og hvis LO-forbundene håber på, at de med en ny centrum-venstre-regering ville få bedre vilkår at drive fagforening efter, har de forregnet sig.
Det viser Informations rundspørge til Folketingets arbejdsmarkedsordfører, og det overrasker arbejdsmarkedsforsker og professor ved Aalborg Universitet Flemming Ibsen.
»Det er bemærkelsesværdigt, at ingen direkte ønsker at række en hjælpende hånd frem med konkrete forslag til fagbevægelsen. Et element kunne jo være at give fuld fradragsret for faglige kontingenter, som man tidligere har haft. Det vil helt sikkert hjælpe fagbevægelsen,« mener Flemming Ibsen.
Derudover vurderer han, at mere indflydelse til a-kasserne i begyndelsen af ledighedsforløbene også kunne hjælpe fagforeningerne til at stå stærkere på arbejdsmarkedet og få flere medlemmer, men det nævner politikerne heller ikke.
»Det undrer mig, at politikerne ikke taler mere om social dumping som en af fagbevægelsens udfordringer. De kan jo lave nok så mange overenskomster og have nok så mange aftaler, men når arbejdskraften bliver overtaget til nogle meget lave lønninger, er det jo tomme overenskomster,« siger Flemming Ibsen.
Ifølge Flemming Ibsen er der kun en årsag til, at politikerne er meget varsomme med at love hjælp til fagbevægelsen:
»Det koster penge hver gang, og så protesterer Corydons kasseapparat voldsomt,« siger han.
Mangler job
Formand for landets største fagforbund 3F, Poul Erik Skov Christensen erkender, at den traditionelle fagbevægelse står over for store udfordringer.
»Ja, vi taber medlemmer, men det gør vi også, fordi vi taber arbejdspladser i Danmark. Dér kunne politikerne sætte ind, hvis de virkelig ville hjælpe landet og os,« påpeger Poul Erik Skov Christensen.
Formanden understreger dog, at han ikke nødvendigvis mener, at en dalende organisationsgrad og et stigende antal medlemmer hos »de gule fagforeninger« og uorganiserede i sig selv udhuler fagbevægelsens legitimitet.
»Det bliver først et problem, såfremt det er andre, der har en form for forhandlingsret, eller beskæftigelsen bliver reguleret af andet end vores overenskomster,« siger Poul Erik Skov Christensen.
Joachim B. Olsen, Liberal Alliance:
– Hvad er fagbevægelsens største udfordring?
»Den største udfordring er at tilpasse sig til et globalt arbejdsmarked. Det skyldes deres historiske placering, hvor vi er gået fra et industrisamfund til et arbejdsmarked, som er langt mere omskifteligt, og hvor folk har langt flere muligheder for at videreuddanne sig og eventuelt også skifte fag i løbet af et arbejdsliv.«
– Hvordan løser de den udfordring?
»Nu er fagbevægelsen jo meget lidt modtagelig over for kritik, men for lønmodtagernes skyld håber jeg, at fagbevægelsen vil tage en intern diskussion omkring eksistensberettigelse.«
– Bør I som politikere hjælpe fagbevægelsen?
»Jeg har ikke noget imod fagforeninger, og det er helt fair, at der er fagforeninger, som er sat i verden for at varetage deres medlemmers interesser. Men de må selv finde løsningerne på deres egne problemer.«
Mai Henriksen, Konservative:
– Hvad er fagbevægelsens største udfordring?
»At den ikke fornyer sig og blandt sine medlemmer sætter fokus på kvalitet. Det er jo derfor, de gule fagforeninger bliver så store. De tilbyder en ordentlig service og behandling til deres kunder. Fagbevægelsen kender slet ikke til kundebegrebet, er mit indtryk.«
– Hvordan løser de den udfordring?
»De skal sørge for at komme op i gear. De skal blive mere tidssvarende og acceptere, at konkurrencen fra de gule ikke forsvinder. Der er for mange sager med tidligere røde medlemmer af fagbevægelsen i pressen, som er skiftet, og som efterfølgende bliver mobbet, drillet og udstødt. Jeg kender selv flere. Fagbevægelsen skal altså begynde at opføre sig ordentligt.«
– Bør I som politikere hjælpe fagbevægelsen?
»Jeg vil ikke hjælpe fagbevægelsen til at få flere medlemmer. Vi har organisationsfrihed i Danmark, og enhver må selv bestemme, om de er organiseret og hvordan. Jeg bakker op om den danske model – men det er ikke ensbetydende med, at alt i fremtiden skal være status quo.«
Nadeem Farooq, Radikale Venstre:
– Hvad er fagbevægelsens største udfordring?
»Fagbevægelsen bør ikke kun reagere på vores ambitioner om at øge arbejdsudbuddet. Fagbevægelsen bør mere proaktivt deltage i det arbejde og sikre, at vi får nogle gode løsninger. De skal selvfølgelig fokusere på de kortsigtede løsninger med at skaffe job til deres medlemmer nu og her, men det er vigtigt, at de ikke dropper det langsigtede fokus, så Danmark i fremtiden har en sund beskæftigelse.«
– Hvordan løser de den udfordring?
»Det gør de ved indgå i en god og positiv dialog med deres medlemmer og os politikere.«
– Bør I som politikere hjælpe fagbevægelsen?
»Det er selvfølgelig regeringen, der skal tegne de overordnede linjer, men fagbevægelsen kan spille en større rolle. Som politikere skal vi huske at give plads til fagbevægelsen og lytte, når der kommer gode forslag. Vi vil gøre vores til at gøre samtaleklimaet bedre.«
Eigil Andersen, SF:
– Hvad er fagbevægelsens største udfordring?
»Det skal først og fremmest fagbevægelsen selv svare på. Men det svækker den danske fagbevægelse og de danske lønmodtagere, at organisationsprocenter gennem de sidste mange år har været faldende. Derfor er det en udfordring for fagbevægelsen, at færre er medlemmer, fordi det svækker deres position i samfundet. Men det er stadig flot, at 59 pct. er i fagforening.«
– Hvordan løser de den udfordring?
»Fagbevægelsen har en stor opgave foran sig, fordi den er nødt til at oplyse og forklare danskerne om, at de gode løn- og arbejdsmarkedsforhold i Danmark sammenlignet med andre lande ikke er kommet af sig selv. I den udvikling har fagbevægelsen været unik, og det skal frem i danskernes bevidsthed igen.«
– Bør I som politikere hjælpe fagbevægelsen?
»Vi kan som politikere forsøge at samarbejde så meget som muligt med fagbevægelsen, fordi det efter SF’s mening giver de bedste og mest holdbare løsninger.«
Leif Lahn Jensen, Socialdemokraterne:
– Hvad er fagbevægelsens største udfordring?
»At der er færre og færre medlemmer af fagforeningerne. Det svækker dem og deres legitimitet.«
– Hvordan løser de den udfordring?
»Jeg mener virkelig, at fagbevægelsens største problem er kommunikation. I modsætning til »de gule«, som bare sælger deres vare på prisen, skal fagbevægelsen ud af overbevise folk om, hvorfor det er nødvendigt at betale et lidt højere kontingent.«
– Bør I som politikere hjælpe fagbevægelsen?
»Vi bør som politikere, hvis vi mener, der er brug for en stærk fagbevægelse – og det gør jeg – fortælle det så ofte som overhovedet muligt. Jeg har været med til at skabe en debat om, hvilke værdier der er brug for på det danske arbejdsmarked. Om vi har brug for solidaritet, eller om vi har brug for private forretninger, der bare vil tjene penge.«
Bent Bøgsted, Dansk Folkeparti:
– Hvad er fagbevægelsens største udfordring?
»De mangler forståelse for folks frie valg. De lever i en fortid, hvor det var sådan, at var man arbejder, så var man også rød og med i en fagforening. Sådan er det heldigvis ikke i dag.«
– Hvordan løser de den udfordring?
»Jeg så gerne en stærk fagbevægelse, der var uafhængig af partipolitik, og som kæmpede for deres medlemmers sag, men som også respekterede, at der var andre fagforeninger. Tiden er løbet fra, at fagbevægelsen er knyttet til politiske partier. Jeg er glad for, at vi i Dansk Folkeparti ikke er knyttet til nogen speciel fagforening.«
– Bør I som politikere hjælpe fagbevægelsen?
»Det er kun fagbevægelsen, der kan hjælpe den, hvis den har brug for hjælp.«
Ulla Tørnæs, Venstre:
– Hvad er fagbevægelsens største udfordring?
»Når medlemmerne siver fra forbundene, taber de legitimitet. Ja, medlemmerne nærmest flygter væk. Den helt store udfordring for forbundene er at finde ud af, hvorfor de gør det. Det betyder, at fagbevægelsen ikke længere kan hævde, at de er et talerør for arbejdstagerne i Danmark.«
– Hvordan løser de den udfordring?
»Det tilkommer ikke mig at give den røde fagbevægelse gode råd, men jeg ville først og fremmest se på deres partipolitiske stillingtagen. Det tror jeg ikke, at mange af deres medlemmer jubler over.«
– Bør I som politikere hjælpe fagbevægelsen?
»Overhovedet ikke. Fagbevægelsen er en privat organisation, som har de rammebetingelser, der er nødvendige for at drive sådan en organisation. Man har oven i købet skattebegunstiget det ved at gøre en del af udgiften fradragsberettiget. Det er rigeligt.«
Christian Juhl, Enhedslisten:
– Hvad er fagbevægelsens største udfordring?
»Den eneste berettigelse, fagbevægelsen har, er, hvis de slås for de vigtigste interesser for medlemmerne. Det gør de stadig hver dag, men de er virkelig dårlige til at fortælle, hvordan de gør det, og hvilke resultater det giver.«
– Hvordan løser de den udfordring?
»Kommunikation. Fagbevægelsen skal være langt bedre til at fortælle, hvorfor de er nogle af de vigtigste aktører i samfundet i dag.«
– Bør I som politikere hjælpe fagbevægelsen?
»I Enhedslisten har vi været rundt i landet, og der er store forventninger til, hvad vi kan nå. Vi skal næsten klare det hele. Det prøver vi gerne, og det er nok den bedste måde, vi kan hjælpe på.«

