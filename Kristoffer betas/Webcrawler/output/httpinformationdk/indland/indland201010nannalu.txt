Nanna Lüders: Konservative misbruger min sang
Sangerinden Nanna Lüders er rasende over, at Konservative brugte hendes Afrika-sang til at hylde sig selv på weekendens landsråd. Mens sangerinden planlægger erstatningskrav mod partiet, lægger Konservative røret på


De konservative lærte tilsyneladende ikke af den kritik, som Dansk Folkeparti forleden fik fra gruppen Abba, da partiet fandt heftig inspiration i en af svenskernes sange. Blot en uge senere, i den forgangne weekend, stillede hele den konservative folketingsgruppe sig på scenen i Aalborghallen med deres egen udgave af Nanna Lüders' Afrika-sang:»Konservativ. Konservativ. Det bli'r bedre dag for dag,« gjaldede det ud over forsamlingen.Men partiet havde glemt at spørge sangens ophavsmand, Nanna Lüders, om lov. Og hun er mildt sagt vred:»Jeg føler, at min sang er blevet misbrugt. Det er grænseoverskridende at bruge en sang om et så alvorligt emne som sult i Afrika til det formål at synge om, hvor fed man selv er,« siger hun og tilføjer:»Jeg føler mig forulempet personligt.«Sangerinden er nu i dialog med Dansk Røde Kors, der er rettighedshaver til sangen, om et erstatningskrav:»Det skal i sidste ende gå til formålet - nemlig Afrika. Så kan de lære det,« lyder det fra Nanna Lüders.På scenen stod såvel landets justitsminister, Lars Barfoed, som kulturminister Per Stig Møller. Men ingen af de to herrer har tilsyneladende tænkt over, hvorvidt ophavsretten blev krænket.Røret påHos foreningen Koda, der sikrer kunstneres ophavsret, er man ikke i tvivl om, at de konservative har overtrådt paragraf tre i Lov om ophavsret, som hedder:»Værket må ikke ændres eller gøres tilgængeligt for almenheden på en måde eller i en sammenhæng, der er krænkende for ophavsmandens litterære eller kunstneriske anseelse eller egenart.«Dermed kan der ifølge Koda køres en sag på de konservatives brug af Nanna Lüders sang. Der var ikke megen beredvillighed at hente, da Information i går ville spørge den konservative organisation om, hvorfor de har valgt at se stort på ophavsretten. Vi blev via partikontoret bedt om at ringe til den ansvarlige for planlægningen af landsrådets fest, Peter Mark Lundberg. Men da han tog sin telefon, ville han ikke kendes ved problemet. Han bad os ringe tilbage til omstillingen igen og lagde på. Endnu et opkald til Lundberg blev ikke besvaret, ligesom der ikke blev ringet tilbage. Information ville også gerne have en kommentar fra justitsministeren, men henvendelsen var ved redaktionens slutning ikke besvaret.Til gengæld udsendte Konservatives generalsekretær, Martin Dahl, i aftes en pressemeddelelse, hvori han oplyser, at konservative brugte landsrådet som en anledning til at støtte Dansk Røde Kors' landsindsamling.
