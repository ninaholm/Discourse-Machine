Systemkritikken, der blev væk
Venstrefløjens nestor Preben Wilhjelm efterlyser i et nyt essay en gennemgribende analyse af den kapitalistiske model, som har ledt de vestlige økonomier i uføre. Hidtil er systemkritikken udeblevet, mener han – og han står ikke alene med sin kritik
Preben Wilhjelm kritiserer ikke finans- og bankfolk for grådighed og for at ville tjene maksimalt på udlån og satse på risikable investeringer – det er deres metier. Men han finder det ’ustyrligt’, at politikerne i Europa og USA ikke har slået hårdt ned på en praksis, der nu viser sig at have ruineret adskillige nationers økonomi.


 De politiske reaktioner på den økonomiske krise har været forudsigelige: De folkevalgte har skældt ud på den skruppelløse finansverden, lagt afstand til de griske bankmænd og moraliseret over de grådige børsspekulanter.
Men selve det system, som har forårsaget problemet og produceret de nye prügelknaber, er gået fri: Systemkritikken er udeblevet. Sådan lyder analysen fra en af venstrefløjens flittigste og mest garvede samfundsdebattører, Preben Wilhjelm.
»Debatten handler mest om, om man kan bruge Friedmans nyliberalistiske metoder til at overvinde krisen, eller om man i stedet skal bruge de keynesianske metoder. Der er ingen analyse af, hvor problemet kommer fra, og om vi kan gøre noget ved problemets rod,« siger Preben Wilhjelm, der er tidligere medstifter af både SF og VS. I en ny bogudgivelse, Krisen og den udeblevne systemkritik, der udkom på Forlaget Politisk Revy i sidste uge, viser han, hvordan kritikken af den økonomiske krise stort set er blevet reduceret til moralske anfægtelser, mens den egentlige analyse af krisens omfang og oprindelse er så godt som fraværende i den offentlige debat.
»Man har lullet sig ind i en tillid til, at det nok ikke går så galt, så vi kan godt bevare systemet og så lempe lidt på det engang imellem – for eksempel ved at lave en kickstart på fem milliarder – men selve systemet diskuterer vi ikke. Højst om det skal justeres en smule med keynesianske eller nyliberale metoder. Og det er ikke dybt nok,« siger Preben Wilhjelm, der får opbakning fra analysechef i centrum-venstre-tænketanken Cevea, Jens Jonatan Steen. Også han havde forventet en større og mere kritisk modreaktion på krisen.
»Alle dem, som for tre år siden sagde, at der ville vokse en ny og alternativ form for kapitalisme ud af den økonomiske krise, har taget fejl. I stedet har vi set nogle få teknokratiske løsninger, der bl.a. betyder, at der skal stilles større krav til bankernes egenkapital, men det er så også dét. De store forandringer og de ideologiske nyudviklinger, som vi havde håbet på og regnet med, er ikke kommet. Det er mere eller mindre same procedure as last year,« siger Jens Jonatan Steen.
Hajer og delfiner
Der var ellers tegning til noget andet, da bunden i 2008 gik ud af aktiemarkederne verden over. Den britiske avis The Times forkyndte, at »Marx er genopstået«, Sarkozy lod sig fotografere med næsen begravet i Das Kapital, og flere konservative kommentatorer begyndte momentvis at vakle i troen på, at det kapitalistiske system kunne løse de problemer, det selv havde forårsaget:
»Det har taget mig mere end 30 år at stille mig selv dette spørgsmål, men nu finder jeg det nødvendigt: Har venstrefløjen ret, når det kommer til stykket?« skrev den konservative kommentator Charles Moore i avisen The Telegraph – og i Frankfurter Allgemeine fulgte hans tyske åndsbror, Frank Schirrmacher, trop:
»Bankerne snupper gevinsterne på internationale handler, men de overlader tabene til skatteydere i alle lande (...) Denne politik viser ikke kun, at den aktuelle ’borgerlige’ politik er forkert, men også og mere overraskende at dens skarpeste kritikeres påstande er korrekte.«
Tilsvarende moralske kvababbelser er ikke blevet ytret i den danske debat – i hvert fald ikke i samme grad og med samme styrke, hævder Preben Wilhjelm i sin bog. Men det er også godt det samme, for så længe der kun er tale om sure, moralske opstød over en korrumperet bankverden – og ikke om en egentlig analytisk kritik af det kapitalistiske system, der har korrumperet den, ja så er kritikken ikke meget bevendt, mener han.
»Pæne, borgerlige kommentatorer har fået anfægtelser over for finansverdenens grådighed, og det er selvfølgelig fint nok, men det bringer os ikke så meget videre – for man kan jo ikke bebrejde finansfolk, at de går efter at skabe kapitaloverskud, lige så lidt som man kan bebrejde en haj, at den opfører sig som en haj og ikke som en dresseret delfin,« siger Preben Wilhjelm.
Det mærkelige er ikke, at finansverdenen tjener sine egne interesser; det mærkelige er, at politikerne ikke udøver et større og mere kvalificeret modspil – og det er hér, kritikken og selvransagelsen må sætte ind, mener han.
»Der er ikke bid i en kritik, som kun ser på finansfolkets moral, den må også se på, hvilke mekanismer der er styrende for finansverdenen, og det har vi hidtil ikke set. For nylig lavede 50 europæiske intellektuelle med Jürgen Habermas i spidsen ganske vist et slags manifest over krisen (med titlen Vi er Europa, red.), men selv dét var en tynd omgang. Det var en moralsk appel om, at vi alle skulle blive bedre europæere, men det rummede ikke skyggen af en egentlig systemkritik,« siger Preben Wilhjelm.
Den tredje vej er blind
Det kan være svært at svare på, hvorfor en mere grundlæggende nytænkning af den kapitalistiske model endnu ikke har fundet sted. Men Jens Jonatan Steen fra Cevea har et bud:
»En del af forklaringen er vel, at mange af de økonomer og bankfolk, som var ansvarlige for krisen, har fået lov at fortsætte – endda med økonomisk assistance fra staterne – mens de regeringer, som burde have udnyttet situationen og indsat nye systemer, har forsømt at reagere kraftfuldt nok. Først for et par måneder siden, forsøgte François Hollande sig endelig med nogle reformer – men han har svært ved at få dem igennem,« siger Jens Jonatan Steen.
Han mener, de europæiske regeringer alt for længe har været låst fast af Den Tredje Vej, der har været normdannende, siden de europæiske socialdemokrater slog ind på den i 1990’erne.
»Det er en kurs, som indebærer en stor tiltro til, at markederne kan skabe varig vækst, og at staten bare skal omfordele – og dén kurs har man ikke rigtigt været i stand til at nytænke siden.« 
– Skyldes det modvilje til at tænke andet eller ren og skær mangel på åndskraft?
»Jeg tror desværre, at centrum-venstre stadig befinder sig i en form for idépolitisk vakuum, hvor de læner sig for meget op ad Den Tredje Vej og har accepteret, at kapitalismen er det eneste rigtige. Man er låst fast på sporet fra 90’erne, og det er i høj grad et teknokratisk spor, hvor man ofte går den vej, embedsmændene dikterer,« siger Jens Jonatan Steen.
Preben Wilhjelm kalder slet og ret den manglende systemkritik for »intellektuel dovenskab« og fremhæver Danmarks tilslutning til finanspagten som et særligt grelt eksempel.
»Jeg fatter simpelthen ikke, at Socialdemokraterne, der altid har været keynesianere, kan gå ind for finanspagtens fem konvergenskriterier, der jo dikterer den mest neoliberalistiske politik, man kan komme i tanke om – og som i virkeligheden forhindrer dem i netop at bruge deres keynesianske metoder. Jeg fatter det ikke! Og når selv SF nu er med i finanspagten, ja så er det jo fuldstændig ustyrligt – det havde været utænkeligt for 15-20 år siden.«

