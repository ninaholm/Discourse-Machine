Asylbørns retssikkerhed splitter oppositionen
Enhedslisten og Radikale Venstre kræver ændringer af regler for asylbørn efter et regeringsskifte. Men hverken S eller SF er til at rokke, selvom også børneorganisationer  efterlyser forbedringer
Debatten om afviste asylbørn har optaget politikere og medierne de senere år. Her er det irakiske asylansøgende børn fra Center Sandholm til lysgudstjeneste  i Københavns Domkirke i 2007.


 Børn betragtes oftest som en del af deres forældres sager på udlændingeområdet.
Det vil Enhedslisten gøre op med. Med opbakning fra Radikale Venstre har de derfor opstillet et forslag med en række ændringer for børn på udlændingeområdet.
I dag tages børnene nemlig som gidsler i forældrenes sager, selv om der sagtens kan være tilfælde, hvor det er barnets situation, der er udslagsgivende for, om der skal bevilliges ophold, mener Enhedslistens politiske ordfører, Johanne Schmidt-Nielsen:
»Der er tale om nogle rettigheder, som vi er forpligtet til at overholde, fordi vi har underskrevet Børnekonventionen. Derfor foreslår vi blandt andet, at man skal gennemføre børnefaglige undersøgelse af alle de børn, der kommer hertil,« siger Johanne Schmidt-Nielsen.
Hvis en mor for eksempel flygter for at beskytte sit barn mod at blive børnesoldat, tvangsgift eller omskåret, bør hensynet til barnets tarv veje tungt, mener Enhedslisten og Radikale Venstre.
»Børn har også rettigheder. Også selv om det ikke er deres skyld eller på deres foranledning, at de er i Danmark. Det er de voksnes sag. Men den skal børnene ikke være gidsler i«, siger RV's integrationsordfører, Marianne Jelved.
Børneorganisationer
Forslaget kommer efter, at en række børneorganisationer i foråret kritiserede det danske systems praksis i forhold til, hvordan børn behandles i sager om både humanitært ophold, tvangshjemsendelser og asyl.
Danmark skal overholde FN's Børnekonvention, hvori det slås fast, at beslutninger altid skal træffes med udgangspunkt i, hvad der er bedst for barnets tarv.
I dag er der dog intet system, som sikrer, at børnene inddrages, siger juridisk konsulent i Amnesty, Claus Juul:
»Der er ingen fast praksis, som sikrer, at man altid hører børnene. Det ville være bedre, hvis børn over 12 år altid blev spurgt, om de havde noget at tilføje,« siger han og understreger, at det er meget svært at vurdere situationen i dag, fordi der er så få sager.
»Børnekonventionen siger meget klart, at man altid skal sætte barnets tarv først. Hvis man ikke har en måde, hvor man sikrer sig, at børnenes problemer ikke overses, er det er i strid med ånden i konventionen,« understreger Claus Juul.
Også børnepolitisk konsulent i Red Barnet, Inger Neufeld, efterlyser lovændringer på børneområdet:
»Udlændingeloven tager ikke højde for hensynet til barnets tarv, og der er ikke fokus på børnenes selvstændige rettigheder, når de kommer sammen med deres familier. Det hænger sammen med, at Danmark ikke har inkorporeret børnekonventionen,« siger hun.
Ny regering
Men selv om børneorganisationerne har kritiseret det nuværende system, har integrationsminister, Birthe Rønn Hornbech (V), fastholdt, at Danmark overholder forpligtelserne.
Enhedslistens forslag står derfor ikke til at vinde gehør før efter et eventuelt regeringsskifte.
»Jeg har meget svært ved at tro, at S og SF vil stå i vejen for, at asylbørns forhold forbedres, og at Danmark overholder Børnekonventionen. Vi vil arbejde for det her forslag både op til og efter et politisk skifte på Christiansborg«, siger Johanne Schmidt-Nielsen.
Hos S og SF er lydhørheden dog begrænset. Som med andre forslag på udlændingeområdet, er de to partier ikke villige til at fravige deres fælles udlændingeaftale.
Socialdemokraternes integrationsordfører, Henrik Dam Kristensen, ønsker slet ikke at forholde sig til detaljerne i ændringsforslaget, men nøjes med at konstatere, at »der er nogle fine intentioner i det, og selvfølgelig skal Danmark overholde konventionerne«.

