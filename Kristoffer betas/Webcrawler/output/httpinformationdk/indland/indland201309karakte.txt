Karakterræs på nedslidte dæk
Der gik inflation i karaktererne med 13-skalaen. Nu er det samme ved at gentage sig med 7-trinsskalaen, fordi man ikke har lært af fortidens fejl


Fra og med skoleåret 2006-2007 blev den såkaldte 7-trins-skala indført som erstatning for den gamle 13-skala. Udskiftningen skete, fordi der var gået inflation i 13-skalaen – der var for mange 13-taller.Den praktiske brug af 13-skalaen gik ud fra en forestilling om, at gennemsnitseleven ligger i midten til karakteren 8, og at man derefter går opad eller nedad til færre og færre elever, der enten er meget svage (til 00) eller suverænt gode (til 13). Denne måde at tænke på fører til en såkaldt normativ evaluering –i princippet en simpel rangordning og intet andet – og efterhånden blev det for eksempel ved folkeskolens afgangsprøve normal praksis, at man lagde sig fast på nogle faste procenter for, hvor mange elever skulle have 13, 11, 8 og så videre.Det siger sig selv, at dette system umuliggør enhver sammenligning fra år til år, og avisers jubel eller græmmelse over op- eller nedgange i gennemsnitskarakterer var derfor ren spøg og skæmt op til mediernes agurketid i juni og juli. Noget måtte ske, og da Bertel Haarder (V) indførte 7-trins-skalaen, løste han øjensynligt både inflationsproblemet og nogle problemer med international sammenlignelighed mellem 10 karakterer på 13-skalaen og 7 karakterer på den internationale ECTS-skala (som egentlig er syvbogstaver: A=12, B=10, C=7, D=4, E=02, Fx=00, F=-3).Over 12 i gennemsnitPå den danske 7-trins-skala angives karakterer som tal ud fra en målrelateret bedømmelse, der skal vise, i hvilken grad eleven har opfyldt målene for det pågældende fag. Modsat tænkningen fra 13-skalaen tæller man ved bedømmelsen ned fra 12, afhængigt af hvor mange fejl eleven har begået, og så må man i princippet leve med ikke at kunne kontrollere, hvor mange elever, der får 12, 10, 7 og så videre. Det princips ulempe opdagede Bertel Haarder hurtigt, fordi der i starten af nervøse lærere blev givet meget få lave og få høje karakterer; alle klumpede sig sammen i midten omkring 4, 7 og 10. Altså måtte man hurtigt genindføre et ønske om en bestemt procentvis fordeling på karaktererne, der mindede om fordelingen ved 13-skalaen. Dermed forsvandt det målrelaterede aspekt op i den blå luft, og 7-trin-skalaen blev som den gamle skala til en simpel normativ rangordning, hvor det alene gælder om at ligge øverst. Den konkurrence om topplacering kan liberale politikere og stræbsomme unge mennesker godt finde ud af i stedet for plagsomme fortolkninger af målrelaterede vurderinger. Det ser oven i købet ud til, at nr. 1-kuponen bliver et mål i sig selv, når de unge afslutter gymnasiet på vej til universitet. Så kan man vælge frit på hylderne.Kun i Danmark regner man gennemsnit ud på tallene, andre steder holder man sig til bogstaverne, fordi gennemsnit er umulige at fortolke; ligger 8.2 tættest på 10 eller 7? Dertil kommer forskellige procentvise tillæg til studentergennemsnittet, som får fortolkningen af den endelige karakter til at forsvinde, på samme måde som rabatkuponer i USA totalt udvisker en vares egentlige pris – hvad betyder det, at en student klarer 11,9 i snit som adgangsbetingelse til CBS? Næste år får vi garanteret studenter der scorer 12,2 i gennemsnit – på en skala med et maksimum på 12! Og nu griber konkurrencestemningen minsandten politikerne, som tror, at adgangsbegrænsning ved erhvervsuddannelserne fremmer både niveau og antal ansøgere. Problemet er, at vi alt i alt med karakterskalaen er landet i et miskmask af måling og styring. Karakterræs på 7-trinskalaen kommer dermed til at virke lige som burnout af bildæk, der kommer en masse røg, slidbanen brændes væk, og vi kommer hurtigt i samme situation med 7-trin skalaen som med slidbanerne – vi tvinges til at anskaffe os en ny.Peter Allerup er professor i uddannelsesstatistik på Aarhus Universitet
