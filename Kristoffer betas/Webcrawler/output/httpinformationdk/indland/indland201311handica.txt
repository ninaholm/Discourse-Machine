Handicaporganisationer: Sagsbehandlingstider urimelig lang
Det er utroligt, hvad handicappede borgere skal vente på, selv når det gælder banaliteter, siger Stig Langvad, formand for Danske Handicaporganisationer. Det kan den 53-årige it-koordinator Lars Bremer fra Holbæk tale med om
 
	Da Lars Bremer endte med at klage til Ombudsmanden over kommunes smøl med at give ham det, han havde krav på som kørestolsbruger, kom der skred i sagen. Så blev han kaldt til et møde på rådhuset med kaffe og kage.


 
	For få år siden indtraf det øjeblik, som Lars Bremer i årevis havde vidst ville komme en dag: Hans medfødte spastiske lammelse (Cerebral Parese, CP) i benene betød, at han måtte anskaffe sig en kørestol, fordi han ikke længere kunne holde til at »stavre rundt«, som han siger, på sine ben.

	»Jeg gik med stokke, men selv om jeg havde en kort gangdistance, så kunne jeg ikke længere holde balancen,« fortæller 53-årige Lars Bremer, som i mange år har arbejdet som it-koordinator hos COWI.

	»Jeg indså, at hvis jeg skulle kunne fortsætte på arbejdsmarkedet samtidig med, at jeg skulle tackle et medfødt handicap, var jeg nødt til at sætte mig i den stol.«

	Men da Lars Bremer fik tildelt en kørestol fra Holbæk Kommune, var der flere ting, han ikke var tilfreds med. Det var småting, men for at få rettet dem, stødte Lars Bremer ind i en langsommelighed og et kommunalt bureaukrati, som han stadig er rystet over.

	»Når jeg gerne vil være på arbejdsmarkedet og være selvforsørgende, er det absurd, at jeg skal bruge flere kræfter på at slås mod kommunen end med de negative følger af mit medfødte handicap,« siger Lars Bremer, der har været i arbejde hele sit voksne liv.

	Ifølge Stig Langvad, formand for Danske Handicapforeninger, er der mange eksempler på, at borgere med handicap skal vente i lang tid, når en kommune skal udlevere et hjælpemiddel.

	»Det er ganske urimeligt, for kommunen opnår absolut intet ud over at være til voldsom gene for borgeren med et handicap,« siger Stig Langvad.

	Han peger på, at mens nogle kommuner virkelig anstrenger sig for at behandle ansøgninger fra borgere med handicap hurtigt og nemt, synes sagsbehandlingen i andre kommuner at slæbe sig af sted. Denne tendens blev bekræftet af et rundspørge, som Danske Handicaporganisationer gennemførte tilbage i 2009 med oplysninger fra en tredjedel af landets kommuner. Mens en række kommuner havde indført kort sagsbehandling af akutbehov på højst 24 timer, havde en kommune som f.eks. Hillerød en sagsbehandlingstid på hjælpemidler på 8-12 måneder.

	»Hvorfor sagsbehandlingen i Holbæk Kommune skal tage så lang tid, er der ingen fornuftig forklaring på andet end dårligt bureaukrati,« vurderer Stig Langvad, der tilføjer:

	»For borgere med handicap er sagsbehandlingstiden et kæmpeproblem, og vores opfattelse er, at den bliver længere og længere.«

	Firmaskiltet på kørestolen

	Lars Bremer kritiserer, at han var nødt til at frygte for at miste sit job, fordi han ikke kunne få tilrettet sin kørestol eller den siddepude, kørestolen er forsynet med. Det var, fortæller han, »utrolig hårdt at skulle passe et arbejde i en længere periode i en kørestol, som ikke fungerede optimalt,« siger Lars Bremer og fortsætter:

	»Trods et alvorligt handicap har jeg aldrig været på kontanthjælp eller arbejdsløs, men kun ’bedt’ systemet om lidt hjælp, så jeg har kunnet passe de job, jeg har haft i henholdsvis DSB, Monberg & Thorsen og nu COWI.«

	Men den første lille ting, Lars Bremer gerne ville have rettet på sin kørestol, var »et tåbeligt skilt bag på kørestolen,« fortæller han. Selv om skiltet kunne fjernes på fem minutter med en saks, så skulle det tage mere end seks måneder for Lars Bremer at få tilladelse fra kommunen til at fjerne det.

	»Det var nogle af mine kolleger, der gjorde mig opmærksom på, at der bag på ryglænet var et firmaskilt med ordet ’Quickie’. Det er et udtryk, som kan betyde et hurtigt samleje, så det var ret ydmygende at skulle køre rundt med, især på en international virksomhed, hvor meget foregår på engelsk.«

	»Som CP-ramt skal jeg i forvejen ofte bruge meget tid på at nedbryde folks fordomme over for personer, som har en medfødt spastisk lammelse. Derfor krænkede det mig helt vildt at være tvunget til at skulle køre rundt med det tåbelige skilt på ryggen,« fortsætter han.

	I første omgang kom der ellers et hurtigt svar fra lederen af kommunens handicapafdeling for voksne, men indholdet var nedslående: Kørestolen var lejet af et firma, og »Holbæk Kommune kan derfor ikke foretage de af dig ønskede ændringer på kørestolen, da dette vil være at anse som misligeholdelse af et hjælpemiddel med de økonomiske følger dette har for kommunen«, skrev handicaplederen i svaret, der lakonisk sluttede:

	»Vi foretager os ikke videre i anledning af din henvendelse.«

	For overhovedet at få kommunen til at reagere på de næste breve, hvor Lars Bremer på ny bad om lov til at fjerne skiltet, følte han sig til sidst tvunget til at engagere en advokat.

	»Kørestolen er ikke min egen, så jeg har ved modtagelsen skrevet under på, at jeg ikke må ændre på stolen overhovedet. Derfor var jeg nødt til først at få en tilladelse fra kommunen, før jeg kunne klippe skiltet af«, fortæller han.

	Men selv om Lars Bremer nu havde hyret en advokat, blev advokatens skriftlige henvendelser til kommunen fortsat ignoreret trods henvendelse direkte til borgmester Søren Kjærsgaard.

	»Det kostede mig 7-8.000 kroner at hyre den advokat, men kommunen virkede, som om den var bedøvende ligeglad.«

	Først da en fortvivlet og vred Lars Bremer kontaktede et socialdemokratisk medlem af byrådet i Holbæk, kom kommunen på mærkerne.

	»Så gik det til gengæld stærkt, fordi der åbenbart gik politik i det,« fortæller Lars Bremer, der fjernede skiltet den 14. juni sidste år.

	Siddepuden

	Næste problem med kørestolen var den siddepude, stolen var udstyret med. Da Lars Bremer fik stolen, var den forsynet med en standardpude. Sådan en pude skal individuelt tilpasses den enkelte bruger, men også her måtte Lars Bremer døje med et langsommeligt bureaukrati.

	»Jeg fik en privat ergoterapeut til at vurdere siddepuden, og det viste sig, at hverken kørestol eller siddepude var tilpasset det handicap, jeg har. Så jeg kontaktede kommunen igen og gjorde opmærksom på problemet. Måske har kommunen opfattet min henvendelse om siddepuden og tilpasning af kørestolen som en slags tak-for-sidst i forhold til skiltet. I hvert fald skete der ikke rigtig noget i sagen.«

	I oktober sidste år bad Lars Bremer kommunen om en tid, så stolen og siddepuden kunne tilpasses.

	Men selv om Lars Bremer gjorde opmærksom på, at det var en hastesag, fordi han er 100 procent afhængig af puden for at kunne passe sit arbejde i COWI, opfattede kommunen det ikke som presserende. Ganske vist blev han hurtigt tilbudt en ny standardpude, men puden skal under alle omstændigheder tilpasses hans behov, hvis det skal fungere. Og her trak sagen i langdrag.

	»De kunne tidligst se på siddepuden og stolen om fire måneder, altså i februar i år,« fortæller han.

	Efter flere breve og endnu en klage til borgmesteren endte Lars Bremer med at klage til Ombudsmanden. Og da det gik op for kommunen, kom der skred i sagen:

	»Så blev jeg endelig tilbudt et møde på rådhuset, hvor tre personer ventede på mig. Der fik jeg kaffe og kage og klap på skulderen og blev henvist til specialrådgivning med det samme.«

	Senere har kommunen også i flere omgange beklaget over for Lars Bremer, at han har »haft en dårlig opfattelse af vores sagsbehandling«, som det udtrykkes. »Sagen om to så enkle og banale ting afslører i mine øjne en inkompetent og magtfuldkommen forvaltning. Havde jeg ikke kæmpet mod bureaukratiet i forvaltningen, ja, så havde kommunen formodentlig været årsagen til, at jeg kunne have mistet mit arbejde i COWI,« siger Lars Bremer.

	Socialchef Jan Christensen fra Holbæk Kommune oplyser, at han hverken kan eller må udtale sig om den konkrete sag.

	»Som den her er beskrevet, er det selvfølgelig ikke i orden. Men det er ikke en typisk sag. Også i Holbæk løser vi presserende sager med det samme, og ikke presserende sager tager normalt ikke så lang tid. Vi ekspederer faktisk de presserende sager hurtigere end vores eget mål. 80 procent ekspederes inden for nul til tre dage, hvor målet er inden syv dage,« skriver socialchefen i en mail.

	»Det er rigtigt, at der tidligere var en problematik omkring skiltning på hjælpemidler, men kommunen køber i dag selv hjælpemidlerne og kan bestemme over dem. Holbæk Kommune har generelt meget fokus på at gøre sagsbehandlingen i forbindelse med hjælpemidler smidig og har pr. 2. oktober i år åbnet en ’Kvikskranke’ til udlevering af hjælpemidler for at lette sagsbehandlingen af ukomplicerede sager og frigive ressourcer til mere komplicerede sager,« oplyser Jan Christensen.

	I Danmark er der ca. 10.000 borgere med CP.

