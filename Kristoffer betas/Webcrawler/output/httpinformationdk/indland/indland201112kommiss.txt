Kommission kan ramme Løkke
Ifølge Skat Københavns direktør søgte Venstres daværende skatteminister aktivt at skade Thorning gennem skattesagen. Har Løkke mon kendt til det? Det er et naturligt spørgsmål for undersøgelseskommissionen
Så stolt poserede Lars Løkke med sit drømmehold af nyudnævnte V-ministre den 8. marts i år. Nu har den Løkke nærtstående Troels Lund Poulsen bragt Løkke i nærheden af en meget grim sag.


 Man måber. Skattedepartementschef Peter Loft har forklaret, at han alene gik ind i Helle Thorning-Schmidts skattesag for at sikre, at den blev korrekt behandlet. Nu viser det sig, at Lofts indblanding måske snarere gik ud på det modsatte: At ramme Thorning gennem en belastende afgørelse. Og at Lofts daværende minister, Troels Lund Poulsen (V) og dennes spindoktor Peter Arnfeldt søgte at presse Skat til at omgøre afgørelsen til skade for Thorning.
At det forholder sig sådan, fremgår af den redegørelse, som direktør Erling Andersen, Skat København har afgivet til skatteminister Thor Möger Pedersen (SF). Det er forståeligt, at disse afsløringer fik ministeren til at bede departementschef Loft om en supplerende redegørelse. Og da denne redegørelse snarere er afglidende end opklarende, har regeringen ikke haft anden mulighed end at foreslå en undersøgelseskommission til at afklare sagens faktiske forløb. Med Venstres hastige tilslutning til forslaget, er kommissionen en realitet.
Og for partiet Venstre meget tænkeligt en uhyggelig realitet. For den kan suge fhv. statsminister og nuværende statsministerkandidat Lars Løkke Rasmussen ind i en uafvaskelig skandale.
Aktiv indgriben
Af skattedirektør Erling Andersens redegørelse fremgår, at departementschef Loft gentagne gange har søgt at gribe aktivt ind i sagsbehandlingen i Skat København, bl.a. med et forslag om at afkræve Helle Thorning-Schmidt en redegørelse. Om dette forslag skriver direktør Andersen:
»Jeg er lodret imod. Mener ikke, at der på nogen måde er fagligt grundlag for det, men produktionsdirektøren (i departementet, red.) betoner, at det er et meget udtalt ønske fra departementschefen.«
Meget værre bliver det, da Skat er ved til at nå frem til afgørelsen om, at Thornings mand ikke er skattepligtig. Ifølge skattedirektør Andersen sker der under et møde om sagen dette:
»Departementschefen udleverer et notat til mig. Det er uden angivelse af, hvem der har forfattet det. Jeg spørger selvfølgelig Peter Loft om dette, men får at vide, at det ved han ikke. Det er bare ’dukket op’.«
Og videre:
»Han beder os om at læse notatet og tage det med i overvejelserne. I notatet vurderes forskellige aspekter i forhold til skattepligt, men med en samlet konklusion om, at Kinnock må være skattepligtig til Danmark.«
Andersen oplyser, at han efterfølgende af sine embedsmænd får oplyst, at »notatet ikke bruges, da forudsætningerne i notatet ikke er korrekte i forhold til de faktiske omstændigheder i skattesagen.«
Fra V’s pressetjeneste
Om det samme forløb forklarer departementschef Loft:
»Jeg mener, jeg fik notatet udleveret af skatteministeren eller hans særlige rådgiver Peter Arnfeldt. Jeg er ikke bekendt med, hvorfra notatet stammede — muligvis fra Venstres pressetjeneste. Da notatet efter min erindring alene indeholdt de udsagn, der havde været gengivet i pressen, fandt jeg det naturligt at overdrage det til Skat København som led i presseredskabet.«
Disse to forklaringer rimer ikke.
Politisk dynamit er skattedirektør Andersens redegørelse om forløbet, efter at skattedepartementet er blevet bekendt med den afgørelse, som Skat vil træffe — til gunst for Thorning. Hans meddirektør bliver ringet op af fagdirektør Nordland, der er tæt på ministeriets ledelse: »Han fortalte hende, at departementschef Peter Loft, særlig rådgiver Peter Arnfeldt og skatteminister Troels Lund Poulsen angriber Skat København.«
Stiller stadig spørgsmål
Efter afgørelsen er sendt til Thorning, bliver Skat bedt om flere oplysninger, »da skatteministeren skal have et notat, da han og den særlige rådgiver stadig sætter spørgsmålstegn ved Skat Københavns afgørelse«.
Siden får skattedirektør Erling Andersen oplyst, »at skatteministeren har prøvet at få Skat Københavns afgørelse omgjort. Det er undersøgt, om Skatterådet kan tage sagen op, hvilket dog er opgivet. Departementschef Peter Loft har sagt endegyldigt nej til dette.«
De belastende dele af Andersens udsagn afviser Peter Loft.
En kommissionsundersøgelse vil afdække dette, og formentlig meget mere.
For Venstre er sagen livsfarlig. Hvis Troels Lund Poulsen har optrådt så aktivt, risikerer han Rigsretten. Han kan i givet fald få følgeskab.
Det indlysende spørgmål: Er det tænkeligt at Troels Lund Poulsen ville satse så meget på at skade oppositionens statsministerkandidat — uden at Troels Lund Poulsen søgte dækning hos sin partileder, den daværende statsminister Lars Løkke Rasmussen? Og måske tillige andre førende Venstre-folk?
Udspørgningerne i undersøgelseskommissionen foregår under vidneansvar.
Der er noget pudsigt i, at en regering, der er snublet i så mange fadæser, kan få pusterum ved en muligvis kriminel handling begået af forgængeren.
Du kan læse Erling Andersen og Peter Lofts redegørelser til skatteminister Thor Möger Pedersen i deres helhed her.

