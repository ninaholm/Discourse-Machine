En sag uden vindere



 »....bogen indeholder fortrolige oplysninger, som er omfattet af jægersoldatens tavshedspligt, og som skal hemmeligholdes af militære og sikkerhedsmæssige årsager og af hensyn til Danmarks forhold til fremmede magter, og at offentligheden derfor ikke skulle have adgang til at få indsigt i oplysningerne.«
Uddrag af Fogedrettens begrundelse i sin afgørelse om bogen 'Jæger'
Danmark deltager i dag i den skarpeste krig i nyere tid. Danmark er en krigsførende nation på godt og ondt, og selv om det synes langt væk, så er det dødsens alvor. Så sent som i weekenden mistede en dansk soldat livet i Helmand-provinsen. Det betyder, at offentliggørelse af fortrolige oplysninger om forsvarets virke, om konkrete rutiner og aktioner har en helt anden alvor end normalt. Når forsvaret derfor advarer om, at oplysninger er til skade for rigets og soldaters sikkerhed, så er der ganske vist ingen grund til at slå hælene sammen og makke ret. Men der er grund til at lytte til, hvad de siger og undersøge sagen, og når fogedretten som i går slår fast, at oplysninger, der er fremkommet i bogen Jæger, aldrig skulle have været gjort tilgængelige for offentligheden - og fjenden, så er det en anerkendelse af, at forsvarets vurdering var korrekt.
Sagen om Thomas Rathsacks bog Jæger - i krig med eliten er endt som en ulykkelig tabersag for alle, for forsvaret, for forfatteren, for forlaget og ikke mindst for dagbladet Politiken.
Når Politikens chefredaktør Tøger Seidenfaden prøver at fremstille det faktum, at det ikke længere gav nogen mening at nedlægge fogedforbud mod en bog, som han allerede havde udgivet, som en sejr, så er det en sørgelig forvridning af sagen. Og når samme chefredaktør siger, at det, der udløste hans beslutning om at udgive bogen, var forsvars-chefens brev til ham om at lade være med at omtale den, så er det udtryk for en utidig selvovervurdering og mangel på indlevelse. Når Information i lighed med andre tidligt i forløbet valgte at offentliggøre et kapitel af bogen på nettet, var det for at give vores læsere en smagsprøve på, hvilken type bog der er tale om, og fordi netop det kapitel, vi offentliggjorde, var blevet grundigt citeret og omtalt i andre medier. Vi mente, at det havde værdi som journalistisk dokumentation og bragte uddraget i forbindelse med en journalistisk omtale, men havde måske nok vurderet anderledes i dag.
Sagen om bogen er langt fra slut. Foran ligger formentlig flere retssager. Forlaget People's Press lægger dog næppe sag an mod Politiken for at have brudt ophavsretten, det oplyste forlaget i går, hvilket giver næring til rygterne om, at der foreligger en hemmelig aftale mellem forlaget og Politiken. Nu udkommer bogen som planlagt, og om den megen omtale fører til et større salg, eller om Politikens optryk af bogen betyder, at færre vil betale for den, er svært at sige. Politiken har på en gang stjålet bogen og med sit optryk sørget for, at den overhovedet kunne udgives. Forsvaret har til gengæld anlagt en sag mod Politiken for at have videregivet fortrolige oplysninger, og endelig kan der ventes en sag mod forfatter Thomas Rathsack for at have brudt sin tavshedspligt - en sag, der kan ende med at blive ført ved en militær domstol. For forsvaret gælder det, at det ikke lykkedes at standse bogen, og at de oplysninger, som man mener er fortrolige og skadelige for landet, nu bliver spredt endnu mere. Forsvaret er en aktør i den politiske debat, som alle andre og har historisk ført en kurs over for offentligheden, som er langt mere lukket, end den har behøvet at være. Derfor er sagen og mediernes reaktion på den også et udtryk for en generel mistillid til, at forsvaret forvalter sit monopol på informationer om den danske krigsindsats på en rimelig måde. Meget tyder på, at forsvaret havde chancen for at gribe ind tidligere i den kontakt, der var med forfatteren, og at man i det hele taget kom alt for sent ind i sagen. Først da bogen var sendt ud til avisredaktioner og andre, og efter at den var blevet omtalt i flere medier, greb man til kravet om fogedforbud. Et krav, som giver mindre og mindre mening i en tid, hvor informationer, manuskripter og oplysninger spredes med stor hast på internettet.
For forlaget gælder det, at man tydeligvis ikke har været omhyggelig nok med at rådgive jægersoldaten, som er underlagt en ekstraordinær tavshedspligt i forbindelse med operationer i Af-ghanistan. Som Politiken citerede en tidligere jæger for i sin søndagsudgave, så får danske elitesoldater banket ind i hovedet, at de ikke må sige noget om, hvad de går og laver til andre.
Derfor kan det undre, at forfatter og forlag ikke har været ekstra omhyggelig med at få udryddet de passager i bogen, som er kritiske i forhold til sikkerheden. Bogen er netop en hyldest til Jægerkorpset, og hverken et forsøg på at sætte spørgsmålstegn ved Danmarks deltagelse i krigen eller Jægerkorpsets indsats. Derfor klinger Politikens påberåbelse af ytringsfriheden og hyldest til whistleblowers også underlig i netop denne sag.

