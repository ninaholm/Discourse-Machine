Thornings svære vækstbalance
Som statsminister balancerer Helle Thorning-Schmidt mellem Socialistisk Folkeparti og Radikale Venstre i Danmark og som EU-formand mellem Tysklands Angela Merkel og den nyvalgte franske præsident François Hollande
Statsminister Helle Thorning-Schmidt brugte ganske lang tid på sit ugentlige pressemøde i statsministeriet på at tale om Europas vækst.


 Rundtomkring ved de socialdemokratiske kaffeborde blev der søndag morgen klirret med porcelænet.
Årsagen var et interview med statsminister og S-formand Helle Thorning-Schmidt i dagbladet Politiken: Der er ikke behov for en europæisk kickstart, meddelte statsministeren og afviste ifølge avisen den nye franske præsident François Hollandes krav om en mere lempelig finanspolitik i Europa.
Interviewet kom to dage efter, at den tidligere statsminister Poul Nyrup Rasmussen havde skoset SRSF-regeringen, som han mener står over for »et stort, stort wakeup-call«, idet nye vinde med Hollandes sejr i Frankrig blæser over Europa. Og dagen efter at de nye vinde havde fået SF’s formand Villy Søvndal til at glæde sig over udsigten til at »genstarte« økonomisk vækst i Europa.
Undren i S-gruppen
Interviewet med Helle Thorning-Schmidt afstedkom undren hos flere socialdemokratiske folketingsmedlemmer, som ønskede at få sagen opklaret. Betød udtalelserne, at Thorning erklærede sig modstander af, at andre europæiske lande vælger at kickstarte deres økonomi?, spurgte nogle. Andre nøjedes med at konstatere, at der nok var en mening i galskaben og altså en strategisk ræson i Helle Thorning-Schmidts udtalelser.
Og flere påpegede, at diskussionen om vejen ud af Europas krise er særlig vanskelig for statsministeren på grund af rollen som EU-formand – og at dette nok var baggrunden for udtalelserne.
DSU-formand Peter Hummelgaard, der i kraft af nutidens mangel på åbenmundede socialdemokratiske folketingsmedlemmer, når det kommer til vækstdagsordenen, har skabt sig en platform som enfant terrible, fór i blækhuset. I en blog på pol.dk mente han, at »Helle skal støtte Hollandes vækstplaner.«
»Det er verdens ældste kliché at sige, at man får kaffen galt i halsen over noget. Men det var rent faktisk det, der skete, da jeg i morges åbnede Politiken og læste, at min partiformand og statsminister ikke vil støtte den europæiske kickstart af økonomien, den nyvalgte franske socialdemokratiske præsident Hollande har sat sig for at kæmpe for,« skrev Hummel-gaard, der også ligesom Poul Nyrup også er tilhænger af en skat på finansielle transaktioner.
Helle Thorning-Schmidt valgte i går på sit ugentlige pressemøde at gøre en del ud af spørgsmålet. Her sagde hun, at hun håber, at der inden det danske formandskabs udløb kan vedtages en vækstpagt, som skal understøtte finanspagten og forklarede, hvilke midler den danske regering og dermed EU-formandskabet mener, der skal tages i brug:
Forslagene om standardisering, roaming, venture kapital, energieffektivitet, en anden anvendelse af strukturfondsmidler samt en mere aktiv rolle for Den Europæiske Investeringsbank og yderligere skub i såkaldte projektobligationer, der udnytter den samlede lånekapacitet og den lave rente i mange vest- og nordeuropæiske lande.
Men altså ikke noget med at kickstarte for lånte penge, lød det.
Både-og-politik
Regeringens kommunikation i den europæiske vækstdiskussion er en skrøbelig affære af flere årsager. For det første hersker der internt i regeringen åbenlyse faldgruber, idet mange både socialdemokrater og SF’ere f.eks. ønsker en skat på finansielle transaktioner, mens denne afvises af Radikale Venstre. Ligeledes har regeringen i sit regeringsgrundlag accepteret VK-regeringens økonomiske politik i bredeste forstand, vedtaget en budgetlov og tilsluttet sig finanspagten.
Spørgsmålet er desuden om det giver mening for en dansk statsminister at efterlyse en kickstart i Tyskland og i Frankrig, når regeringen herhjemme ikke ønsker at lave en yderligere kickstart af den danske økonomi.
Et af Helle Thorning-Schmidts problemer er dog, at flere af hendes partifæller mener, at regeringen er alt for fodslæbende i debatten. Der hersker en manglende forståelse for og en utilfredshed med, at regeringen har købt forudsætningerne i en dybest set meget restriktiv finanspolitik. Statsministeren forsøger at balancere mellem de to modpoler i debatten: sparepolitikken og investeringspolitikken, og det er langtfra en ukompliceret balancegang.

