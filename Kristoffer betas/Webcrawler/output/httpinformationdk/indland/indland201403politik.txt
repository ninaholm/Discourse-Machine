Politikere kræver svar på kvoterejser
Udlændingestyrelsen afviser, at der har været et kursskifte i udvælgelsen af FN’s kvoteflygtninge. Men EL, SF og R undrer sig over, at kvoterejserne pludselig holdt op med at gå til muslimske lande
Flygtninge i en flygtningelejr i Uganda . Udlændingestyrelsen planlægger i år blandt andet en rejse til Uganda. Politikere undrer sig over, at kvoterejserne pludselig holdt op med at gå til muslimske lande.


 
	Enhedslisten, SF og Radikale Venstre kræver nu en forklaring på, om Danmark – de facto – frem til i år har fravalgt muslimske flygtninge i forbindelse med den årlige udvælgelse af FN’s kvoteflygtninge.

LÆS: Danmark fravælger muslimske flygtninge

	Kravet kommer, efter at en opgørelse fra justitsminister Karen Hækkerup (S) over målene for kvoterejserne det seneste kvarte århundred afslører, at muslimske flygtningelejre efter 2006 ikke længere optræder blandt Udlændingestyrelsens rejsemål.

	»Det undrer mig, at man tilsyneladende er holdt op med at planlægge kvoterejser til lande med muslimsk befolkningsflertal. For det er jo desværre ikke sådan, at der for eksempel er kommet fred og respekt i lande som Irak, Iran og Afghanistan,« siger Enhedslistens integrationsordfører, Johanne Schmidt-Nielsen.

	SF’s integrationsordfører, Karina Lorentzen Dehnhardt, undrer sig også.

	»Man kan godt få en mistanke om, at der på en eller anden måde er blevet signaleret politisk til systemet, at kvoterejserne burde gå et andet sted hen. Og hvis det er korrekt, så er det problematisk. Vi bør selvfølgelig indrette kvotesystemet på de mest sårbare flygtninge – hvilket jeg slet ikke afviser også er tilfældet i de andre lande – og ikke på forhånd udelukke nogen,« siger SF’s integrationsordfører.

	Radikale Venstres integrationsordfører, Marlene Borst Hansen, er glad for, at Udlændingestyrelsen i år planlægger en rejse til Libanon med henblik på genbosætning af syriske flygtninge. Ud over Libanon forventer Udlændingestyrelsen i år at gennemføre kvoterejser til Ecuador og Uganda med henblik på at genbosætte flygtninge fra henholdsvis Columbia og Den Demokratiske Republik Congo.

	»Det må være et spørgsmål om, hvorvidt folk er i en udsat situation, når vi taler om, at de skal have beskyttelse i Danmark. Alt andet er urimeligt,« siger Marlene Borst Hansen.

	DF: Springer da i øjnene

	Den daværende VK-regering har tidligere afvist, at Danmark diskriminerede muslimske flygtninge. Senest afviste daværende integrationsminister Birthe Rønn Hornbech (V) ellers i 2009 Udlændingestyrelsens indstilling om at tage imod irakiske flygtninge fra lejre i Syrien og Jordan. I stedet valgte Birthe Rønn Hornbech at hente burmesiske flygtninge i Malaysia med den begrundelse, at »der er endog meget gode erfaringer med at integrere burmesere«.

	Dansk Folkepartis integrationsordfører, Martin Henriksen, erkender, at udviklingen i rejserne »springer da i øjnene«, men afviser, at der skulle være truffet nogen beslutning om et skifte i Udlændingestyrelsens rejsemål. I 2005 vedtog den daværende regering, at kvoteflygtningene skulle udvælges ud fra deres »integrationsparathed«.

	»Det er vel meget rimeligt, at man kører rundt i forskellige dele af verden, og så har der jo også været en diskussion, hvor man har lagt vægt på integrationspotentialet,« siger Martin Henriksen.

	Det har ikke været muligt at få en kommentar fra Birthe Rønn Hornbech, men kontorchef i Udlændingestyrelsen, Jakob Dam Glynstrup, skriver følgende:

	»Vi vælger de kvoteflygtninge, der har det største behov for beskyttelse. Vi har både valgt kristne og muslimer, men det er ikke det, vi lægger vægt på. Vi anmoder aldrig UNHCR om at fravælge flygtninge på baggrund af religiøse forhold. Alle destinationer er højt prioriteret af UNHCR, og flygtninges behov for beskyttelse er således det afgørende, ikke religiøsiteten«.

