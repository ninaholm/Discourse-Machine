Uklogt at sætte dato på dansk Afghanistan-exit
Oppositionen vil have afghanerne til at overtage ansvaret for Helmand-provinsen i løbet af tre år, men det er en dårlig idé at sætte dato på, mener Afghanistan-ekspert. Formanden for Hærens Konstabel- og Korporalforening advarer mod at trække soldaterne hjem, før opgaven er løst
Efter at snart 30 danskere er dr©°bt i krigen i Afghanistan, mener oppositionen, at vi b©r tr©°kke os ud inden 2012. Til den tid vil der v©°re uddannet 250.000 afghanske soldater, som er langt bedre rustet til opgaven, argumen°©terer bl.a. Socialdemokraterne.


 Danske soldater skal være ude af Helmand-provinsen i Afghanistan i 2012, så afghanske soldater kan overtage ansvaret. Det mener Socialdemokraterne, de Radikale og SF. Regeringen og DF er uenige, mens den internationale Afghanistan-ekspert Daniel Korski kalder det farligt at sætte konkrete tidshorisonter på, hvornår Danmark skal være ude af landet.
»Det kan godt lade sig gøre for Danmark at trække sig ud af Afghanistan inden 2012, og der er ingen tvivl om, at amerikanerne og briterne ville kunne dække det hul, som en tilbagetrækning af de danske soldater ville skabe. Men det er farligt at sætte konkrete tidshorisonter på, fordi det netop er det, som Taleban venter på. Det er at spille kispus med oprørsstyrkerne og hjælper ikke processen i Afghanistan,« siger Daniel Korski fra tænketanken European Council of Foreign Relations. Han erkender dog, at tidspresset virkede i Irak, men det er undtagelsen, der bekræfter reglen. Socialdemokraternes forsvarsordfører, John Dyrby Paulsen, mener, det er nødvendigt at lægge pres på den afghanske regering.
»Vi er meget bekymrede for, at udviklingen i Afghanistan er gået i stå, og hvis ikke vi bliver lidt hårdere i filten og sætter en dato på, så tror jeg ikke, de afghanske politikere vil tage den her opgave alvorligt. At vi overlader ansvaret for sikkerheden betyder ikke, at der bliver færre til at løse opgaven, for til den tid vil der være uddannet 250.000 afghanske soldater, som er langt bedre rustet til opgaven end danskere og amerikanere, simpelthen, fordi de er afghanere,« siger John Dyrby Paulsen.
Uddannelsesstyrker
Både De Radikale og SF bakker Socialdemokraterne op.
Niels Helveg Petersen (R) understreger, at tilbagetrækningsdiskussionen drejer sig om Helmand-provinsen, hvor langt de fleste af de 750 danske soldater befinder sig.
»Vi lægger maksimalt pres på ved at sætte en dato, og sige: 'Venner, I skal ikke regne med, vi er der til evig tid'. På den måde får vi dem hurtigere til at tage ansvar,« mener Niels Helveg Petersen, der understreger, at der fortsat vil være dansk tilstedeværelse i Afghanistan efter 2012 til hjælp med genopbygning, uddannelse o.l.
SF's Holger K. Nielsen har tidligere foreslået en exitstrategi, der blandt andet lægger op til at gradvist at omprioritere indsatsen i Afghanistan over de næste to år, så Danmark sender flere uddannelsesstyrker derned, og til gengæld gradvist trækker kamptropperne hjem.
»Vi håber, den her diskussion kan munde ud i en egentlig exitstrategi. Det er vigtigt at sætte en tidsramme på, så afghanerne bliver klar over, at der er en grænse for. hvor længe vi bliver i landet,« siger Holger K. Nielsen.
Utryghed
Formand for Hærens Konstabel og Korporalforening (HKKF) Flemming Vinther mener, det er godt, at politikerne tager fat på diskussionen om tilbagetrækning fra Afghanistan, men han advarer også.
»Politikerne skal selvfølgelig forholde sig til, hvordan vi kommer ud af Afghanistan, for det er alvorlige sager at have 750 mennesker i krig. Men det er vigtigt, at en exitstrategi ikke skaber utryghed blandt de lokale afghanere, for det kan gøre arbejdet med at få genetableret en hverdag for afghanerne overordentligt vanskeligt,« siger han.
At sætte et konkret årstal på tilbagetrækningen mener han, forudsætter en meget sikker viden om situationen i Afghanistan, som de færreste politikere har.
»Risikoen er, at vi må smide alt, hvad vi står med i hænderne, selv om det ikke giver mening. Det håber jeg, at exitstrategien tager hensyn til,« siger Flemming Vinther.
Hvis briterne smutter ...
DF's forsvarsordfører, Søren Espersen, mener også, at det er irrelevant at sætte en dato på tilbagetrækningen.
»Vi kan ikke vide, hvordan udviklingen bliver. Tænk, hvis briterne trak sig ud næste år, så kunne vi stå der helt alene tilbage. Man kan lave en målsætning om tilbagetrækning, men man kan ikke sætte en dato på,« siger Søren Espersen, der gerne så, at Danmark satsede mindre på genopbygning og langt mere på at få bugt med talebanerne ved at sende både flere kampfly og flere tropper til Afghanistan.
John Dyrby Paulsen (S) mener til gengæld, at det er vanvittigt at forsætte med regeringens nuværende strategi:
»Lige nu tager vi det lidt, som det kommer, men jeg er ikke videre imponeret af de afghanske politikeres deltagelse, for det er jo meget bekvemt så længe danskere, briter og amerikanere træder ud i forreste række og klarer det hele. Men hvis man er afghaner, så tror jeg først, man for alvor vil føle, at Afghanistan er blevet sig selv, når de soldater, der står for sikkerheden, er afghanske.«


