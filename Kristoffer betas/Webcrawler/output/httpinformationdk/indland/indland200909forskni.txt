Forskningsråd: 'Ny forskningsråd-struktur truer friheden'
Det vil gå ud over den frie forskning, hvis forslaget om en ny struktur for forsknings-rådene bliver vedtaget. Det mener formanden for Det Frie Forskningsråd, Jens Christian Djurhuus. Men han ser spøgelser, svarer evalueringspanelets formand


 De danske forskningsråd, som forskerne søger midler hos, har denne sommer været udsat for kritik om blandt andet vennetjenester og kammerateri. En ny evalueringsrapport foreslår derfor, at strukturen for rådene skal laves om. Men de ændringerne vil, hvis de bliver vedtaget, true den frie forskning, mener formanden for Det Frie Forskningsråd, Jens Christian Djurhuus:
»De foreslåede ændringer vil forringe den enkelte forskers muligheder for at realisere de projekter, som historisk set har skabt nybrud i forskningen,« siger han.
Mindre råd
Blandt andet foreslår evalueringspanelet, at rådene bliver mindre, og at der skal flere internationale forskere med, når ansøgningerne fra forskerne skal behandles. Og den ændring bryder Jens Christian Djurhuus sig ikke om:
»Når der er færre til at vurdere ansøgningerne, så vil det på sigt også begrænse antallet af ansøgninger, som vi kan tage stilling til, og dermed den enkelte forskers muligheder for at søge penge til sine projekter.«
I dag modtager Det Frie Forskningsråds 88 medlemmer i alt omkring 3.000 ansøgninger årligt.
»Når man reducerer rådene til noget, der ligner programkomiteer, så vil man også miste nogle af dem, der måske har forstand på bestemte områder. I dag er vi meget alsidige, men hvis vi skal være færre, vil der være en fare for, at bestemte fagområder bliver overset,« siger han.
Og den frie forskning er altafgørende for samfundet, mener han:
»Det er gennem den fri forskning, de største opdagelser er gjort. Hvis vi alle leder under den samme gadelygte, så finder vi ikke noget nyt. Det nye er dérude, hvor den enkelte forsker vover sig ud, hvor der er halv- eller helmørkt.«
Formanden for evalueringspanelet, Søren Isaksen mener, at Jens Christian Djurhuus reaktion er overdreven:
»Jeg mener, at han ser spøgelser,« siger han og tilføjer:
»Det er klart, at der vil være områder, hvor der ikke er stor ekspertindsigt, men sådan er det også i dag. Og når der efter vores mening skal være færre i rådene, så er det for at skabe større afstand mellem dem, der søger, og dem, der fordeler pengene. Jo færre der er, jo mindre er risikoen også for, at ansøgeren kender dem, der uddeler pengene,« siger han og tilføjer:»Vi har bestemt ikke været efter den frie forskning i vores rapport. Den store nærhed, som har præget forskningsrådene giver en risiko for forfordeling af bestemte forskere og forskningsfelter. Og det er i hvert fald ikke fri forskning. Derfor har vi foreslået ændringerne,« siger Søren Isaksen.
Fælles bestyrelse
Evalueringspanelet foreslår også, at Det Frie Forskningsråd og Det Strategiske Forskningsråd skal have fælles bestyrelse. Det mener Jens Christian Djurhuus heller ikke er en god ide:
»En fælles bestyrelse kan kun have én funktion, nemlig at koordinere. Det vil sige, at man kommer til at arbejde hen mod bestemte emner og temaer, og det kan på sigt også gå ud over den frie forskning. I dag kan man i Det Frie Forskningsråd - i modsætning til hos Det Strategiske Forskningsråd - søge frit inden for alle emne og temaer,« siger Jens Christian Djurhuus.
Igen er Søren Isaksen uenig:
»Det er en af de allervigtigste anbefalinger, vi kommer med. Vi kan lide den forskelligartethed, vi har mellem de strategiske og de frie bevillinger. Men det er uheldigt, at forskelligartetheden er muret fast i beton. Det giver et meget lidt fleksibelt system. Hvis man for eksempel skal lave internationale programmer - lad os sige at fremme samarbejdet med kinesiske forskere - så ville en stor, fælles bestyrelse kunne prioritere det. Det kan man ikke, når pengene er låst fast i detailniveau.«
- Men hvad så, hvis man gene vil søge penge til et projekt, som ikke har noget med Kina at gøre?
»Det frie forskningsråd har også den slags initiativer i forvejen. Det frie er ikke så frit, som man måske giver indtryk af. Man har blandt andet haft specielle initiativer rettet kvindelige forskningsledere. Der er midler inden for det Frie Forskningsråds regi, som har øremærkning.«
- Men er der ikke fare for, at der bliver mere øremærkning for de frie forskningsmidler?
»Man kan jo lave skrækscenarier for alt. Det afhænger selvfølgelig af, hvilken bemanding, man giver bestyrelsen.«


