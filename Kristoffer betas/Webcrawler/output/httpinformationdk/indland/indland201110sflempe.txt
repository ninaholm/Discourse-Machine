SF vil lempe straffen
SF's formand for Socialudvalget Özlem Cekic opfordrer beskæftigelsesminister Mette Frederiksen (S) til at lempe straffen for svage kontanthjælps-modtagere, der ikke lever op til kravene


 Det skal være slut med at trække i kontanthjælpen til de svage grupper, som ikke lever op til krav om beskæftigelse. På baggrund af tal fra Københavns Kommune, der viser en stigning i antallet af udsættelser, efterlyser SF's socialordfører, Özlem Cekic, mere lempelige regler.
»Det er rigtigt bekymrende, at tal for folk, der bliver sat ud af deres hjem, bliver ved med at stige. Det tyder på tiltag, som bærer mere præg af straf end af hjælp,« siger hun.
Ifølge opgørelsen fra hovedstaden er halvdelen af de godt 800 mennesker, som ender på gaden, blevet trukket i deres kontanthjælp, fordi de ikke er mødt op til samtaler eller aktivering.
Men sanktionerne må tilpasses kontanthjælpmodtagernes situation, mener Özlem Cekic:
»De her sanktioner bør ikke være generelle, men afhænge af kontanthjælpsmodtagerens ressourcer. Det nytter jo ikke at fratage en ung mand hans ydelser, hvis han er paranoid og ikke tør åbne den rudekuvert, hvor han kaldes til samtale,« siger SF's ordfører, som gerne helt vil droppe sanktionerne over for de svageste kontanthjælpsmodtagere — den såkaldt matchgruppe 3.
»Det vil jeg tage med til beskæftigelsesministeren,« siger hun.
Københavns socialborgmester, Mikkel Warming, opfordrer Mette Frederiksen til at droppe den lave kontanthjælpssats, som tildeles unge under 25 år.
Også her mener Özlem Cekic, at der er plads til bedre vilkår:
»Det skal man virkelig overveje at se på, hvis der bliver råd til det. For jeg synes, at det er urimeligt,« siger Cekic, som ligeledes vil sikre, at kommunerne kan fortsætte med at betale huslejen for de sanktionsramte, der i forvejen er under administration.
Beskæftigelsesministeren ønskede i går ikke at kommentere sagen.

