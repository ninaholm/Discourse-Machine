Bestyrelsesformand fralægger sig ansvar for regnskabsrod
Trods det faktum, at bestyrelsen har det overordnede budgetansvar for Institut for Menneskerettigheders omdiskuterede regnskaber, fralægger formanden sig ansvaret. Vi har ikke haft en chance for at opdage det, lyder begrundelsen


 Ole Lønsmann Poulsen, der er bestyrelsesformand hos DCISM (Danish Centre for International Studies and Human Rights), mener, at der ikke er noget kritisabelt i, at bestyrelsen med det overordnede ansvar for regnskaberne hos Institut for Menneskerettigheder (IMR) ikke opdagede den kreative bogføring, der fandt sted gennem en årrække. Og således heller ikke for det regnskabsrod, som rigsrevisor har påpeget, stadig finder sted på instituttet.
»Hvis ledelsen og regnskabsafdelingen i IMR ikke opdager uregelmæssighederne, så er det jo vanskeligt for bestyrelsen at opdage. Vi tager stilling til det, som bliver forelagt os. Og de regnskaber, vi ser, er jo regnskaber, som ledelsen i god tro har fremvist for os. Det er ikke bestyrelsens opgave at gå ned og tjekke de enkelte projektregnskaber, og det gør vi heller ikke.«
Så du mener, at bestyrelsen ikke har et ansvar?
»Nej, hvis den daglige ledelse ikke har haft mulighed for at opdage det, vil det da være helt mærkeligt, hvis bestyrelsen skulle have kunne gøre for det. Det er simpelthen ikke bestyrelsens opgave.«
Rigsrevisoren påpeger tilsyneladende, at der stadig er problemer den dag i dag, og at der har været det i mange år. Hvordan kan I ikke være bekendt med de problemer?
»Det har både ledelsen og bestyrelsen også været. Og vi har gennem længere tid arbejdet på at få styr på problemerne. Og det var i forbindelse med det arbejde, at man i 2011 blev opmærksom på de direkte forkerte projektposteringer. Sagen er stort set et fast punkt på dagsordenen på bestyrelsesmøderne, og alle — både rigsrevisionen, Udenrigsministeriet, IMR-ledelsen og bestyrelsen — er enige om, at en del af denne kritik ikke blot handler om at opdage de tidligere fejl, men simpelthen få etableret nogle procedurer og kontrolmekanismer, som sikrer, at det ikke sker igen.«  
Hvorfor tager det så lang tid at rette op på?
»Jeg tør ikke sige, hvad der er sket før min tid i bestyrelsen (2010, red.). Men jeg kan sige, at det er beklageligt, og at systemerne ikke burde tillade det.«
Fuld tillid
IMR’s direktør, Jonas Christoffersen, har de seneste dage været under kritik for at have slået fast, at oprydningsarbejdet på IMR var så godt som afsluttet. En del af begrundelsen har været en mundtlig drøftelse med rigsrevisionen, som Jonas Christoffersen ifølge ham selv har misforstået.
Rigsrevisor, Henrik Otbo slog i lørdagens Information fast, at oprydningsarbejdet langt fra var afsluttet, og at der stadig er problemer med regnskabsrod på IMR den dag i dag.
»Jonas Christoffersen har lagt for meget vægt på en uformel, mundtlig overlevering, og måske også misforstået den. Og det har han også beklaget dybt.«
Har du stadig tillid til Jonas Christoffersen som direktør?
»Ja, det har jeg. Han har taget fejl, misforstået nogle kommentarer, og det har han beklaget efterfølgende. Det er ikke nok til, at man pludselig vender om og udtrykker mistillid til en person. Men situationen er meget beklagelig, og Jonas Christoffersen har været den første til at beklage. Dels at han mis- og overfortolkede nogle kommentarer fra rigsrevisionen, og dels at han offentliggjorde uformelle kommentarer, der ikke burde have været offentliggjort. Den beklagelse har vi taget til efterretning.«
Hvilket indtryk synes du hele dette forløb efterlader af organisationen?
»Jeg synes selvfølgelig, at hele denne situation er utrolig kedelig. Den beklager vi alle. Når du så spørger, hvad ledelse og bestyrelse har gjort, efter vi opdagede regnskabsrodet, så vil jeg holde fast i, at vi har gjort alt, hvad vi kunne, for både at rette op og informere.«

