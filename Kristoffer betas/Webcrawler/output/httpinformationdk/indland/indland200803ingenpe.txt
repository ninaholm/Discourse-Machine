'Jeg har ingen penge, så nu mister vi vores lejlighed'
På en glat motorvej mister Yousef Latif Hamedan i 2004 kontrollen over sin bil. Ryg og ben er ødelagt, så han må opgive sin grønthandel, og familien lever i fire år af skiftende sociale ydelser og omverdenens velvillighed. Nu bliver familien sat på gaden


 Familien er igen bagud med huslejen. Den skal sammen med girokort fra SKAT og børnehaven betales med Yousef Latif Hamedans kontanthjælp på knap 12.300 skattepligtige kroner.
"Jeg låner mad og lidt penge hos de grønthandlere, som jeg kender her i kvarteret, men det er så flovt for mig at blive ved. De ved jo godt, at jeg ikke kan betale tilbage. Mine venner er holdt op med at ringe til mig," siger Yousef og skæver til sin mobiltelefon på sofabordet. 
Han balancerer med rank ryg på kanten af den beige sofa og skruer op for børnenes tegnefilm, inden han fortæller om efteråret 2007, hvor økonomien væltede. 
"Pludselig stoppede Fatimas kontanthjælp, og jeg skulle søge om pension i stedet for sygedagpenge, fordi jeg ikke kan blive rask. Så havde vi ingenting," siger Yousef.
I to måneder betalte han ikke husleje, og i december mistede boligforeningen tålmodigheden. I et brev fra inkassofirmaet Horten blev familien bedt om at møde i fogedretten i midten af januar. De skal være ude af deres lejlighed den 25. marts.
Smerter overalt
Yousef Latif Hamedan er shiamuslim og født i den irakiske by Nasria, hvor han boede med sin mor og far og to brødre. Yousef og hans far blev fængslet i Irak flere gange, og Yousef så sin far blive dræbt under tortur. Da han blev løsladt sidste gang fra et fængsel i Saudi-Arabien i 1996, flygtede han til Danmark.
Hans muskulatur vidner om en tid som flyttemand i Esbjerg og mange timer i en boksering. Med slag gennem luften demonstrerer han sin entusiasme, der førte til guld ved Jyllandsmesterskaberne i boksning i 1999. 
"Jeg arbejdede som flyttemand i Esbjerg, indtil Fatima kom til Danmark, og så flyttede vi til København, da hun blev gravid. Det var godt dengang," siger Yousef. 
Yousef åbnede en grønthandel på Amager, og de fik deres første datter.
"Jeg arbejdede meget, men jeg kunne betale regningerne, og jeg havde altid penge. Nu kan jeg ikke købe tøj til børnene, og Fatima er nødt til at være her, fordi jeg ikke kan tage mig af børnene eller handle ind," siger Yousef.
Arrene i ansigtet vidner om Yousefs ulykke i 2004, der i dag giver ham så stærke smerter i ben og ryg, at han går med krykker. 
"Jeg var på vej til Odense med varer midt om natten, det var lige inden nytår og glat, og jeg mistede kontrollen over bilen. Jeg husker ingenting, men jeg har fået af vide, at jeg fløj gennem forruden," fortæller Yousef.
Ingen behandling
Bispebjerg Hospital er det sidste af tre hospitaler, der i 2006 opgiver at behandle Yousefs rygsmerter. 
"Smertemæssigt er situationen værre end tidligere. Situationen påvirker Yousef psykisk. Han kan ikke lave noget derhjemme og hidser sig op, hvilket er et problem for børnene og ægtefællen."
Yousefs psykiater vurderer, at det er mere end bilulykken, der har givet ham kroniske smerter.
"Yousef er mærket af tortur under seks-otte fængslinger i Irak. Han har smerter overalt, særligt under neglene, og han isolerer sig. Han har fået antidepressiva, men på grund af store økonomiske problemer kan han ikke købe medicin. Han kan slet ikke koncentrere sig, han er trist og kan ikke sove. Hans posttraumatiske tilstand nedsætter hans funktionsevne til det ubetydelige," lyder journalen.
Skoldhede bade
Fatima og Yousef har fået to piger og en dreng, siden hun kom til Danmark. Hun har gået hjemme hos børnene, og det er lykkes hende at lære dansk. Hun har ikke overskud til at få et arbejde eller deltage i kommunens aktiveringstilbud. Fatimas kontanthjælp stopper i efteråret 2007, fordi hun ikke har arbejdet 300 timer i løbet af to år. 
Fatima bliver henvist til en psykiater, der ordinerer antidepressiv medicin, fordi hun "tager skoldhede bade, der brænder hende på kroppen, og smerten på huden får hende til at slappe af", og "hun skal fortsætte psykiatrisk behandling, selv om udsigterne til bedring er tvivlsomme," skriver hendes psykiater, der vurderer det usandsynligt, at Fatima er i stand til at få et job. 
Økonomien vælter i vinteren 2007. Yousefs sygedagpenge ophører, fordi hans tilstand "i øjeblikket er kronisk", og derfor skal han indstilles til en førtidspension. Men den slags tager tid, så familien skal leve for hans kontanthjælp imens. Første februar betalte børnepengene huslejen. Den 25. marts skal familien være ude inden klokken 18.00.


