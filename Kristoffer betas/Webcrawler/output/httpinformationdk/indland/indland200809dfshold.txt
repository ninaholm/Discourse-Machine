DF: S holder svage grupper for nar
Ligesom den socialdemokratiske kongres ønsker Dansk Folkeparti også at afskaffe satspuljeordningen. DF-ordfører kalder det 'beskæmmende', at S-toppen ignorerer kongresvedtagelsen - og også SF og Enhedslisten er klar til ændringer
Socialdemokraterne og Dansk Folkeparti er uenige om, hvem der har de svages ve og vel øverst på dagsordenen. DF mener, at Socialdemokraterne bør stemme for at nedlægge satspuljeordningen, mens Socialdemokraterne mener, at deres finanslovforslag vil forbedre vilkårene for de dårligst stillede.


 Først var han glad, men smilet aftog, da det gik op for DF's socialordfører, Christian H. Hansen, at Socialdemokraterne med deres finanslovsudspil - som beskrevet i Information i går - ignorerer en vedtagelse fra partiets kongres, hvor et flertal vil afskaffe satspuljen.
"Socialdemokraterne taler med to tunger. Man vil fremstå som partiet, der vil gøre noget for de svage - og her var faktisk en reel mulighed for at handle konstruktivt i et forlig sammen med os. I stedet gør man de svage til sorteper - S holder de svage for nar, og det er beskæmmende," siger han.
Også SF og Enhedslisten er klar til at ændre på satspuljeordningen - og dermed ville der være flertal for det, hvis Socialdemokraterne ellers ville være med. Satspuljen udgør frem mod 2012 omkring en mia. kr. årligt. Penge, der kommer ved, at man årligt lader overførselsindkomsterne stige 0,3 procentpoint mindre end den almindelige lønudvikling.
Det har ifølge DF-ordføreren betydet, at folke- og førtidspensionister siden 1999 har mistet omkring 3.000 kr. i årlig indtægt. 
Handl med hjertet
Christian H. Hansen vil ikke bryde den politiske aftale om satspuljen, men:
"Når man er en del af et forlig, kan man bare sætte sig ned og ingenting gøre, eller man kan handle med hjertet og tale for det, man mener. Jo flere af forligspartierne, der vil gøre op med ordningen, desto tættere kommer man på at gøre det til en realitet," siger Christian H. Hansen.
Forslaget om at afskaffe puljeordningen blev fremsat af politisk ordfører for Socialdemokraterne i Københavns Borgerrepræsentation, Anne Vang. Hun og altså et flertal på S-kongressen mener, at man fremover skal afsætte pengene til de sociale projekter direkte på finansloven i stedet for at tage pengene fra pensionister og arbejdsløse. 
Også DF så gerne, at overførselsindkomstmodtagerne fik deres overførsler fuldt ud reguleret i forhold til lønudviklingen. I stedet henviser Christian H. Hansen finansieringen af de sociale projekter til finanslovsforhandlingerne.
Hos SF er man enige i, at der er behov for en grundlæggende debat om formålet med satspuljen. Og finansieringsformen skal ændres, fastslår socialordfører Özlem Cekic, som har et kon-kret bud:
"Vi så gerne, at man fandt midlerne ved at regulere energiafgifterne med 0,4 pct. så det ikke bliver de fattige, der skal betale," siger hun
Ifølge Özlem Cekic er det fortsat nødvendigt med en pulje til sociale udviklingsprojekter:
"Men psykiatri og længerevarende projekter skal på finansloven," siger hun.
Hjælpende hånd fra Ø
Fra Enhedslisten lyder der et tilbud om 'en hjælpende hånd' til Socialdemokraterne for at virkeliggøre kongressens beslutning.
"Vi vil foreslå, at satspuljen suspenderes foreløbig et år, hvor partierne så kan forhandle sig frem til en ny ordning, der sikrer en ordentlig regulering af overførselsindkomster samt penge til sociale projekter, der i dag finansieres af satspuljemidler," siger Line Barfod, der i stedet vil finde pengene ved at suspendere skattelettelserne, fjerne fradraget for pensionsopsparinger eller ved blot at reducere overskuddet på statsbudgettet.
Men selv om der altså tegner sig et muligt folketingsflertal for en satspulje-reform, så afviser S-finansordfører Morten Bødskov stadig at ændre på ordningen, som den daværende SR-regering selv tog initiativ til at etablere. Han mener, at Christian H. Hansens kritik 'skriger til himlen'. 
"Dansk Folkeparti har netop gjort det meget i at sige ét og så løbe fra sine løfter til de svageste, når det kom til finanslovsforhandlingerne," siger Morten Bødskov. 
En opgørelse fra Ugebrevet A4 viser, at modtagere af overførselsindkomster er sakket efter lønudviklingen med 10 procentpoint de seneste ti år. Men det mener Bødskov ikke skyldes satspuljeordningen.
"Det skyldes regeringens og Dansk Folkepartis politik. Hvis DF rent faktisk ville gøre noget for de udsatte grupper, så skulle de tage at støtte vores finanslovsforslag. Det rummer over dobbelt så mange penge til de svage grupper som dette års satspulje," siger Morten Bødskov. 


