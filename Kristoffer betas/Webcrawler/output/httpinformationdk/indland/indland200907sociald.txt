Socialdemokraterne vil hæve dagpengesatsen
Socialdemokraterne ønsker en højere dagpengesats. Kun hvis dagpengeperioden samtidig forkortes, lyder kravet fra de radikale. Venstre afviser forslagene


 Dagpengesatsen er for lav og bør sættes op, mener Socialdemokraternes gruppeformand, Carsten Hansen.
Han genåbner dermed debatten om dagpengesystemet, efter at de seneste forhandlinger om en reform løb ud i sandet under stort politisk rabalder sidste efterår. Anledningen er et forslag fra SF, der i lyset af den stigende ledighed vil forkorte den periode, som man skal være i arbejde og medlem af en a-kasse for at få dagpenge.
Perioden er et år og skal ned på et halvt år, mener SF.
Det afviser Carsten Hansen, som hellere vil bruge de penge, der måtte være, på en højere dagpengesats.
»Understøttelsessatsen er blevet for lav, og det vil vi gerne være med til at se på. Vi har ikke lagt os fast på noget beløb, men hvis vi skal vælge mellem, at folk kan komme hurtigere i a-kasse, eller at se på, hvad vi kan gøre for dem, der er endt i den ulykkelige situation som arbejdsløse, vil vi hellere det sidste,« siger Carsten Hansen. Forslagene vækker dog ikke genklang i regeringspartiet Venstre. Arbejdsmarkedsordfører Jens Vibjerg mener hverken, at idéerne fra S eller SF har nogen gang på jord.
»Det er en hån mod alle de mennesker, der i mange år har betalt til a-kassen efter de regler, der er. Det ville ikke være fair, hvis vi giver lykkeridderne mulighed for at komme ind på en fribillet,« siger han.
Dårlig stemning
De seneste forhandlinger om dagpengene fandt sted med daværende finansminister Lars Løkke Rasmussen (V) for bordenden i oktober sidste år. Det skete i en dårlig stemning, hvor parterne beskyldte hinanden for at bryde med god forhandlingsskik. Dengang var overskriften at øge arbejdsudbuddet, men Socialdemokraterne fremførte allerede her forslaget om højere dagpengesats, fremhæver Carsten Hansen.
»Vi ville gerne forbedre dagpengene, hvorimod Lars Løkke ville forringe dem, og derfor blev det ikke til noget,« siger han.
Senere på måneden kommer regeringens arbejdsmarkedskommission med sine endelige anbefalinger. Herefter skal dagpengene til politisk forhandling igen, mener de radikales Morten Østergaard. Han stiller dog et klart krav for at gå ind på en højere sats. Nemlig at den periode, hvor man kan modtage dagpenge, samtidig forkortes. Den er i dag på fire år.
»De ting må nødvendigvis gå hånd i hånd. Ellers vil vi bare få et system, som suger arbejdskraft, når tiderne skifter igen, og vi forhåbentligt går fra lav- til højkonjunktur. Og vi har Nordens længste dagpengeperiode. Vores hovedkrav er, at det skal være en reform, der samlet set tilfører arbejdskraft til arbejdsmarkedet set over tid - og ikke det modsatte,« siger Morten Østergaard.
725 kroner i dag
Den maksimale dagpengesats i 2009 er 725 kroner om dagen for fuldtidsforsikrede. Hvor meget satsen skal i vejret, og hvor pengene skal komme fra, vil Carsten Hansen ikke byde på. »Det kan man ikke binde sig endeligt til. Det må bero på en forhandling - at vi gerne vil se på det. Men det, SF spiller ud med nu, er ikke vores kop te,« siger han.
SF's arbejdsmarkedsordfører, Eigil Andersen, fremhæver, at knap en halv million lønmodtagere ikke er medlemmer af en a-kasse. Mindst 275.000 af dem kan ikke få kontanthjælp, hvis de bliver ledige, ofte på grund af ægtefællens indkomst.
Carsten Hansen peger på, at Socialdemokraterne er bundet af forliget om dagpengene med regeringen, Dansk Folkeparti og Det Radikale Venstre.


