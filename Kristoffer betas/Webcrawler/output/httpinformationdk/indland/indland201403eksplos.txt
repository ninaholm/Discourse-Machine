Eksplosion i danske indlæg ved EU-Domstolen
Denne gang gælder det de finske dagpenge, men i morgen kan det blive de danske. Danmark blander sig stadig oftere i andre landes EU-retssager


 
	Når regeringen nu tager stilling til fordel for Finland i dagpengesagen ved EU-Domstolen, er det langt fra første gang, at Danmark blander sig i andre landes retssager.

	Faktisk er der de senere år sket en eksplosion Danmarks brug af såkaldte skriftlige indlæg i de direkte sager ved EU-Domstolen. Hvor Danmark i 2007 slet ikke fandt behov for at komme med sådanne indlæg, voksede tallet til tre i 2009 og til 10 i 2011, som er det seneste år, Udenrigsministeriet har opgjort.

	Til sammenligning benytter de andre EU-lande sig i stadig mindre grad af muligheden for på den må at blande sig i andres retssager. I gennemsnit skete det 10,4 gange for hver land i 2007, men kun otte gange i 2011 – hvor Danmark for første gang lå over gennemsnittet i EU.

	Selv om Udenrigsministeriet i opgørelsen »Danmark og EU-Domstolen 2011« forklarer stigningen med henvisning til »regeringens politik om gennem en aktiv indsats at søge maksimal dansk indflydelse på udviklingen af EU-samarbejdet«, er EU-eksperter dog i tvivl om, hvorfor den kommer netop nu.

	Ifølge ekstern lektor i EU-ret ved Aalborg Universitet, Lars Bracht Andersen, er årsagen dels, at EU-Domstolen i stigende grad tiltager sig magt på bekostning af nationalstaterne. Og dels at der siden det forrige regeringsskifte har været fokus på, at EU-retten netop forhindrer Danmark i at opretholde en række nationale regler.

	»Med hensyn statsministerens annoncering af, at Danmark vil intervenere til fordel for Finland i den aktuelle sag, så er det efter min vurdering bare stating the obvious. Det er ikke en konsekvens af konkrete overvejelser over den seneste tids heftige debat i Danmark. Vi ville under alle omstændigheder have blandet os,« siger Lars Bracht Andersen.

	Professor og leder af Center for Europæisk Politik ved Københavns Universitet, Marlene Wind, mener snarere, at de flere indlæg skyldes, at Danmark tidligere har været »berøringsangst« over for EU-Domstolen.

	»Det handler mere om, at Danmark er opmærksom på, at hvis vi overhovedet skal have noget indflydelse, så skal man selvfølgelig markere sig og også i den her situation. Og ikke kun i EU-Kommissionen og Ministerrådet,« siger Marlene Wind.

	»Danmark går selvfølgelig ind i sagerne, hvis de ser ud til at få konsekvenser for danske regler,« siger professor i jura ved Aarhus Universitet Karsten Engsig Sørensen og fortsætter: »Hvis Domstolen tilsidesætter regler, der ligner de danske, så kan det få konsekvenser for de danske regler, enten ved at den danske regering må acceptere, at den også må ændre de danske regler på baggrund af dommen, eller fordi den kan se, at det bliver svære at få Domstolen til at ændre kurs i en eventuel senere sag mod Danmark. Den finske sag er vel meget sigende«.

	Finsk lovgivning kræver, at en unionsborger skal have arbejdet mindst fire uger i landet som lønmodtager eller mindst fire måneder som selvstændig, før borgeren har ret til dagpenge. Men det er ifølge EU-Kommissionen i strid med EU-reglerne, fordi det bør være nok, at borgeren beviseligt har optjent sin ret til dagpenge i et andet medlemsland.

	Danmark har som det eneste andet EU-land samme type nationale beskæftigelseskrav som Finland. Faktisk er de danske regler strammere, fordi de kræver, at man skal have arbejdet 296 timer efter tre måneders ophold i Danmark, før man kan få udbetalt dagpenge her i landet.

	Statsminister Helle Thorning-Schmidt (S) frygter, at udbetalingen af danske velfærdsydelser til EU-borgere i sidste ende kan få konsekvenser for indretningen af det danske velfærdssamfund. Hvilket regeringen vil stoppe:

	»Vi må ikke komme i en situation, hvor der opstår betydelige finansielle ubalancer. Det vil forringe vores mulighed for at indrette vores velfærdssystem, som vi ønsker.«

	Både V og DF roser regeringen for at ville støtte Finland i den kommende retssag om dagpengereglerne ved EU-Domstolen.

