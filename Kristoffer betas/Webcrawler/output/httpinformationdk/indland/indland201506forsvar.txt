Forsvaret erkendte ansvar i Apache-sag
Forsvaret vurderede selv, at Danmark var erstatningspligtig, da et Hellfire-missil i efteråret 2011 dræbte en afghansk familiefar med otte børn, viser aktindsigt
Danske soldater på patrulje i Afghanistan i 2010. En aktindsigt viser, at Forsvaret selv mente, at man havde et ansvar for de civile tab i landet.


 Forsvaret vurderede selv, at Danmark var forpligtet til at udbetale erstatning, da danske soldater den 23. oktober 2011 fik to britiske Apache-helikoptere til at skyde en afghansk bonde og hans venner ned med et Hellfire-missil. Det viser en aktindsigt, som Information har fået, i civile tabssager. Den afghanske bonde og far til otte blev dræbt, mens to af hans venner blev såret.
Den 11. november 2011 skriver specialkonsulent Iben Elvius-Brisson fra Forsvarets Arbejdsskade- og Erstatningskontor, FAEK, en mail til Hærens Operative Kommando om Danmarks ansvar i sagen:
På »baggrund af de i sagen foreliggende akter, herunder story board, first impression report og civcas assessment report foreligger der det fornødne ansvarsgrundlag til udbetaling af erstatning i forbindelse med hændelse af 23. oktober 2011,« lyder vurderingen fra FAEK.
Læs også: En fejlvurdering med dødelig udgang
I samtlige andre sager om civile tab, som Information har kendskab til, nåede Forsvaret til den modsatte konklusion; at de danske soldater, uanset om civile afghanere mistede livet, ikke havde handlet i strid med folkeretten, og at Danmark derfor ikke var erstatningspligtig. Derved adskiller denne sag sig markant fra de andre civile tabssager, hvor Forsvaret blot udbetalte en såkaldt kulance. Det er ifølge Forsvaret en form for kompensation, som ikke indebærer, at Danmark påtager sig et juridisk ansvar, men kan bidrage til at dulme en eventuel vrede over civile tab.
Erkender fejl
Folkeretsjurist Kenneth Øhlenschlæger Buhl fra Forsvarsakademiet mener, at Forsvaret med sin erkendelse af erstatningsansvaret også erkender, at de danske soldater brød krigens regler i forbindelse med beslutningen om at bombe fire afghanere.
»Det må som udgangspunkt tages som udtryk for, at Forsvaret har erkendt, at der var noget, som ikke blev gjort, som det burde have været,« siger Buhl, der selv har flere års erfaring som militærjurist på internationale missioner.
»Når noget er erstatningspligtigt, og man har handlet ansvarspådragende, betyder det, at der er nogle bestemte regler, man ikke har overholdt,« siger Kenneth Øhlenschlæger Buhl, men understreger, at han udtaler sig generelt, da han ikke kender det konkrete indhold af Apache-sagen.
Buhls vurdering bakkes op af juridisk rådgiver Claus Juul fra Amnesty International.
»Helt overordnet har Forsvaret her ment, at der ikke blev gjort nok for at sikre, at det var talebanere, man skød imod. Ud fra de indsamlede oplysninger konkluderer Forsvaret, at soldaterne burde have handlet anderledes,« siger Claus Juul.
Ulovlige kamphandlinger
Information har forsøgt at få en kommentar til de nye oplysninger i sagen fra forsvarsminister Nicolai Wammen (S), forsvarschef Peter Bartram og chef for indsættelsesafdelingen i Værnsfælles Forsvarskommando, oberst Jens Lønborg. Men uden held. Både ministeren og forsvarschefen har dog tidligere oplyst, at Danmark udelukkende er erstatningspligtig i sager om civile tab, hvis de danske styrker har foretaget sig noget, der er i strid med krigens regler.
»Hverken Danmark eller de øvrige koalitionspartnere er ansvars- og erstatningspligtige for skader, der er opstået som følge af lovlige kamphandlinger,« skrev ministeren f.eks. tidligere på året i et svar til Forsvarsudvalget om spørgsmålet.
Mistanke om tab
I den rekonstruktion, som Information har lavet på baggrund af bl.a. aktindsigterne, står det klart, at danskerne allerede dagen efter Apache-angrebet havde mistanke om, at der var noget galt.
Mandag den 24. oktober 2011 kontaktede det danske militærpoliti Forsvarets Auditørkorps i København og fortalte, at der var mistanke om civile tab. Og to dage senere blev britiske soldater sendt ud på en såkaldt Find, Feel and Understand-patrulje for at finde ofrene.
Apache-sagen kom for alvor på forsiden af de danske medier i foråret 2012, da auditørerne besluttede at rejse tiltale mod den ansvarlige kompagnichef, major A.S, der havde beordret de to helikoptere med kaldenavnene Ugly 51 og Ugly 52 til at skyde.
Majoren havde ifølge sin advokat Torben Koch holdt øje med den afghanske bonde og tre andre mænd via lejrens overvågningskamera i 20 minutter og mente, at de var talebanere i færd med at grave en mine ned. Ifølge Forsvarets Auditørkorps var det ikke tilfældet.
Beslutningen om at retsforfølge kompagnichefen vakte voldsom vrede i Forsvarets officerskorps, hvilket bl.a. resulterede i et åbent brev fra 53 officerer, der den 4. april 2012 beskyldte Forsvaret for at svigte sine underordnede.
Men nu viser det sig altså, at Forsvaret også selv mente, at man havde et ansvar for de civile tab.

