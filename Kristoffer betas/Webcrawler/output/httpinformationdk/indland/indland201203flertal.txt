Flertal vil evaluere gamle uddannelses-indsatser
Et politisk flertal vil efter kritik fra Rigsrevisionen have Børne- og Undervisningsministeriet til at evaluere uddannelsesprojekter, som allerede er i gang. God ide, mener tænketank
Unge søger inspiration til at finde den rette ungdomsuddannelse ved en udddannelsesmesse i Aalborg tidligere i år.


 Nu skal de initiativer, som skiftende politiske flertal siden 2006 har søsat for at nå målsætningen om, at 95 procent af en årgang skal have en ungdomsuddannelse, evalueres med tilbagevirkende kraft. Det mener i hvert fald et politisk flertal bestående af regeringspartierne Socialdemokraterne, SF og Radikale Venstre samt Venstre og Konservative.
»Det er forbavsende så lidt, der er samlet op på disse initiativer. Derfor er vi nødt til at undersøge, om det er muligt at få koblet evaluering på de initiativer, der fortsat er i gang og undersøge, om det er muligt at få samlet erfaringerne fra allerede afsluttede projekter, så vi sikrer, at pengene ikke er spildt,« siger Annette Vilhelmsen, SFs børne- og undervisningsordfører.
Kravet kommer efter, at Information i går beskrev, hvordan Rigsrevisionen og statsrevisorerne skarpt kritiserede Børne- og Undervisningsministeriet for ikke at have kontrolleret, om initiativer for op mod syv milliarder kroner til at få flere unge til at gennemføre en ungdomsuddannelse reelt har haft en effekt.
»Vi bør have en politisk drøftelse af, om der er tilfælde, hvor det vil være hensigtsmæssigt, at vi går tilbage i historien og forsøger at skabe en evaluering af resultaterne,« siger Radikales børne- og undervisningsordfører Lotte Rud.
Fra 2006 og frem til i dag er der iværksat mere end 50 forskellige initiativer, der skal øge muligheden for, at 95 procent af en ungdomsårgang i 2015 vil gennemføre en ungdomsuddannelse, som er en vigtig forudsætning i krisetider, hvor ungdomsarbejdsløsheden er i fokus. Men ifølge Rigsrevisionen har ministeriet ingen muligheder for at vurdere, om initiativerne har en effekt.
Er pengene brugt godt?
Venstre og Konservative bakker op om kravet fra SF og de radikale.
»Vi skal vide, om pengene er brugt godt nok. Derfor skal vi i bagklogskabens ulideligt klare lys se, om vi ikke kan rette op på det nu,« siger Venstres Peter Juel Jensen, mens Konservatives Mai Henriksen påpeger, at den type af evaluering med tilbagevirkende kraft kan være problematisk.
»Når det ikke har været tænkt ind fra begyndelsen, tvivler jeg på, det er muligt. Men det bør helt sikkert undersøges,« siger hun.
Fornuftig balance
Det har ikke været muligt at få en kommentar fra børne- og undervisningsminister Christine Antorini (S), men Socialdemokraternes børne- og undervisningsordfører Troels Ravn bakker op om sine ordførerkollegers krav om, at der skal evalueres på initiativerne med tilbagevirkende kraft.
»Det lyder fornuftigt, men det er vigtigt at være bevidst om, at al evaluering også medfører bureaukrati. Derfor skal vi finde en fornuftig balancegang,« siger Troels Ravn.
Hos uddannelsestænketanken DEA mener konsulent Magnus Balslev Jensen, som har undersøgt nogle af initiativerne for at nå 95 procentmålsætningen, at det er en god idé, hvis ministeriet går i gang med at undersøge, om det er muligt på nuværende tidspunkt at koble evaluering på initiativer, som allerede er i gang eller for længst er afsluttet.
»Det kan være svært at evaluere noget, som man allerede efterfølgende har ændret igen. Men det er positivt, at man nu vil gøre forsøget,« siger Magnus Balslev Jensen.
Han foreslår, at ministeriet i stedet for en kvantitativ evaluering, hvor man udelukkede ser på tal i stedet laver en kvalitativ evaluering.
»Det vil give mulighed for at få nuancerne med og give en samlet vurdering af initiativerne, hvis man hører de fagfolk, som rent faktisk har stået i den virkelighed, politikerne har besluttet for dem,« siger Magnus Balslev Jensen.

