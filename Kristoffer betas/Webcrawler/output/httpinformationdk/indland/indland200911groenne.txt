Grønne organisationer raser over Løkkes plan
Greenpeace og NOAH raser over, at der er lagt op til en politisk aftale og ikke en juridisk bindende aftale ved det kommende klimatopmøde i København
'Our survival, your decision'. Sådan stod der i går aftes på Tycho Brahe Planetarium, der dannede ramme for et af formøderne for Klimatopmødet i december. Det var Greenpeace, der, ved hjælp af en projekter, gjorde ministrene opmærksomme på deres ansvar.


 En politisk aftale vil være en arrogant, beskidt aftale, der sælger de små østater og baner vejen for en fiasko ved klimatopmødet i København. Sådan lyder noget af den kritik, der hagler ned over statsminister Lars Løkke Rasmussen (V) for at foreslå en politisk aftale ved klimatopmødet.
Organisationerne frygter, at det ikke lykkes at stoppe den globale opvarmning, hvis man indgår en aftale som ikke juridisk forpligter landende.
Politisk aftale
Kritikken kommer efter en tale af Lars Løkke ved et Apec-topmøde mellem 21 stats- og regeringschefer fra de største Stillehavslande. Her lagde statsministeren op til en politisk aftale i stedet for en juridisk, hvilket USA og Kina har accepteret.
Miljøbevægelsen NOAH anklager statsministeren for ikke at forstå situationens alvor.
»Det er helt forkert, at Danmark er med til at nedjustere forventningerne til København, sådan som statsminister Lars Løkke Rasmussen har gjort. Det er som om situationens alvor ikke er gået op for hverken Lars Løkke Rasmussen eller Barack Obama for den sags skyld,« siger klimatalsmand fra NOAH Palle Bendsen i en pressemeddelelse.
Miljøorganisationen Greenpeace er også utilfreds med en aftale, der ikke binder landende juridisk.
»Lars Løkke Rasmussen har solgt de små ø-stater og alle de andre fattige lande, der betaler en høj pris for vores klimasvineri. At Lars Løkke Rasmussen sætter sig ned sammen med verdens to største forurenere og bliver enige om ikke at lave en ordentlig aftale i København er ikke et gennembrud. Det er en skandale, siger Tove Maria Ryding, klimaforhandlingsekspert i Greenpeace.


