En dansk light-udgave af undtagelseslovgivning
Mens de nylige terrorhandlinger i Paris har fået Frankrig til at indføre undtagelsestilstand i tre måneder, har danske politikere reageret på den anden store europæiske udfordring, nemlig flygtningekrisen, ved at indføre en slags undtagelseslovgivning i light-udgave med de netop vedtagne udlændingestramninger
Udlændinge- og integrations-minister Inger Støjberg (V) med pressen under forhandlingerne om asyl- og udlændingepolitiske initiativer, der skal bremse antallet af flygtninge.


 »Nød bryder alle love,« siger man. Realiteten og dog den mindre kategoriske, at nødsituationer kan nødvendiggøre brug af usædvanlige (magt)midler og derfor kræve særlige love.
Landene i Europa står for tiden over for to udfordringer, der begge – om end på vidt forskellig baggrund og på forskellig måde – aktualiserer overvejelser om brug af særlig nødretslignende lovgivning:
Den ene er terrortruslen fra Islamisk Stat, hvis alvor og karakter ingen længere kan være i tvivl om efter det barbariske og omfattende angreb på civile i Paris’ gader forrige fredag. Den anden er den massive tilstrømning af flygtninge og migranter til Europa, som allerede har undermineret sammenholdet mellem de europæiske lande og ført til intern uro og brandattentater i flere lande.
Kort efter angrebet i Paris erklærede den franske præsident, François Hollande, pr. dekret hele landet i ’undtagelsestilstand’ med øjeblikkelig virkning. Det gjorde Hollande med henvisning til en fransk lov om undtagelsestilstand fra 1955, som nøje regulerer betingelserne for at erklære undtagelsestilstand samt de særlige beføjelser, myndighederne kan gøre brug af under en sådan. Det er efter loven en betingelse for at erklære undtagelsestilstand, at der foreligger en overhængende fare for den offentlige sikkerhed og orden eller en katastrofe.
Meget vidtgående
En sådan undtagelsestilstand erklæres i første omgang af præsidenten og hans ministre, men højest for 12 dage. En forlængelse herudover kræver parlamentets godkendelse, hvilket Hollande netop har indhentet for yderligere tre måneder.
Når en undtagelsestilstand er erklæret, giver loven myndighederne meget vidtgående beføjelser, herunder adgang til: at ransage private hjem dag og nat uden dommerkendelse, at sætte personer i husarrest, at indføre udgangsforbud, at forbyde forsamlinger, at lukke offentlige mødesteder som barer og teatre, indføre militær jurisdiktion samt censurere massemedierne.
Indtil videre har den franske regering kun gjort brug af nogle af de magtmidler, undtagelsesloven åbner for. Man har navnlig i jagten på terrormistænkte gennemført flere hundrede ransagninger og sat et større antal mistænkte personer i husarrest.
Ikke et fuldt dansk regelsæt
Danmark har i modsætning til Frankrig ikke et fuldt udfoldet regelsæt, som kan aktiveres ved erklæring af en undtagelsestilstand. Den danske lovgivning rummer alene spredte bestemmelser, som giver myndighederne særlige beføjelser i ekstraordinære krisesituationer.
Den vigtigste og bedst kendte af disse er formentlig bestemmelsen i Forsvarslovens paragraf 17, som i tilfælde af »krig eller andre ekstraordinære forhold« giver forsvarsministeren (i praksis FE) adgang til at aflytte borgernes kommunikation uden at indhente en dommerkendelse, sådan som Grundloven ellers normalt kræver.
Man bemærker sig her den forskel, at mens den i øvrigt magtfulde franske præsident efter 12 dage skal bede parlamentet om samtykke til at opretholde en undtagelsestilstand, er det efter Forsvarslovens paragraf 17 alene op til forsvarsministeren, og skiftende forsvarsministre har end ikke villet oplyse Folketinget (eller offentligheden) om, hvorvidt bestemmelsen var aktiveret eller ej.
Vi danskere ved således ikke, om vi lige nu faktisk lever i en undtagelsestilstand. Et andet mindre dramatisk eksempel på en gældende dansk undtagelsesbestemmelse er loven om, at staten i tilfælde af bl.a. krig, terror og naturkatastrofer midlertidigt (og mod at betale erstatning) kan overtage brugsretten til privatejede danske skibe, hvis det er nødvendigt for at sikre statens transportbehov.
Kontroversiel pakke
Nu synes den omfattende tilstrømning af flygtninge- og migranter til Europa – og ikke mindst risikoen for, at denne strøm i en nær fremtid i endnu højere grad, end det hidtil har været tilfældet, vil finde vej til Danmark – at bane vej for vedtagelse af yderligere danske krisebestemmelser.
Jeg taler selvfølgelig her om dele af den meget omtalte og kontroversielle ’pakke’ med 13 punkter, som blå blok og Socialdemokraterne har indgået aftale om, og som blev endeligt vedtaget i Folketinget fredag efter en hastbehandling over kun tre dage (!). Dele af pakken har karakter af en slags ’undtagelseslovgivning light’ på udlændingeområdet.
Læs også: Nu skal afviste asylansøgere frihedsberøves i større antal
De nye ændringer gør det bl.a. muligt midlertidigt at suspendere det krav på automatisk domstolsprøvelse inden for tre døgn, som frihedsberøvede asylsøgere hidtil har haft. Den nye lov afskaffer således ikke den hidtidige ret til domstolsprøvelse inden for tre døgn, men åbner alene for, at ministeren fremover »i særlige tilfælde« kan sætte denne ret ud af kraft i en nærmere bestemt periode.
Der skal efter forarbejderne foreligge en »akut situation, hvor tilstrømningen af flygtninge og migranter bliver så voldsom«, at det vil være praktisk umuligt for politi og domstole at leve op til det normale tredøgnskrav. Det forudsættes, at suspensionen kun skal gælde for 14 dage ad gangen og kun så længe, omstændighederne kræver det. I en sådan »undtagelsessituation« vil den frihedsberøvede asylsøger alene have krav på domstolsprøvelse efter anmodning og så hurtigt, som det nu praktisk kan lade sig gøre for domstolene.
Et andet drastisk element i pakken er politiets nye mulighed for at forbyde bestemte tog-, bus- og færgeafgange til Danmark. Formålet hermed er selvsagt at kunne bremse tilstrømningen af flygtninge og migranter. Betingelserne for denne fravigelse af normalsituationen er dog endnu strengere end ved suspension af reglen om automatisk domstolsprøvelse af frihedsberøvelse.
Der skal nemlig efter loven foreligge »ganske særlige tilfælde«. Forarbejderne taler om et ekstraordinært værktøj, som kun kan tages i brug i en akut situation, hvor »tilstrømningen af udlændinge bliver så voldsom, at politiet eller udlændingemyndighederne ikke kan håndtere situationen«, og hvor et midlertidigt forbud mod (bestemte) tog- og færgeafgange derfor kan blive nødvendigt for at undgå kaotiske tilstande – for at »afværge betydelig forstyrrelse af den offentlige orden og fare for den offentlige sikkerhed«. Politiets forbud skal ophæves så snart, de ikke længere er nødvendige for at undgå en sådan situation.
For at fjerne enhver tvivl om disse nye bestemmelsers karakter af (midlertidig) undtagelseslovgivning, er der i lovpakken indsat en såkaldt revisionsklausul, som betyder, at ministeren er forpligtet til i 2017-2018 at fremsætte forslag til revision af lovpakkens bestemmelser, så Folketinget kan få anledning til at tage stilling til, om situationen fortsat gør det nødvendigt at have sådanne ekstraordinære redskaber i værktøjskassen.
For der er jo det med en undtagelsestilstand, at den efter sin karakter er midlertidig – en undtagelse fra det normale. Undtagelsestilstanden må ikke blive permanent. Men hvad gør man så, hvis den situation, som oprindeligt begrundede indførelsen af en undtagelsestilstand, ikke forsvinder igen?
Jens Elo Rytter er professor i forfatningsret på Københavns Universitet og bidrager med analyser i Information

