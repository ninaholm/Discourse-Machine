’Sammenhold betyder alt – det får det hele til at køre’
27-årige Robin Løffmann er et af fagbevægelsens nyeste medlemmer – og et af dem, fagbevæ-gelsen skal bygge sin fremtid på. Han ser fællesskabet som den helt store styrke – både i dag og i fremtiden
Sammenhold skal redde fagbevægelsen fra dens faldende medlemstal, mener industritekniker Robin Løffmann.


 Når man kigger ud over den mange tusinde kvadratmeterstore produktionshal hos Man Diesel & Turbo på Teglholmen ved København, er det ikke ordet ’sammenhold’, der først falder en ind.
Sporadisk står medarbejderne placeret rundt ved forskellige maskiner og arbejdsborde, hvor de for de flestes vedkommende arbejder selv. Enten med helt almindeligt manuelt arbejde eller med at håndtere en af de tonstunge robotter, som i stigende grad bliver metalarbejdernes nye kolleger.
Det gælder også for 27-årige Robin Løffmann. Som uddannet industritekniker betjener han dagligt robotterne hos Man Diesel & Turbo. Virksomheden producerer brændselsudstyr til Man Diesels motorer. Selve produktionen af motorerne er forlængst flyttet til Østen, forklarer Robin Løffmann. I stedet er det kun reservedele til de skibsmotorer, som allerede er ude at sejle, der stadig bliver produceret i Danmark.
»Vi lever af vores kvalitet. Og den kvalitet, vi kan levere, er langt bedre end den, der bliver skabt i Østen,« mener Robin Løffmann.
Det er ikke kun kvaliteten i produkterne, Robin Løffmann er stolt af. Han er også stolt af sit fag – og stolt af det sammenhold, der kan mobiliseres i den hal, hvor han har sin daglige gang.
»Fællesskab betyder rigtig meget for mig. På Man har vi et motto, der lyder ’sammenhold giver styrke’. Sammenhold betyder alt. Det får det hele til at køre. Vi har desværre haft nogle kolleger, som ville spare nogle penge og ikke være medlemmer hos Dansk Metal, men i stedet har meldt sig ind hos nogle af de gule fagforeninger. Men når lokummet brænder, ser vi sjovt nok, at de igen melder sig ind hos Dansk Metal. Vi gør, hvad vi kan her på arbejdspladsen for at samle så mange medlemmer som muligt,« forklarer Robin Løffmann.
Sammenhold er også hans svar på, hvordan fagbevægelsen skal forsøge at vende den udvikling, de faglige organisationer har været igennem de senere år: faldende medlemstal, dalende organisationsgrad og en ringere politisk indflydelse hos magthaverne. For selv om det faglige fællesskab for en husstand som Robin Løffmanns med to små børn er en stor post på budgettet, er det ikke et sted, der skal spares.
»Økonomien betyder en del. Men der er sikkert også mange, som er for egoistiske og ikke gider deltage i et fællesskab. De tænker, at de bare vil spare nogle penge og vil kæmpe deres egen sag. Og sådan bliver det jo, når man ikke står sammen. Så står man alene, og det betyder, at man står svagere. Det er en dårlig idé,« siger han.
Sikrede løn
På trods af sin unge alder har Robin Løffmann allerede mange års fagforeningsmedlemskab bag sig. For ham var det meget naturligt at melde sig ind i en fagforening.
»Min far sagde, at jeg bare skulle i fagforening. Det måtte koste, hvad det koste ville. Det er nok de færreste forældre, der i dag griber ind og siger til deres børn, at det er vigtigt, at de er organiserede. Det er nok der, problemet er.«
Men det var først på erhvervsskolens grundforløb, at Robin Løffmann overhovedet lærte om den danske model med aftaler mellem arbejdsgivere og arbejdstagere.
»Der kom fagforeningen ud på skolen og forsøgte at overbevise os om, hvilke fordele man kunne opnå ved at være medlem. Jeg havde sgu egentlig ikke rigtig den store forstand på, hvad det gik ud på, så det var faktisk rigtig godt. På min læreplads var mine kolleger heller ikke rigtig organiseret, så jeg blev ikke introduceret til fagbevægelsen på arbejdspladsen. Jeg tænkte egentlig ikke så meget over det. Dengang tænkte jeg ikke over pensionsforhold, og om jeg ville blive fyret. Jeg tog tingene som de kom, og så var jeg egentlig ligeglad.«
Allerede under uddannelsen forsøgte Robin Løffmanns arbejdsgiver at undgå at betale ham den retmæssige løn. Det førte til en konflikt, som fagforeningen førte på Robin Løffmanns vegne.
»Jeg fik nogle lønsedler, som min far en dag tilfældigt kom til at se på. Han sagde, at der var noget galt. Han kunne ikke lige tyde, hvad der var galt, men noget var galt. Jeg ringede til min fagforening, som straks så, at jeg havde fået for lidt udbetalt i løn. Vi havde også arbejdet på akkord, og det havde jeg ikke fået betaling for‚« husker Robin Løffmann.
Senere er det på grund af de lokale tillidsmænds forhandlingsevne lykkedes at undgå en lønnedgang på 40 pct. for metalarbejderne på Man Diesel, hvis de vil på barsel.
»Selvfølgelig skal man på forældreorlov. Jeg ærgrede mig over, at jeg ikke kunne det, da vi fik min søn. Man får jo et bedre forhold til sine børn, og de fleste mænd, tror jeg, har et ønske om at være mere sammen med deres børn. Det er de færreste, der har råd til at gå 40 pct. ned i løn, som jeg skulle, hvis jeg ville have orlov. Men det behøvede jeg heldigvis ikke med min datter.«

