Betalingsringen rusker op i vaneforestillinger
Hver især har vi opbygget en tro på, at netop vores private transportvalg er det mest rationelle. Den forestilling udfordres, hvis bompengene kommer. Allerede nu udfordres forestillingerne om, hvad der bedst betaler sig for samfundet og den enkelte
At lokke flere danskere til at bruge offentlig transport udfordrer den enkeltes transportvaner og rationalitet, så det er en længere proces, mener forsker i trafikadfærd.


 Da statsminister Lars Løkke Rasmussen mødte Socialdemokraternes leder Helle Thorning Schmidt i TV2's såkaldte valgtopmøde sidste torsdag, var hans første argument mod rød blok historien om Birgitte i Greve.
Statsministeren havde om søndagen besøgt Venstre-vælgeren Birgitte Andersen i parcelhuset i Greve og der hørt, hvordan en mulig betalingsring i hovedstaden foreslået af S-SF og støttet af de radikale og Enhedslisten vil ramme Birgitte og hendes familie.
»Det handler jo om familiernes liv. Birgitte Andersen har en søn, der hedder Markus, der går til fodbold. Det handler om at få hverdagen til at fungere. At gå til sport og købe ind i Netto,« sagde statsministeren og oplyste, at Markus måske må opgive sin fodbold, hvis betalingsringen realiseres. Som det hedder på Venstres hjemmeside, hvor Løkkes kaffebesøg hos Birgitte er lagt ud på video:
»Hun er meget bekymret over udsigten til en betalingsring omkring København. Ringen vil koste hende så meget ekstra transporttid, at sønnen sikkert må opgive sin fodboldtræning. Der er simpelthen ikke tid nok.«
Selv siger Birgitte Andersen, account manager på et reklamebureau i København, i et efterfølgende interview med Jyllands-Posten:
»Vi er ikke lavtlønnede, men vi er heller ikke højt betalt. Det kommer da til at kunne mærkes, at vi skal trække tusinde kroner ud af budgettet hver måned.«
Birgitte Andersen vurderer, at et skift til offentlig transport mindst vil forlænge hendes rejsetid 23 minutter hver vej.
Det fremgår således ikke klart, om hun vil betale for at køre bil gennem betalingsringen, eller som antydet af Venstre tage det offentlige og lade Markus opgive sin fodbold. Men upopulært er S-SF-forslaget hos familien i Greve, det står klart.
Og det er det givetvis hos mange, der er vant til at tage bilen ind og ud af hovedstadsområdet. En meningsmåling foretaget i august af Megafon fortæller, at 38 pct. af de adspurgte i Region Hovedstaden og Region Sjælland synes, at betalingsringen er en dårlig ide. 51 pct. synes godt om forslaget.
Vaner og rationalitet
Malene Freudendal-Pedersen forsker i trafikadfærd ved Institut for Miljø, Samfund og Rumlig Forandring på RUC og kan godt forstå, hvorfor mange bilister umiddelbart er skeptiske.
»Når folk fortæller om deres transportvaner, er det sådan, at de, der er vant til at tage bilen, fortæller en masse gode historier om bilen og en masse dårlige historier om andre transportformer. Mens de, der f.eks. tager toget, kan fortælle en masse godt om det og en masse dårligt om bilen. Vi laver en rationalitet for os selv, der handler om, hvorfor lige præcis vores transportmiddel er bedst til at løse problemerne med at få hverdagslivet til at hænge sammen. Skulle vi tage stilling til transportmidlet, hver gang vi skal noget, ville det føles uoverskueligt med alt det andet, vi også skal tage stilling til,« siger Malene Freudendal-Pedersen.
»Det betyder, at når vi begynder at snakke om betalingsring og bompenge, så piller vi ved hele den forståelse og hele det hverdagslivssystem, folk har opbygget. Vi er alle vore egne eksperter på den transport, vi har i hverdagslivet. Det er det liv, man snakker ud fra, når man generaliserer, og det er en af de store udfordringer, når der skal forandres.«
»Det betyder ikke, at det ikke er en rigtig gode ide at ændre transportsystemets rammer, for det mener jeg bestemt, det er. Men man må anerkende, at man går ind og rokker ved noget fundamentalt i forhold til, hvad folk synes, får det her liv til at fungere.«
Transportforskeren nævner undersøgelser foretaget i Stockholm i 2006 efter de første forsøg med den nu veletablerede betalingsring.
»Det var helt tydeligt, at jo længere tid systemet kørte, desto mere positive blev folk. Det var også tydeligt, at mennesker, der var vant til at køre i bil på arbejde, men også brugte andre transportmidler i resten af deres hverdagsliv, havde meget nemmere ved at acceptere systemet end dem, der kun brugte bil. Det handler om, at man skal lære det.«
»Det er jo det, der også er godt ved bompengesystemer: Det tvinger os til at stoppe op og tage stilling til, hvorfor vi har transporteret os, som vi har, og hvordan vi nu kan gøre det bedst.«
Luftige kalkuler
Forslaget til betalingsring i hovedstaden tvinger os også til at gennemtænke, hvad der er god økonomi. For samfundet og for den enkelte.
I valgkampen er nogle samfundsøkonomiske beregninger foretaget i 2008 af rådgivningsvirksomheden Cowi for Københavns Kommune draget frem som dokumentation for, at betalingsringen er en dårlig ide.
'Betalingsring giver minus på 8 milliarder', lød forleden overskriften i Børsen.
»På baggrund af nærværende analyse kan en betalingsring rundt om København med den foreslåede udvidelse af den kollektive trafik ikke begrundes økonomisk,« hedder det i selve notaterne fra Cowi.
De viser et samfundsøkonomisk underskud på 2,9-8,3 milliarder kroner, afhængigt af hvilke takster man bruger i betalingsringen, og hvor voldsomme udbygninger af den kollektive trafik man foretager med indtægter fra systemet.
»Samfundsøkonomiske analyser er nogle grove instrumenter, som inddrager det, de kan måle, og lader hånt om det, de ikke kan måle,« siger trafikforsker Per Homann Jespersen, RUC.
Han påpeger f.eks., at Cowi-analysen bruger en generel værdi for luftforurening og sundhedseffekt pr. kørt kilometer, men ikke er i stand til at indregne, at mindsket luftforurening i den indre by kan være mere værd samfundsøkonomisk end på de ydre tilkørselsveje, fordi niveauerne i byen er tættere på eller over de sundhedsskadelige niveauer.
Malene Freudendal-Pedersen peger på et andet forhold, som analyser af denne type overser:
»De ser ikke på det vigtige sundhedsaspekt, der handler om den utilsigtede konsekvens af bilen, at folk rører sig for lidt. Motiveres man af betalingsringen til at tage cyklen eller spadsere til tog og bus, kommer folk til at røre sig mere hver dag. Det betyder noget for folkesundheden og sundhedsbudgettet, men det er ikke lige til at beregne,« siger hun.
Hvad analyser som Cowis heller ikke kan medregne, er betalingsringens virkninger i form af bedre mobilitet og bedre bymiljø, som Københavns Kommune forventer kan øge arbejdskraftudbuddet, tiltrække virksomheder og forhøje ejendomsværdierne i byen.
Rådgivningsvirksomheden siger selv i 2008-notatet, at »det kan dog ikke afvises, at en optimalt udformet trængselsafgift kombineret med en optimal løsning for kollektiv trafik kan give et samfundsøkonomisk positivt afkast.«
Cowi tilføjer, at den stockholmske betalingsring, der nu har fungeret i fem år og givet et fald i trafikken på 22 pct., har medført en samfundsøkonomisk gevinst. Det samme har Londons betalingsring.
Samfundsøkonomiske analyser er mest interessante, når man skal vælge mellem to projekter, men ikke særlig relevante for beslutningen om, hvad samfundet har brug for, understreger Per Homann Jespersen.
I Finansministeriets samfundsøkonomiske analyse fra 2005 af den Metro-Cityring, som nu er under etablering, hed det f.eks., at »alle tre analyserede alternativer resultater i et nettotab for samfundet.«
»Det lykkedes aldrig at lave en samfundsøkonomisk analyse, som i sig selv kunne have fået Cityringen igennem, men der besluttede Københavns Kommune og Finansministeriet bare, at den skal vi have, fordi der er brug for den,« siger Homann Jespersen.
Privatøkonomien
I debatten med Helle Thorning var det ikke samfundsøkonomien, men privatøkonomien hos bilisterne, Lars Løkke gik op i. Med en myldretidstakst i betalingsringen på 25 kroner pr. passage kan regningen blive 11.100 kroner om året til den bilist, som samtlige hverdage tager turen ind og ud af ringen i myldretiden. Det kan man ikke byde hårdt prøvede danskere, mente statsministeren.
Men også de privatøkonomiske beregninger står til diskussion.
»Hvis en privatperson fremover vælger at betale 50 kroner om dagen for at køre i bil i København, så får bilisten mindre trængsel og bedre parkeringsmuligheder til gengæld. Og tid er penge. Det gælder også for privatpersoner,« bemærker Det Økologiske Råd i et nyt notat om betalingsringen.
Sparer man en halv time sammenlagt på ud- og hjemkørsel, kan man i stedet for at sidde i kø f.eks. arbejde lidt mere måske ligefrem 12 minutter mere til gavn for privatøkonomien og skatteindtægterne til velfærdsstaten.
»En halv time har ifølge de Transportøkonomiske Enhedspriser en værdi på cirka 60 kr. Det vil sige, at bilisten sparer eller tjener netto 10 kroner om dagen,« konkluderer rådet.
Malene Freudendal-Pedersen mener, at hele diskussionen om betalingsringen afspejler, at vore forestillinger om vækst er ved at ændre sig.
»Byerne er i høj grad blevet planlagt efter biltrafikken, fordi der historisk har været en forestilling om sammenhæng mellem øget biltrafik og øget vækst. I dag bringer biltrafikken så mange utilsigtede konsekvenser, at man ikke kan opretholde en sådan entydig forestilling,« siger hun.
»Spørger man folk, hvad de gerne vil bruge byen til, så er svaret noget andet end det, man reelt kan bruge den til, når der skal være plads til alle disse biler. Men det er farligt at diskutere byen på den måde, for det sætter grænser for trafikken, og så kan politikerne ikke holde fast i forestillingen om mere vækst via større mobilitet.«

