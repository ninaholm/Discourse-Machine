Sohn: S-SF skaber flere job i vækstplan
Den røde vækstplan skal skabe offentligt-privat samarbejde og udvikle biobrændstof, siger SF's Ole Sohn


 S-SF vil lave et partnerskab med kommunerne, så man udvikler et offentligt-privat samarbejde. Desuden vil S-SF skabe et marked for andengenerationsbiobrændstof af landbrugets affald som halm og ensilage.
Det oplyser SF's finansordfører, Ole Sohn, som bekræfter, at S-SF forbereder en offensiv rød vækstplan i samarbejde med erhvervsfolk.
»Derfor holder vi kontakt med erhvervslivet for at skabe en offensiv politik, som kan skabe arbejdspladser.«
Ole Sohn påpeger, at staten skal stille krav, så bønderne kan producere ætanol sammen med virksomheder som Danisco, DONG og Novozymes.
»Vi skal give et markedsmodningstilskud ligesom ved vindmølleindustrien,« siger han.
Han er uenig med Radikale Venstres Morten Øster- gaard i, at der mangler 50-55 milliarder kroner for at skabe langsigtet økonomisk holdbarhed.
SF afviser også regeringens 'masochistiske nedskæringsdagsorden'.
SF vil hverken afskaffe efterlønnen eller skære dybt i det offentlige, men skaffe 15 milliarder kroner ved at lade danskerne arbejde i gennemsnit 12 minutter mere, understreger han.

