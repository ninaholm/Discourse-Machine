'Jeg var bekendt med Johan Roos' gode ry fra Schweiz'
Bestyrelsesformand på CBS, Anders Knutsen, medgiver, at han ikke hentede oplysninger om Johan Roos fra hans tidligere arbejdsplads på Stockholm School of Economics. Det vækker kritik fra de ansatte på CBS, som udtrykker mistillid til Knutsen


 »MBA-flopp för Handels.« Sådan lyder overskriften på en artikel fra november 2007 i det svenske erhvervsblad Veckans Affärer. Historien omhandler beslutningen om at nedlægge MBA-uddannelsen på Stockholm School of Economics. Måneden efter kan bladet afsløre, at 28 studerende vil lægge sag an og kræve deres studiegebyr på 300.000 svenske kroner tilbage. Bag miseren står Johan Roos, og kritikken af ham er omfattende.
»Det var en stor fejl, at Copenhagen Business School ansatte JohanRoos. Hans lederevner er utilstrækkelige og hans kommunikation med osvar ekstremt aggressiv,« siger tidligere en tidligere MBA-studerende, der af hensyn til sin karriere ikke ønsker sit navn frem.
En anden studerende på lederuddannelsen, der af hensyn til sin karriere ikke ønsker sit navn frem, beskriver Johan Roos opførsel som »særdeles dårlig«.
Den kritik fremsætter de studerende også over for rektor på SSE. Johan Roos bliver efterfølgende fjernet fra posten og overført til andre opgaver.
Nogle involveret i noget
Alligevel beslutter bestyrelsesformand på CBS, Anders Knutsen, bare få måneder senere, at Johan Roos skal hentes til København. Beslutningen om at udpege Johan Roos til rektor skal vise sig at være dyrekøbt. I weekenden måtte bestyrelsen fyre Roos efter afsløringer af en ulovlig fusion af MBA-uddannelserne på CBS, som efterlader en gruppe studerende med et ugyldigt eksamensbevis.
Også på CBS har kritikken af Johan Roos været omfattende, selv om kun få har turde stå frem med navn.
Ifølge professor i organisation på CBS Tor Hernes vidste man i det skandinaviske business school-miljø, at der havde været problemer for Johan Roos i Stockholm.
Men den viden lå bestyrelsesformanden efter eget udsagn ikke inde med.
»Nej, tværtom var jeg bekendt med hans gode ry og rygte fra Schweiz, hvor han havde været i 12 år i forskellige sammenhænge,« siger Anders Knutsen og tilføjer:
»Og så skal man jo lige passe på, for der var nogle på CBS, som havde været involveret i noget i Stockholm, og dermed ikke var særlig positivt stemt over for Johan,« siger bestyrelsesformanden, som afviser at nævne navne.
Har du fået SSEs ledelsens ord på, at Johan Roos ville være en god rektor?
»Jeg har ikke spurgt rektor i Stockholm så konkret, som du siger.«
Så du har ikke bedt om referencer fra Stockholm?
»Nej. Husk i Stockholm havde han kun været halvandet år. I Schweiz havde han været i 12 år.«
Så du har ikke fået en anbefaling fra rektor på SSE af Roos?
»Nej, men jeg har heller ikke fået det modsatte,« siger Anders Knutsen.
Fællestillidsmand på CBS Ole Helmersen undrer sig over, at Anders Knutsen ikke tjekkede Roos baggrund.
»Det forekommer mærkeligt, at man som bestyrelsesformand ikke indhenter referencer på hans seneste ansættelsessted,« siger Ole Helmersen.
Også Tor Hernes kritiserer Anders Knutsen for ikke at have henvendt sig til SSE forud for ansættelsen af Johan Roos.
»Det virker besynderligt, at man ikke tog referencer af noget, der kun lå få måneder tilbage i tiden,« siger han.
Det faktum, at bestyrelsen nu har valgt at fyre Johan Roos, betyder ifølge Tor Hernes ikke, at bestyrelsesformanden på CBS forholder sig kritisk til sin egen rolle i processen.
Over for Børsen har Anders Knutsen forklaret, at det var forhenværende universitetsdirektør Peter Pietras, der var hovedmanden bag den fusion, der altså viste sig at være ulovlig. Også universitetsloven giver Knutsen skylden for balladen på CBS.
»Det er en defensiv holdning, som ikke gør noget godt for CBS som institition. Ledelsen burde lære af dette her forløb. Problemerne løser sig jo ikke bare ved, at Roos er væk. Det er vigtigt, at CBS bestyrelse og ledelse er i stand til at erkende fejl og forklare dem for offentligheden,« siger Tor Hernes.
Ansatte: Ingen tillid
Men ifølge Anders Knutsen er der ikke behov for hverken bodsgang eller selvransagelse.
Danfoss-formand Jørgen Mads Clausen var indtil for nyligt medlem af bestyrelsen i den private MBA-udbyder Scandinavian International Management Institute (SIMI), der ulovligt er fusioneret med MBA-uddannelserne på CBS. Han har i Børsen opfordret Anders Knutsen til at gå. Men det får ikke bestyrelsesformanden til at fortryde noget som helst.
»Nej, overhovedet ikke. Jørgen Mads Clausen har siddet i SIMIs bestyrelse, og jeg synes, det er meget bekvemt at tørre alt det her på CBS. Hvad er deres ansvar i hele det forløb,« lyder det retorisk fra Anders Knutsen, som anfører, at SIMIs bestyrelse selv var stærkt interesserede i fusionen.
Ifølge Anders Knutsen er det nu tid til, at bestyrelsen sætter sig sammen om at finde en ny rektor. Men står det til de ansatte, skal Anders Knutsen holde sig i baggrunden, når der skal findes en ny rektor.
»Jeg har ikke tillid til, at han kan rekruttere en god rektor,« siger Ole Helmersen.

