'Der skal være plads til at være lyserød'
Som studerende manglede Kristine Niss en kvindelig rollemodel - og flyttede til Frankrig for at få en. I dag vil hun gerne selv være rollemodel for unge studerende - og gøre op med en universitetskultur, som har tendens til at skræmme unge kvinder væk
Man tænker selvfølgelig altid over, om man er god nok til sit arbejde. Men omvendt så er jeg overbevist om, at mænd i mange år er blevet ansat, fordi de er mænd. Så jeg mener ikke, at der sker noget ved, at man i en årrække ansætter kvinder, fordi de er kvinder, siger Kristine Niss til forslag om kønskvotering i ansættelser på universiteterne.

Kristine Niss er 33 år og en af de relativt få kvindelige akademikere, der har valgt at gøre karriere som forsker på universitetet. Kun hver fjerde lektor og hver ottende professor er kvinde - og det er der mange klare grunde til, mener hun:"Der er for få kvindelige rollemodeller på de danske universiteter - ikke mindst inden for mit fag. Og jeg er overbevist om, at det har betydning for de kvindelige studerendes lyst til at blive forskere," siger Kristine Niss, der i dag er adjunkt i fysik på RUC. Da hun selv var studerende, manglede hun en sådan rollemodel:"Jeg valgte at skrive min ph.d. hos en kvindelig, fransk forsker. Jeg mødte hende til en konference, og hun gjorde stort indtryk på mig, fordi hun var så kvindelig i sin facon, selvom hun var velanset forsker. Hun skjulte ikke sin feminitet, gik med smykker osv. Der er generelt flere kvinder i forskningen i Sydeuropa - og en lidt anden kultur, end vi har i Danmark."For i den danske universitetsverden er der en tendens til, at miljøerne er mandsdominerede, mener hun:"Da jeg var studerende mødte jeg ofte den der med: 'Gud, kan man godt være dygtig som pige.' Og 'Man kan jo slet ikke se på dine besvarelser, at du ikke er en dreng.' Det var ment som en kompliment, men siger noget om, hvordan kulturen er."KvoterKristine Niss var med til den rundbordssamtale, som videnskabsminister Helge Sander arrangerede i sidste uge - og der lagde hun netop vægt på behovet for at have forskere, som de studerende kan spejle sig i:"Det er vigtigt, at der er kvinder på universiteterne, fordi det skaber en bedre arbejdsplads og et bedre undervisningsmiljø i forhold til de kvindelige studerende. Så de kan se, at man godt kan være naturvidenskabelig forsker uden at interessere sig for rollespil. Der skal være mere plads til at være lyserød," siger hun og tilføjer, at hun selv prøver at være rollemodel for sine nuværende studerende. Derfor er det også ærgerligt, at ministeren afviser at lave kønskvoter:"Jeg mener, at universiteterne skal have lov til at tænke i køn, når de ansætter nye. I hvert fald i en periode - når først, der er lukket mange kvinder ind, så tror jeg, at der vil komme flere af sig selv."Hun vil heller ikke have haft noget problem med det, hvis hun selv var blevet ansat som en del af et ligestillingsprojekt:"Man tænker selvfølgelig altid over, om man er god nok til sit arbejde. Men omvendt så er jeg overbevist om, at mænd i mange år er blevet ansat, fordi de er mænd. Så jeg mener ikke, at der sker noget ved, at man i en årrække ansætter kvinder, fordi de er kvinder," siger hun.Ud over kønskvoter, så mener Kristine Niss også, at der skal gøres op med kulturen på universitetet:"Forskerjobbet er ikke lagt an på, at man skal have fritid, og det er et problem. For det er stadig ofte kvinderne, der står for en stor del af familielivet. Og man kommer bagud i forhold til kollegerne, hvis man er lang tid på barsel, tager barns første sygedag osv. Mange af mine kolleger har koner, der er på halv tid, men jeg har aldrig hørt om en fastansat forsker, der arbejdede på halv tid. Men man kan da godt være en god forsker, selvom man ikke arbejde 50 timer om ugen," siger Kristine Niss.
