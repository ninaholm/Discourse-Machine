I Vollsmose er politiet glad for zoneforbud
Fyns Politi har i Vollsmose gode erfaringer med det zoneforbud, som justitsministeren nu vil skærpe, siger politiinspektør, der dog ønsker en hurtigere straf til dem, der ikke overholder forbuddet
Fyns Politi ser gerne, at overtrædelserne af et zoneforbud bliver straffet mere prompte, end det gør i dag. Personerne på billedet har intet med forbuddet at gøre.


 Med et nyt udspil til bekæmpelse af ungdomskriminalitet vil justitsminister Mette Frederiksen (S) forbyde personer, der deltager i hashhandel, at opholde sig på bestemte steder. Tiltaget er målrettet unge under 18 år, der fungerer som ’hashvagter’, da en kriminel løbebane ifølge Justitsministeriet kan starte her.
Politiet skal kunne pålægge dem et såkaldt zoneforbud, alene hvis de tidligere er straffet for narkosalg.
At man skal kunne pålægges et sådan forbud mod at opholde sig inden for et bestemt område, selv om man hverken har overtrådt nogen regler eller opført sig på en bestemt måde, har mødt kritik fra juraeksperter.
Forslaget er da også en skærpet udgave af det zoneforbud, som politiet allerede i dag kan pålægge personer, der udviser en »særligt utryghedsskabende adfærd«.
Ét af de steder, hvor det er blevet taget i brug, er bydelen Vollsmose i Odense. Politiinspektør for lokalpolitiet Johnny Schou vil ikke udtale sig om det nye udspil, men fortæller, at Fyns Politi indtil nu har haft gode erfaringer med at bruge zoneforbud i Vollsmose.
»Der er nogle bestemte steder, særligt Bøgetorvet, hvor der er opstået den trend, at hvis man er ung, kriminel og utryghedsskabende, så samles man dér i en flok, fordi man formentlig ikke rigtig ved, hvad man ellers skal give sig til. Og så udgår der ballade fra det sted. Det har vi selvfølgelig forsøgt at rydde op i, også fordi det har været et massivt ønske fra både beboere og forretningsdrivende derude, at det ikke blev et samlingspunkt for uromagere,« siger Johnny Schou og fortsætter: »Derfor er vi kørt derud og har skrevet sager på det, der har kunnet skrives sager på, og bortvist dem, der umiddelbart kunne bortvises. Og så har vi i nogle tilfælde konstateret, at der er nogle gengangere derude, der ved gentagne handlinger på samme sted har vist, at de ikke forstår at opføre sig ordentligt. Der har det været godt, at vi har kunnet gå ind og give et zoneforbud.«
Straf har lange udsigter
Pålægges man et zoneforbud, bliver man bortvist med det samme og må ikke i en periode på op til tre måneder ad gangen opholde sig inden for en radius af 1.000 meter fra f.eks. Bøgetorvet i Vollsmose. Er man uenig i forbuddet, kan man klage over det, hvilket nogle også har gjort, siger Johnny Schou. Overtræder man forbuddet, bliver man sigtet og oftest idømt en fængselsstraf på op til seks måneder. – Hvordan har zoneforbuddet virket for jer?
»Det virker for os, når dem, der får et zoneforbud, efterkommer det, og vi får dem væk fra det område, hvor de giver anledning til problemer. Vi synes, at ordningen er god, og vi har ikke andre forbehold, end at dem, der ikke overholder det, meget hurtigt skal opleve en konsekvens af det. Det hjælper ikke, at vi siger til folk, at de bliver straffet og sigtet, og der så ingenting sker,« siger Johnny Schou. Fyns Politi ser således gerne, at overtrædelserne af et zoneforbud bliver straffet mere prompte, end det er tilfældet i dag.
»Vi oplever nogle gange, at vi i det tidlige forår går ind og giver det her zoneforbud, og de efterkommer det simpelthen ikke. Og den konsekvens, der skulle være, og som de hurtigt skulle mærke, den kommer først, når det er blevet mørkt et halvt år senere, altså til efteråret.«
– Hvordan overvåger politiet, at zoneforbuddet overholdes?
»Det kører meget på personkendskab. Det er jo ganske få personer, vi taler om, og som nævnt er det gengangere. Vi har jo specielt ved nærpolitiet i Vollsmose et rigtig godt personkendskab til, hvem der kommer derude.«
– Er det ikke besværligt, hvis folk bor eller arbejder dér, hvor de samtidig har et forbud mod at opholde sig?
»Hvis det måtte komme til den problematik, så har vi et kamera sat op på Bøgetorvet, som vi også skilter med, så alle ved, at det er der, og dér holder vi øje med det. Og så må nogle andre vurdere på det, hvis vi påstår, at man har gjort noget andet end det, man har fået besked på; om man bare var på vej til og fra arbejde, ned og handle the eller hvad det kunne være, eller om man var på vej til at stå et sted, hvor man har forbud mod at være.«

