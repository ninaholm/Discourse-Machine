Ny måling viser mindre tilbagegang for S



 Torsdag aften bød på skidt nyt for Socialdemokraterne. En Megafon-måling, som er lavet for TV 2 og Politiken, viste, at Socialdemokraterne var gået hele syv procentpoint tilbage siden seneste Megafon-måling i november og valget i fjor og landede på blot 19,3 procent.
De seneste asylstramninger, som partiet har stemt for sammen med blå blok, var årsagen til nedturen.
I går middag gjorde det mindre ondt, da en ny måling fra Greens Analyseinstitut lavet for Børsen kom frem.
Socialdemokraterne går heri marginalt tilbage fra 25,3 til 24,5 procent af stemmerne, hvilket er inden for den statistiske usikkerhed.
Dermed går Greens-målingen altså stik imod Megafon-målingen.
»Greens-målingen viser nogenlunde status quo, og det fortæller en helt anden historie end den måling, som er kommet fra Megafon,« siger Kasper Møller Hansen, valgforsker ved Københavns Universitet, til Børsen.
Megafon spurgte 1.000 danskere i sin måling. Målingens bemærkelsesværdige resultat gjorde, at Megafon besluttede sig for at spørge 1.000 mere inden offentliggørelsen.
»Når man presser sine respondenter på den måde, risikerer man, at det skævvrider stikprøven. Man får kun fat i dem, der er hjemme ved telefonen. Så jeg tror nok mere på Greens-målingen, end jeg tror på den fra Megafon,« siger Kasper Møller Hansen.
Socialdemokraternes politiske ordfører, Nicolai Wammen, måtte torsdag aften ud i den store forsvarstale for sit partis asyllinje.
Han kommenterer også Greens-målingen.
»Socialdemokraterne fører ikke sin politik ud fra dagens meningsmåling. Vi gør det ud fra, hvad vi mener, der er rigtigt for Danmark. Derfor er det vigtigt, at man tager ansvar. Det gør vi, uanset om målingerne går op eller ned,« siger Wammen til Børsen.
Ritzau

