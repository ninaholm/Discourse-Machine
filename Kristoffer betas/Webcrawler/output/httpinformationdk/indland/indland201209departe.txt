Departementschefer efterlod ingen spor efter Sass-møder
Topembedsmændene tilsidesatte reglerne og sikrede sig ikke notater fra det møde, hvor Henrik Sass Larsen ifølge eget udsagn blev presset til at trække sig som ministerkandidat på forkerte præmisser. ’Meget påfaldende,’ lyder det fra regeringens støtteparti


 I strid med offentlighedsloven sørgede departementscheferne i Statsministeriet og Justitsministeriet i den såkaldte Sass-sag ikke for, at der blev taget notat ved det afgørende møde i Statsministeriet den 28. september 2011. Derfor findes i dag ingen officielle papirer, som kan medvirke til at belyse, hvad der foregik ved det stadig mere omdiskuterede møde.
Ifølge Henrik Sass Larsens (S) eget referat gav de to departementschefer ham besked om, at han ikke kunne sikkerhedsgodkendes på grund af oplysninger fra PET. Men som Information fortalte i lørdags, og statsminister Helle Thorning-Schmidt bekræftede ved mandagens samråd i Folketinget om sagen, skulle Sass Larsen slet ikke gennem en sikkerhedsgodkendelse. Den, der skulle vurdere oplysningerne fra PET, var den kommende statsminister selv.
Da Thorning-Schmidt ved mandagens samråd blev spurgt, hvordan Sass Larsen kunne være blevet bibragt den opfattelse, at han skulle sikkerhedsgodkendes, sagde statsministeren: »Det kan jeg ikke svare på, for jeg var ikke til mødet.«
Kritik fra Ombudsmanden
Men heller ikke de embedsmænd, der var til stede ved mødet, valgte altså at skrive et notat, som i dag ville kunne medvirke til at belyse hændelsesforløbet. De burde imidlertid have taget notat, fastslår professor i forvaltningsret på Københavns Universitet Michael Gøtze. Han henviser til, at Sass Larsen blev pålagt tavshedspligt i forhold til fortrolige oplysninger i et PET-dokument om sin person, som han fik forevist ved mødet.
»Tavshedspålægget er en afgørelse, og det medfører notatpligt,« siger Michael Gøtze.
Når det i dag står klart, at der ikke blev taget notat ved mødet, er det, fordi Folketingets Ombudsmand som følge af en klage fra Henrik Sass Larsen tidligere i år undersøgte spørgsmålet om tavshedspålægget. Ombudsmanden bad ministerierne om at se »eventuelle notater eller lignende fra mødet, som kan belyse dette spørgsmål«. Men begge ministerier svarede, at de ikke lå inde med sådanne dokumenter.
Efterfølgende udtalte Ombudsmanden, at det er »meget kritisabelt«, at pålægget ikke blev givet skriftligt, »og at der heller ikke i øvrigt blev sikret nogen form for dokumentation af pålæggets eksistens, indhold og rækkevidde«.
Spørgsmålet er nu, om et notat vedrørende tavshedspålægget ville have belyst det spørgsmål, som blev aktualiseret af mandagens samråd: Gav departementscheferne Sass Larsen indtryk af, at han på baggrund af oplysningerne fra PET ikke kunne sikkerhedsgodkendes, selv om kun Thorning-Schmidt havde kompetence til »at afgøre, hvilken betydning oplysningerne skal tillægges«, som statsministeren sagde mandag?
Professor Michael Gøtze forklarer, at ministerierne ifølge offentlighedsloven havde pligt til at gøre notat om alt, hvad der måtte være væsentligt for selve afgørelsen om at pålægge Sass Larsen tavshedspligt i forhold til fortrolige oplysninger i PET-dokumentet.
»Man kan diskutere, hvor meget man skal skrive ned, men man må umiddelbart sige, at sikkerhedsvurderingen eller sikkerhedstjekket er væsentligt,« siger Michael Gøtze.
Ifølge juraprofessoren ville det være »oplagt at notere, hvad mødernes formål var«, og såfremt et af formålene med at vise Sass Larsen PET-dokumentet skulle have været at oplyse ham om, at han ikke kunne sikkerhedsgodkendes, »er det lidt svært at forestille sig, at et mødenotat ikke ville komme ind på det«.
Også forskningschef på Journalisthøjskolen Oluf Jørgensen, der er ekspert i offentlighedsret, vurderer, at departementscheferne burde have skrevet et notat, som kunne belyse omstændighederne ved mødet.
»Det er helt klart forkert, men måske bekvemt for dem, at de ikke gjorde det,« siger han.
En bevidst fejl?
I regeringens støtteparti, Enhedslisten, har retsordfører Pernille Skipper for nylig bedt justitsminister Morten Bødskov (S) oversende »referater og notater« fra mødet i Statsministeriet til Folketingets Retsudvalg.
Men sådanne papirer eksisterer altså ikke, og det finder Pernille Skipper »meget påfaldende«. »Jeg kan ikke forestille mig, at topembedsmænd ikke har styr på reglerne.«
– Taler vi så om et bevidst brud på notatpligten?
»Man kan selvfølgelig håbe, at de har lavet en fejl, men det virker godt nok mærkeligt, at så garvede embedsmænd kan lave så basal en fejl som at overse en notatpligt,« siger Pernille Skipper.
Hun mener, »mere og mere« bestyrker Henrik Sass Larsens forklaring om, at han fik at vide, han ikke kunne sikkerhedsgodkendes, selv om hverken departementscheferne eller PET havde kompetence til at foretage den vurdering. Retsordføreren hæfter sig blandt andet ved, at Thorning-Schmidt dagen efter mødet i Statsministeriet i september 2011 selv udtalte, at Sass Larsen ikke kunne sikkerhedsgodkendes, og at hun efterfølgende ikke korrigerede en lang række folketingsmedlemmer, som bad hende kommentere den »manglende sikkerhedsgodkendelse« af Sass Larsen.
»Jeg har indtil videre ikke set noget i denne her sag, som afkræfter mistanken om, at embedsmændene er blevet brugt til at legitimere en politisk beslutning med uholdbare juridiske argumenter. Og nu viser det sig også, at der ikke findes notater fra det afgørende møde,« siger Pernille Skipper.
Hverken departementschef i Statsministeriet Christian Kettel Thomsen eller departementschef i Justitsministeriet Anne Kristine Axelsson har ønsket at svare på spørgsmål om sagen. Begge skriver i en mail til Information, at de har taget kritikken fra Ombudsmanden »til efterretning«.

