Monopolerne styrer
Den ringe konkurrence i Danmark betyder langt mere for privatøkonomien end lønstigninger og stigende fødevarepriser. Konkurrencestyrelsen har nu endelig skredet ind og sagt nej til en storfusion, men det kommer for sent


 Det er blevet påpeget igen og igen, men tilsyneladende sker der ikke rigtigt noget. Danske forbrugerpriser ligger fortsat et godt stykke over de europæiske. Og det har de gjort i de seneste 10 år, fordi konkurrencen svigter, og konkurrencemyndighederne tilsyneladende ikke har de muskler, der skal til for at skride ind. 
Således koster det årligt hver dansker omkring 10.000 kroner, at konkurrencen ikke er optimal - et beløb, der er med til at sætte den aktuelle diskussion om de højere fødevarepriser på verdensmarkedet og de offentligt ansattes strejker for højere løn i relief. 
Ved at sikre en ordentlig konkurrence på det danske marked kunne man faktisk sikre en fremgang i levestandard uden, at det hverken gik ud over arbejdsgiverne eller de offentlige kasser. Prisniveauet i Danmark ligger således 20-30 procent højere sammenlignet med for eksempel Holland og Tyskland, og renser man tallene for højere skatter og afgifter, ligger de danske priser omkring otte procent over. 
Fusioner
De høje priser skyldes ikke mindst den bølge af fusioner, som i 90'erne skyllede hen over landet og fortsat præger en række brancher. Argumentet og drivkraften bag storfusionerne var, at danske virksomheder i den nye globale verden skulle kunne konkurrere på de internationale markeder, big is beautiful blev ledtråden for erhvervsfusioner og volumen en forudsætning for at kunne klare sig - i realiteten - og som en ikke ubetydelig sideeffekt - har mange af de store danske virksomheder i dag opnået en monopolstatus, som har sat almindelig konkurrence helt eller delvist ud af kraft. 
På fødevareområdet har Arla, Danish Crown, Danisco og Carlsberg i dag på hver deres område en stilling på markedet, hvor den konkurrence, de udsættes for, er minimal. Det samme gælder i mange andre brancher, i detailhandlen sidder de to store, Dansk Supermarked og Coop Danmark, på det meste af omsætningen på dagligvarer, og storbankerne Danske Bank og Nordea, sikrer sig hvert år solide milliardoverskud på trods af, at den vare de sælger - nemlig penge - burde være så ensartet, at avancen ifølge den økonomiske teori skulle nærme sig nul. På cementområdet sidder Aalborg Portland solidt på markedet og sådan kunne man blive ved.
Styrelsen greb ind
Monopoler og karteldannelser er af det onde i en markedsøkonomi, og det er konkurrencestyrelsen, der herhjemme en gang om året offentliggør de nedslående tal for de ringe konkurrencevilkår i Danmark og deraf følgende velfærdstab. Og det er konkurrencestyrelsen, der som forvalter af konkurrenceloven skal gribe ind over for monopoldannelser og erhvervsfusioner, der skader konkurrencen. 
Og det gjorde styrelsen så i forrige uge, da den nægtede at godkende en fusion mellem to store en gros-firmaer, som forhandler VVS- og elartikler. Det drejer sig om J.F. Lemvig-Müller Holdings overtagelse af Brdr. A&O Johansen, som blev forhindret til manges store overraskelse, eftersom konkurrencestyrelsens godkendelse hidtil har været anset for at være en formalitet. 
Man kan glæde sig over, at konkurrencestyrelsen endelig har fundet anledning og mulighed for at udstede et forbud - det er første gang, det er sket - men det kommer for sent i forhold til at sikre konkurrencen og priserne på en række områder, og havde man skredet ind i mange af de brancher, hvor der i dag er monopollignende tilstande, havde meget set anderledes ud for de danske forbrugere.
Paradoks
En af årsagerne til konkurrencestyrelsens impotens er, at såkaldte tærskelværdier betyder, at myndighederne kun regulerer cirka en fjerdedel af de danske brancher. I de resterende tre fjerdedele af erhvervslivet kan hele brancher slå sig sammen, uden at det overhovedet vil udløse kontrol fra konkurrencemyndighederne. Det virker urimeligt og det virker besynderligt at en borgerlig-liberal regering ikke gør mere for at sikre en effektiv konkurrence.

