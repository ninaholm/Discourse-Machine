EL-folketingsmedlem: Jeg vidste ikke, at jeg genopstillede
Mens de fleste folketingskandidater vil gøre alt for blive valgt eller genvalgt, er der én som slet ikke vidste, at han genopstillede: Enhedslistens Jørgen Arbo-Bæhr


 Egentlig var flyttekasserne og affaldssækkene – og vognene! – allerede kørt i stilling, og han var gået i gang med at rydde op på kontoret på Christiansborg, da Enhedslistens kulturordfører, Jørgen Arbo-Bæhr, torsdag fik sig en overraskelse.
»Du ved godt, at du genopstiller, ikke?« lød det fra en af Enhedslistens sekretærer, som stak hovedet ind på kontoret i Provianthuset.
Mens Enhedslistens og offentlighedens interesse havde samlet sig om, at udskrivelsen af valget betyder, at Johanne Schmidt-Nielsen kan genopstille for Liste Ø, havde ingen nemlig skænket det en tanke, at det i sidste øjeblik også giver en ekstra chance til Jørgen Arbo-Bæhr. På mediernes lister over folketingsmedlemmer, som ikke genopstiller, står kulturordføreren sammen med partifællerne Lars Dohn, Frank Aaen og Per Clausen (de sidste to falder for Enhedslistens rotationsregler).
»Men det er da fint nok at stå der,« siger kulturordføreren. »Jeg vil nok deltage i nogle valgmøder, for jeg har da en erfaring, som jeg gerne vil videregive. Og så jeg vil da også gerne være med til valgkampen, for vi skal gøre alt, hvad vi kan, for at undgå, at Lars Løkke Rasmussen bliver statsminister. Endelig kender jeg nogle hjemme i Valby, som måske gerne vil stemme på mig«.
Når genopstillingen kommer som en overraskelse for Jørgen Arbo-Bæhr, skyldes det, at nok blev han sidste år nummer 18 i Enhedslistens urafstemning om folketingskandidaterne. Men på det efterfølgende årsmøde blev partiets tidligere spidskandidat i Nordsjælland ikke placeret blandt de 21 på kandidatlisten. Og i år besluttede den 60-årige Jørgen Arbo-Bæhr derfor ikke at genopstille i Enhedslistens nyligt afsluttede urafstemning.
I stedet forventede den tidligere porcelænsstøber at gå på efterløn, når hans eftervederlag fra Folketinget stopper om to år – hvis han da ikke i mellemtiden får et spændende job eller bliver genvalgt!
Jørgen Arbo-Bæhr blev imidlertid sidste år, uden sit vidende, efter årsmødet placeret som nummer syv på Enhedslistens liste i København, hvor Johanne Schmidt-Nielsen er nummer ét. Og da den opstillingsliste fortsat er gældende, da det kommende årsmøde er aflyst på grund af folketingsvalget, er han fortsat folketingskandidat.
»Jeg er med som fyld på Enhedslistens opstillingsliste i København og tror ikke, at jeg kommer til at sprænge partilisten. Men Folketingets lovsekretariat har da lige kontaktet mig for at høre, hvad der egentlig sker,« siger Jørgen Arbo-Bæhr.
Det mangeårige medlem af Socialistisk Arbejderpolitik – det tidligere Socialistisk Arbejderparti (SAP) – som var med til at stifte Enhedslisten i 1989 blev først valgt til Folketinget i 2005. Jørgen Arbo-Bæhr blev ikke genvalgt i 2007, men blev det til gengæld i 2011.

