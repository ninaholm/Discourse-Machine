Skyldnerklassens oprør
Et oprør mod det elitestyrede demokrati i Nykredit er ved at få momentum blandt Nykredits og Totalkredits privat-kunder. Men det handler ikke kun om de stigende bidragssatser og planerne om børsnotering. Oprøret er en kamp mellem to nye klasser i samfundet – de gældsramte og dem, der udsteder gælden, vurderer forsker
En gruppe vrede kunder i  Nykredit demonstrerer i Kolding over bidragsstigningerne.


 Horder af vrede kunder, shitstorms på Facebook og en hær af journalister, der endevender hver en brik i Nykredit. Alle disse plager har de seneste uger været hverdag for Nykredit, efter at realkreditinstituttet besluttede at hæve boligejernes bidragssatser for at rejse kapital i forbindelse med en kommende børsnotering.
Men problemerne i Nykredit er meget større end de stigende bidragssatser. Det mener Rasmus Visby, der i 2014 stiftede gruppen Consum, som kæmper for mere demokrati og gennemsigtighed i Nykredit-koncernen.
»Lige så snart det bliver lidt avanceret, står pressen af. I starten stillede jeg gladelig op, indtil jeg fandt ud af, at jeg bare var den nyttige tåbe, som skulle fortælle historien om bidragssatserne. Og det er jo slet ikke den historie, som jeg har været interesseret i,« siger Ramus Visby.
Han kæmper for at få almindelige boligejere valgt ind i Foreningen Nykredits repræsentantskab, der i årtier har været domineret af en gammel magtelite bestående af primært direktører og gårdejere. Foreningen ejer næsten 90 procent af Nykredit, som også ejer Totalkredit. Repræsentantskabet er derfor øverste myndighed i Nykredit og Totalkredit, der tilsammen sidder på 41 procent af det danske realkreditmarked. Så det har i teorien stor magt.
