Spørgsmål til ministre koster millioner
Regeringens ministerier bruger op til 21.000 kroner pr. spørgsmål fra et folketingsudvalg. Ikke desto mindre er der gået inflation i udvalgsspørgsmål, og folketingsmedlemmer bruger spørgsmålene til politisk konkurrence frem for parlamentarisk kontrol med regeringen
 Dansk Folkepartis Martin Henriksen har i løbet af det sidste folketingsår stillet 36 paragraf 20-spørgsmål til ministrene. Foto: Andreas Beck


 Hver gang justitsminister Morten Bødskov (S) skal besvare et skriftligt spørgsmål fra et af Folketingets udvalg, koster det gennemsnitligt 2.500 kr. Skal han besvare et såkaldt paragraf 20-spørgsmål, koster det gennemsnitligt 1.500 kr., og bliver han indkaldt til samråd i et folketingsudvalg for at besvare spørgsmål, koster det gennemsnitligt 15.000 kr. For økonomi- og indenrigsminister Margrethe Vestager (R) er tallene nogenlunde de samme, og for fødevareminister Mette Gjerskov (S) er tallene endnu højere.
Information har foretaget en rundspørge blandt alle regeringens ministerier, og tre ministerier har leveret estimater. Justitsministeriet er kommet frem til sit estimat efter et spørgsmål fra Folketingets Udvalg for Udlændinge- og Integrationspolitik i 2012.
Økonomi- og Indenrigsministeriet oplyser, at dets udgifter formentlig svarer nogenlunde til Justitsministeriets. Ministeriet for Fødevarer, Landbrug og Fiskeri estimerer, at det koster fra 2.100 og helt op til 21.000 kr. at besvare ét spørgsmål fra et folketingsudvalg.
Regeringens ministre blev i det seneste folketingsår stillet 13.610 skriftlige udvalgsspørgsmål, 4.251 paragraf 20-spørgsmål og 873 samrådsspørgsmål. Antallet af paragraf 20-spørgsmål til ministrene er det seneste år steget med 92 procent. Og ifølge Tim Knudsen, professor emeritus ved Københavns Universitet, er der gået inflation i at stille spørgsmål til ministrene.
»Der er en tendens til, at folketingsmedlemmer skyder en masse spørgsmål af sted ad gangen. Og der findes mange eksempler på fuldstændig fjollede spørgsmål. Vi kan ikke komme uden om, at der længe har været inflation i disse spørgsmål. Formålet for det enkelte medlem af Folketinget kan være at vise sit parti og sin valgkreds, at vedkommende er aktiv. Det kan være en performance til ære for baglandet og medierne,« siger Tim Knudsen. »Tendensen kan give for mange udvalgsspørgsmål, og det afføder en frustration i ministerierne, som ikke er helt uforståelig.«
Alene for justitsministerens vedkommende svarer besvarelserne til et ressourceforbrug på 4.625.000 kr. på skriftlige udvalgsspørgsmål, 552.000 kr. på paragraf 20-spørgsmål og 2.400.000 kr. på samrådsspørgsmål på ét folketingsår.
Information skrev mandag, at otte ministre i løbet af folketingsårets seneste kvartal har svaret for sent på mere end 25 procent af de mange skriftlige spørgsmål fra folketingsudvalgene, selv om regeringsgrundlaget indeholder en eksplicit ambition om at svare på Folketingets spørgsmål til tiden.
Særligt justitsminister Morten Bødskov, finansminister Bjarne Corydon (S) og statsminister Helle Thorning-Schmidt (S) overskrider hyppigt svarfristen for udvalgsspørgsmålene. Kun tre ministre har i det seneste kvartal svaret på alle udvalgsspørgsmål til tiden.
Ifølge Helene Helboe Pedersen, adjunkt ved Institut for Statskundskab på Aarhus Universitet, er det et problem, at folketingsmedlemmer ikke kan få svar på deres spørgsmål, men de mange forsinkelser kan delvis begrundes med en inflation i at stille udvalgsspørgsmål til ministrene. Udvalgenes rolle er dels at behandle lovforslag og dels at føre kontrol med regeringen, men aktiviteterne indenfor den sidste kategori har inden for de seneste år skiftet karakter. Formålet med spørgsmålene er oftere at fremme folketingsmedlemmernes egne dagsordener eller at få regeringen til at fremstå utilstrækkelig.
»Der er sket en afgørende stigning inden for de aktiviteter i Folketinget, som ikke er direkte relateret til lovgivningsarbejdet. En af grundene er, at partikonkurrencen er trukket ind i Folketinget, så oppositionen benytter kontrolfunktionen i udvalgene som et våben i konkurrencen om vælgerne og magten. Det er en utroligt uheldig udvikling. Der er kommet flere spørgsmål, hvilket gør, at ministerierne bliver overbebyrdet med at skulle svare på dem. Hvis ministerierne som følge heraf undlader at svare fyldestgørende eller til rette tid, vil det i sidste ende skade muligheden for at føre kontrol med regeringen,« siger Helene Helboe Pedersen.
696 spørgsmål
Venstres Ellen Trane Nørby mødte i efteråret kritik fra Radikale Venstre, da det kom frem, at hun havde stillet kulturministeren 696 spørgsmål ved at stille otte spørgsmål til 87 forskellige museers støttemuligheder. Christiansborgs vel nok mest kendte eksempel på et meget specifikt paragraf 20-spørgsmål kommer fra Dansk Folkepartis Christian H. Hansen, som i 2003 bad justitsministeren oplyse, om der var nyt i sagen om hunden Skipper, der var blevet bortført i Bogense.
Johannes Andersen, lektor ved Institut for Statskundskab på Aalborg Universitet, vurderer, at udvalgsspørgsmålene i dag handler mere om at profilere en politiker eller en sag end om parlamentarisk kontrol med regeringen.
»Den måde, spørgsmålene bliver brugt på, kan man i nogle tilfælde godt sætte spørgsmålstegn ved. For én ting er, at folketingsmedlemmer vil kontrollere magthaverne; en anden ting er, at man som politiker vil gøre sig selv interessant. Og det er tilsyneladende ofte praksis, når oppositionen stiller spørgsmål til ministeren, at man hiver en sag frem fra aviserne og på den måde får noget mediedækning,« siger Johannes Andersen.
Blandt embedsmændene i centraladministrationen mærker man presset fra de mange spørgsmål fra Folketinget, fortæller Morten Ejrnæs, kontorchef i Analyse- og Innovationskontoret i Ministeriet for Fødevarer, Landbrug og Fiskeri.
»Det er klart, at særligt når der kommer paragraf 20-spørgsmål, bliver vi nødt til at lægge andre opgaver til side. Og vi ville da for eksempel hellere have brugt den tid, vi har brugt på at besvare spørgsmål om randzoner, på at få løst problemstillingerne omkring randzoner. Men på den anden side anerkender vi også, at der er en demokratisk proces forbundet med disse spørgsmål, som skal tilgodeses,« siger Morten Ejrnæs.
– Har I kapacitet til at følge med antallet af spørgsmål?
»Det giver nogle lange arbejdsdage,« siger Morten Ejrnæs.
Professor emeritus Tim Knudsen peger på, at det ikke kun er hos oppositionen, der er gået inflation i udvalgsspørgsmålene.
»Inflationen gør sig også gældende blandt regeringspartierne. Regeringspartiernes medlemmer af Folketinget stiller kun medvindsspørgsmål, hvorved ministeren får lejlighed til at fortælle, hvor godt det går med ét eller andet,« siger han.
Martin Henriksen (DF) har i løbet af det sidste folketingsår stillet 36 paragraf 20-spørgsmål til ministrene. Han mener ikke, at man kan adskille de spørgsmål, der har til formål at kontrollere regeringens arbejde, fra de spørgsmål, der skal fremme en politisk dagsorden.
»Jeg har stillet mange spørgsmål, siden jeg blev medlem af Folketinget. Det er rigtigt, at jeg stiller nogle spørgsmål for at fremme en politisk dagsorden; men jeg vil mene, at det er en del af arbejdet med at kontrollere, om regeringen gør sit arbejde ordentligt. Hvis jeg for eksempel stiller et spørgsmål om indvandring til Danmark, vil nogen sige, at jeg gør det for at fremme en politisk dagsorden. Det er sådan set rigtigt. Men det er også et led i at sikre, at regeringen gør sit arbejde godt nok,« siger Martin Henriksen.
Johanne Schmidt-Nielsen (EL) har i løbet af det sidste folketingsår stillet 54 paragraf 20-spørgsmål til ministrene. Det er muligt, at der bliver stillet for mange spørgsmål til ministrene, siger hun.
»Men hvad skal konsekvensen af det være? Man kan ikke begrænse folketingsmedlemmers muligheder for at stille spørgsmål. Det ville være en demokratisk katastrofe. Hvem skulle være dommer over, hvad der er et relevant spørgsmål,« spørger Johanne Schmidt-Nielsen.
Både Johanne Schmidt-Nielsen og Martin Henriksen vurderer, at behovet for spørgsmål ville være mindre, hvis ministrene svarede fyldestgørende på de spørgsmål, de modtog.
 

