Justitsministeren: Bevisbyrden er for tung for politiet i sager om handlede kvinder
Trods justitsministerens klare afstandtagen til — og lovens forbud mod — køb af sex hos handlede kvinder, har politiet ikke rejst en eneste sag. Bevisbyrden er for tung, mener Morten Bødskov, men hverken Venstre eller Enhedslisten er tilfredse


 Ikke så meget som en sag er det blevet til, siden justitsminister Lene Espersen i 2007 slog fast, at der er at sammenligne med voldtægt at købe sex hos en handlet kvinde. I går skulle justitsminister Morten Bødskov (S) på et samråd i Folketinget forholde sig til Informations beskrivelser af den manglende indsats, og både Venstres Ellen Trane Nørby og Enhedslistens Pernille Skipper ville have svar på, hvorfor mænd ikke bliver tiltalt, når deres køb af handlede kvinder kan sidestilles med voldtægt.
Efter en lang redegørelse for politiets indsats over for bagmændene og efter flere gange at have gentaget, at en indsats mod menneskehandel står højt på regeringens dagsorden konstaterede ministeren;
»På bundlinjen er bevisbyrden.«
Det er nemlig sin sag at kunne dokumentere, at en sexkøber har været vidende om, at han har købt ydelsen af en handlet kvinde. I hvert fald er det ikke sket et eneste sted i landet.
Men den argumentation tilfredsstiller hverken den ene eller den anden side af Folketinget. Såvel ordførerne fra Venstre som Enhedslisten henviste til hæleriparagraffen, som fastslår, at man kan straffes, når man handler med forsæt.
Måske de stikker af
Ellen Trane Nørby henviste til den undersøgelse fra Center mod Menneskehandel, som viser, at knap hver fjerde mand ikke ville afholde sig fra at gå til en prostitueret, hvis han vidste, at hun var handlet.
»Gør det ikke indtryk på ministeren,« ville hun vide.
Morten Bødskov gentog sine indledende ord om menneskehandel:
»Det er en afskyelig forbrydelse, som viser afstumpethed og kynisme.«
Men endnu en gang blev der med henvisning til redegørelser fra olitiet selv henvist til bevisbyrden samt til, at handlede kvinder ofte også har ernæret sig ved prostitution i deres hjemland, hvorfor man muligvis ikke kan tale om, at de er handlet til sexkøb — altså at der ikke er tale om tvang i egentlig forstand.
Hvorvidt der kan være behov for en stærkere lovgivning på området, ville ministeren i går ikke forholde sig til, men henviste til den gennemgang af forbrydelser mod kønssædeligheden, som Straffelovrådet kommer med til sommer.
Som Information også tidligere har beskrevet, er den gruppe i Midt- og Vestjyllands Politi, som ellers havde gode resultater med at sende handlede kvinder på krisecentre frem for i fængsel, blevet nedlagt — eller omstruktureret. Men det finder justitsministeren ikke grund til at blande sig i.
»Kompetencerne er fortsat til stede hos politiet,« konstaterede Morten Bødskov, som endvidere betonede, at indsatsen sker lokalt og med udgangspunkt i de enkelte politikredses egne prioriteringer. Og her skal også være plads til, at sende kvinderne i fængsel, konstaterede ministeren:
»For der kan være en stor risiko for, at kvinderne ellers forsvinder.«
 

