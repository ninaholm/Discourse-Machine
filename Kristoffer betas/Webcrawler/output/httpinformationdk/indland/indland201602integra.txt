Integration og viskestykker i Esbjerg
På restauranten Dronning Louise er der integration på menuen fra morgen til aften. Gennem 17 år har stedet taget flygtninge i virksomhedspraktik og hjulpet dem i gang på det danske arbejdsmarked. Det burde alle virksomheder gøre, mener den daglige leder
I kælderen under Dronning Louise hjælper Jasmina Hadzialic (t.h.) syriske Suad Alosh, som netop er kommet til Danmark, med at lægge viskestykker sammen og samtidig lære det danske sprog.

Set udefra ligner Dronning Louise en rød og hvid flødeskumslagkage, der er landet midt på Esbjerg Torv. Nogen har stukket en markise og en dør i kagen, og går man indenfor på en mandag morgen, bliver man ramt af en duft af rengøringsmidler og friskmalet kaffe.En sværm af medarbejdere vimser omkring lædermøblerne i restauranten med støvsugere og gummihandsker, inden de første gæster indfinder sig.I kælderen, for enden af en rød trappe med messinggelændere, står to midaldrende kvinder og folder viskestykker i hver sin bunke. Den ene er Jasmina Hadzialic, en tidligere bosnisk flygtning, der har arbejdet på restauranten i 16 år. Den anden er Suad Alosh, en syrisk flygtning, der netop er kommet til landet. Suad Alosh er i virksomhedspraktik for at stifte bekendtskab med det danske sprog og arbejdsmarked.I Syrien var hun husmor, og hun har ingen uddannelse eller erfaring med at arbejde. Jasmina Hadzialic, en lille rødhåret kvinde med en stor udstråling, hjælper hende med at finde rytmen.»Du skal snakke!« udbryder Jasmina pludselig.»Snakke, snakke,« kvidrer Suad.»Ja! Snakke, snakke, snakke og lære dansk.«»Lære dansk,« gentager Suad og tilføjer med et undskyldende smil: »Kun lidt dansk.«»Ja, men det kommer,« siger Jasmina og stikker en bunke viskestykker under armen.»Kom, vi skal sætte på plads.«
