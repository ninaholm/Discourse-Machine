Klimastrategi rammer kun kritisk avis
Det er kun Universitetsavisen, der ’af hensyn til miljøet’ skal forvandles til en internetavis. Københavns Universitets øvrige aviser og reklamekataloger vil fortsat udkomme på tryk. Den inkonsekvente linje styrker mistanken om, at lukningen skyldes noget andet end miljøet, mener studerende og ansatte


 Som et led i Københavns Universitets klimastrategi skal Universitetsavisen ikke længere udkomme på tryk. Sådan lød i hvert fald den officielle melding fra universitetet, da Information i august fortalte historien om Universitetsavisens overgang til internetavis. 
Men den udlægning sættes der nu yderligere spørgsmålstegn ved. For det viser sig, at universitets øvrige aviser, eksempelvis Humanist, der udkommer på Det Humanistiske Fakultet og Plexus, der udkommer på det Farmaceutiske Universitet, ikke dropper deres trykte udgaver. Københavns Universitets store og glitrede studiekatalog, som uddeles til unge, der overvejer at søge ind på universitetet, er der heller ikke truffet beslutning om at gøre internetbaseret:
"Når man fortsat har i sinde at udgive de her magasiner, så er det jo ikke spor konsistent. Det bekræfter mistanken om, at det er en anden årsag, der ligger til grund for beslutningen," siger Pia Mejdahl Daugbjerg, der er formand for Studenterrådet på Københavns Universitet. 
Kritik
Universitetsavisen er kritisk og har skrevet artikler og bragt debatindlæg, der har været meget kritiske over for universitetets ledelse, og flere ansatte har peget på, at universitetets ledelse bruger miljøhensynet som undskyldning for at slippe af med det kritiske blad. 
Andre har peget på økonomiske besparelser som den reelle grund til, at den trykte version af avisen skal lukkes. Den kritik får nu fornyet styrke, mener professor i anatomi og formand for Bladudvalget, der er en slags bestyrelse for Universitetsavisen, Jørgen Tranum-Jensen:
"Hvis der ikke bliver fulgt op på beslutningen om at lukke Universitetsavisen ved også at afskaffe de trykte udgaver af de andre aviser og alverdens brochurer og reklamekataloger, så hænger det jo ikke sammen. Og så er det klart, at det er befordrende for yderligere spekulationer om, hvorvidt der ligger andre motiver bag beslutningen," siger han og tilføjer:
"Hvis ledelsen virkelig mente det, ville man jo bare diktere det til de andre redaktører også."
Fakultetets ansvar
Kommunikationschef på Københavns Universitet, Jasper Steen Winkel, forklarer, at Plexus og Humanist fortsat udkommer, fordi de udgives af fakulteterne - og ikke af Fællesadministrationen:
"Rektoratet siger ikke: 'I skal lukke jeres avis'. Det er de enkelte dekaners beslutning. Den samlede ledelse har vedtaget en grøn plan og et pilotprojekt, der handler om at nedsætte CO2-udledningen. Når der er opsamlet erfaringer fra projektet er det op til dekanerne at afgøre, hvordan fakulteterne lever op til den grønne strategi, og om de f.eks. vil gå fra tryk til web med deres aviser," siger Jasper Steen Winkel.
Jørgen Tranum-Jensen undrer sig over, hvorfor ledelsen ikke har taget en lignende diskussion med de relevante parter - det vil sige Bladudvalget og Hovedssamarbejdsudvalget - inden de traf beslutningen om, at lukke den trykte version af avisen:
"Det er præcis den form for høring, vi manglede, da man vedtog at lukke Universitetsavisen. Det synes jeg er betænkeligt. De læserundersøgelser, vi har lavet, viser nemlig entydigt, at læserne ikke ønsker, at vi skal overgå til elektronisk form," siger han. 
Information ville gerne have spurgt rektoratet på Københavns Universitet, hvorfor man ikke har taget denne diskussion forud for sin beslutning - samt hørt deres forklaring på universitetets inkonsekvente linje i forhold til udgivelse af tryksager. Men hverken rektor Ralf Hemmingsen eller prorektor Lykke Friis ønsker at udtale sig om sagen.
ville@information.dk

