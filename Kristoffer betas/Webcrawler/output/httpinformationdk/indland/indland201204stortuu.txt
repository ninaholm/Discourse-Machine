Stort uudnyttet potentiale for kvinder i bestyrelser
Det står sløjt til med antallet af kvinder i de danske børsnoterede virksomheders bestyrelser. Alligevel er det fornuftigt, at regeringen nu dropper kravet om kvoter, mener eksperter. I stedet bør man starte i bunden af erhvervslivets fødekæde



 Skønt kun 6,5 procent – eller cirka en ud af 20 – af bestyrelsesmedlemmerne i de 180 danske børsnoterede virksomheder er kvinder, er regeringens beslutning om at droppe sit kvotekrav fornuftig. Det mener en række eksperter, efter at regeringspartierne i weekenden vendte på en tallerken og meldte ud, at de alligevel ikke vil stille krav om, at bestyrelserne i landets børsnoterede virksomheder skal bestå af minimum 40 procent kvinder.
Holdningsændringen blev begrundet med et modstræbende erhvervsliv, og beslutningen er egentlig ganske forståelig, mener lektor ved CBS Jette Steen Knudsen:
»Skal man sige det lige ud, så har regeringen jo ikke haft de bedste argumenter på hånden. De har jo sagt, at flere kvindelige bestyrelsesmedlemmer vil have en positiv effekt på bundlinjen, men de har jo ikke kunnet dokumentere det. Men ved konstant at bruge økonomiske argumenter, så rammer det jo som en boomerang, når de viser sig ikke at holde stik. Man havde stået stærkere, hvis man havde argumenteret ud fra en lighedsbetragtning.«
Også Nina Smith, der er professor ved Institut for Økonomi ved Aarhus Universitet, forstår regeringens kovending:   
»Jeg synes, det er en fornuftig beslutning. Det er et helt andet sted, regeringen skal sætte ind, hvis de vil have flere kvinder til tops i erhvervslivet,« siger Nina Smith, der er formand for bestyrelsen for virksomheden Niras Gruppen, hvor hun netop har aflagt årsberetning, da Information ringer hende op:
»Der er ikke evidens for at sige, at flere kvinder i bestyrelserne giver større overskud, men det er klart, at vi har et enormt talentspild i virksomhedernes ledelse. Kvinderne er langt bedre uddannede end mænd, og derfor er det paradoksalt, at kvinderne ender nederst, mens mændene har topposterne,« siger hun.
Men der er slet ikke tilstrækkeligt med kvinder med erfaring nok til at kunne træde ind i de børsnoterede virksomheders bestyrelser, påpeger Tau Steffensen, der er partner i headhunterfirmaet Kjelst Executive Search, hvis speciale er at rekruttere kvindelige bestyrelsesmedlemmer:
»Hvis man lavede en kvoteordning, der kun omfattede de børsnoterede selskaber, ville der i dag være mange kvinder, der ikke ville få en post.«
Problemet at, at selv om kvindernes faglige kompetencer er i orden, og selv om de bestrider tunge poster i erhvervslivets top, så mangler en stor del af dem erfaring fra bestyrelsesarbejde.
»Det er langt de færreste, der kan træde ind i en bestyrelse i en børsnoteret virksomhed. Niveauet er så højt, og kravet fra markedet er så stort, at du ikke kan gå ind i uden erfaring fra tidligere bestyrelsesarbejde.« 
Og den erfaring har mange kvinder ikke. Tau Steffensen har interviewet ca. halvdelen af landets 1.200 kvindelige direktører.
»40 procent af dem, jeg har talt med, har ikke bestyrelseserfaring, og de vil derfor aldrig komme i spil til en post i en børsnoteret virksomhed,« siger Tau Steffensen.
Han påpeger, at de danske børsnoterede virksomheder ville skulle bruge små 400 ekstra kvindelige bestyrelsesmedlemmer:
»Og vi har simpelthen ikke den mængde kvinder med bestyrelseserfaring, der kan fylde de her poster ud. I stedet ville vi være nødt til at importere bestyrelsesmedlemmer fra udlandet, eller også måtte kvinderne have rigtig mange bestyrelsesposter hver.«
Vil regeringen have flere kvinder i toppen af dansk erhvervsliv, burde den i stedet gøde de nederste lag i virksomhedernes fødekæde og for eksempel stille krav til sammensætningen af køn i bestyrelserne for landets 40.000 mindre aktieselskaber. 
»Her kan man skabe en fantastisk læreplads, der kan være første led i den fødekæde, der giver kvindelige ledere erfaring, så de på sigt kan træde ind i de børsnoterede virksomheder.«
Jette Steen Knudsen mener, at der er alt for stort fokus på andelen af kvinder i bestyrelser:
»Det er mig en gåde, at man fokuserer så meget på bestyrelserne, men ikke på andelen af kvinder på de poster, der for alvor batter, nemlig i virksomhedernes ledelse. Hvis vi får flere kvinder i virksomhedernes ledelse, så vil flere naturligt følge i bestyrelserne.«
Det er i det hele taget naivt at tro, at man kan løse problemerne med en simpel kvoteordning, mener Nina Smith: »Kvoter er et quick fix, men det er bagvendt at starte med at lovgive om toppen. I stedet har vi brug for et langt sejt træk, hvor vi tager fat på de grundlæggende udfordringer på ligestillingsområdet,« siger hun.
Politikerne kunne eksempelvis fordele barselsorloven mere ligeligt og afsætte ressourcer til at tilbyde flere kvinder coaching og karriere-vejledning.
Men måske vi alligevel ender med at skulle have kvoter. Det forventer i hvert fald Tau Steffensen:
»Jeg vil blive meget overrasket, hvis der ikke på et tidspunkt kommer et kvotedirektiv fra Bruxelles.«

