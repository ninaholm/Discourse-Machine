Nye PET-oplysninger i tunesersag
PET fremlagde i går et sagsresumé om mordplaner mod muhammedtegner


 Den ene tuneser var hjernen bag, at den anden skulle dræbe en muhammedtegner fra Jyllands-Posten med de bare næver. Det var påstanden fra PET og rigspolitiet, der i går forsøgte at overbevise Københavns Byret om, at to tunesere skal være frihedsberøvet, indtil de kan udvises. Men PET har stadig ikke fremlagt beviser for mistanken, siger de to mænds forsvarere, der kræver løsladelse. Dommer Marianne Madsen udsatte sin afgørelse til i dag.
 PET præsenterede et såkaldt sagsresumé, som ifølge forsvarerne er ubrugeligt. Forsvarerne læner sig op ad Højesterets afgørelse om, at dommerne ved by- og landsret ikke i første omgang foretog en tilstrækkelig retssikker vurdering af grundlaget for at holde de to tunesere frihedsberøvet. 
"Højesteret har sagt, at der skal ske en vis prøvelse af det faktuelle grundlag for frihedsberøvelsen. PET's vurderinger er ikke faktuelle," sagde forsvarer Frank Wenzel.
Ingen dokumentation
Ifølge det sagsresumé, PET fremlagde i går, skulle den ene tuneser have anskaffet sig en pistol, der dog viste sig at være en defekt gaspistol. Desuden lå han inde med to økser. Den ene tuneser skulle i 2005 have givet den anden penge til en bil, som skulle bruges til at køre til gerningsstedet hos tegner Knud Westergaard i Viby. Desuden har de to tunesere angiveligt sammen set videoer om selvmordsbombemartyrer i 2007. 
 Men der var protester fra forsvarerne: "Det er fuldstændig uunderbygget, for PET har ikke fremlagt nogen dokumentation."
 Men PET kan ikke fremlægge dokumentation i detaljer, da det vil kompromittere udenlandske efterretningstjenester og udstille PET's arbejdsmetoder - og dermed krænke hensynet til statens sikkerhed, sagde politiassessor Lise Fink fra Rigspolitiet. 
Ifølge PET blev efterretningstjenesten i februar 2007 opmærksom på et 'netværk' af islamister. Personer i netværket konspirerede allerede i 2005 - i kølvandet på Muhammedtegningerne - om drab på Kurt Westergaard, men stillede planerne i bero. I februar 2007 forsøgte de ifølge PET forgæves at anskaffe håndgranater og en lyddæmpet pistol. 
 Det fremgik ikke af PET's resumé, hvorvidt det islamistiske netværk omfattede flere personer end de to tunesere og den dansk-marokkaner, som statsadvokaten i Nordjylland i sidste uge opgav at retsforfølge. Han blev oprindeligt udpeget af PET til at være hovedmand.
 Ifølge PET's resumé sagde den ene tuneser under en aflytning, at den anden tuneser skulle dræbe tegneren. Forinden havde den anden to gange luret ved tegnerens hjem, og de to tunesere havde planer om at etablere udendørs overvågning af tegnerens hjem. Planen var, ifølge PET, at kunne dræbe tegneren uden ubehagelige overraskelser. Drabet skulle nu ske uden brug af våben. Da den ene tuneser er trænet i kampsport, er det PET's opfattelse, at han ville kunne dræbe med de bare næver, fremgik det af resuméet. 
Om resuméet er nok, og følger Højesterets afgørelse, vil byretsdommeren dømme om i dag klokken 13. Hun skal alene vurdere grundlaget for frihedsberøvelsen. De to tunesere er allerede udvist af Integrationsministeriet, men har søgt om asyl. 


