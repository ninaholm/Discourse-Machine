EL afviser finanslov med Konservative
Konservatives drøm om en bred finanslov afvises af Enhedslisten. Liberal Alliance undrer sig over den konservative bejlen til regeringen


 Konservatives udstrakte hånd til regeringen i forhandlingerne om finansloven har ikke noget på sig. Enhedslisten afviser nemlig at stemme blankt til finansloven – hvilket er den eneste mulighed for, at regeringen og Konservative skulle kunne få flertal sammen.
»Det er helt urealistisk at forestille sig, at vi skulle undlade at stemme ved afstemningen om en finanslov, som er baseret på en aftale mellem regeringen og Konservative,« siger Enhedslistens gruppeformand, Per Clausen.
Konservatives fire krav til finansloven er, at selskabsskatten skal sænkes til 20 procent, NOx-afgiften skal rulles tilbage, arveafgiften fjernes og rådighedsreglerne for ledige strammes op. Og det er alt sammen helt uspiseligt for Enhedslisten.
»I øvrigt har vi ikke nogen interesse i at legitimere et samarbejde mellem regeringen og de borgerlige partier. Så det kan man godt glemme alt om,« siger Per Clausen.
’Hold sommerferie’
Liberal Alliances politiske ordfører, Simon Emil Ammitzbøl, kritiserer Konservative for at ville lege støtteparti for regeringen frem for at ville udnytte en chance for at vælte regeringen.
»Jeg synes, at ethvert borgerligt parti har en forpligtelse til at forsøge at få væltet Helle Thorning lige så snart, det kan ske,« siger Ammitzbøl.
Han opfordrer de borgerlige venner hos Konservative til at »holde en god, lang sommerferie og lade regeringen og Enhedslisten slås alene til efteråret«.
Når Venstre og Liberal Alliance afviser at hjælpe regeringen med at få flertal for finansloven, og Enhedslisten stiller sig i vejen for en finanslov med konservativt islæt, er regeringens eneste mulighed nu at lave en finanslovaftale med Enhedslisten. Og det bliver ikke uden tydelige aftryk fra Liste Ø, forsikrer Per Clausen:
»Vores betingelse er, at der bliver repareret på de ulykker, regeringen har foretaget sammen med de borgerlige partier ved skatteaftalen og førtidspensions- og fleksjobreformen. Der er skabt øget ulighed, og det vil vi bruge finansloven til at få repareret på.«

