Ny klimaminister løber fra løfter om Nordsø-aftalen
Selv om det potentielt kunne give mange milliarder til statskassen, har den nyudnævnte klimaminister ikke tænkt sig at ændre ved den kontroversielle Nordsø-aftale. Det til trods for at han og resten af den nye regering tidligere har krævet netop det. Enhedslisten kalder det løftebrud og bebuder, at man vil inddrage aftalen i finanslovforhandlingerne


 Da Radikale Venstre indgik Nordsø-aftalen i 2003 med de borgerlige partier, var det med ét forbehold: at aftalen skulle genforhandles, hvis de grundlæggende forudsætninger for aftalen ændrede sig, så staten ikke blev snydt for mange milliarder.
I mellemtiden er oliepriserne steget kraftigt med det resultat, at olieselskaberne har tjent mere end fire gange så meget, som man havde forventet ved aftalens indgåelse.
Alligevel afviser den nyudvalgte radikale klimaminister Martin Lidegaard nu at genforhandle aftalen med den begrundelse, at det ikke står i regeringsgrundlaget.
»Jeg følger regeringsgrundlaget, og det er den ramme, jeg har for mit arbejde. Og det er ikke en del af den ramme, at Nordsø-aftalen skal genforhandles, så det regner jeg ikke med, at den skal,« siger Martin Lidegaard.
I 2003, da de radikale indgik aftalen, forsikrede Martin Lidegaard ellers, at han ikke ville se passivt til, hvis forudsætningerne for aftalen ændrede sig.
»Hvis regeringens forudsætninger viser sig ikke at holde, så tager vi selvfølgelig det forbehold at kunne ændre beskatningen senere. Det ligger helt klart, og det er et skattehåndtag, vi vil bruge, hvis det bliver nødvendigt,« sagde han dengang til Berlingske Tidende.
Martin Lidegaard lader det således være op til regeringspartierne, men SF vil ikke genforhandle aftalen, medmindre ministeren selv tager spørgsmålet op, understreger SF's finansordfører Jonas Dahl.
»Vi har jo ikke været med til at indgå aftalen, fordi vi havde nogle forbehold, men de radikale er jo med i aftalen, og det er vi nødt til at respektere. Såfremt der er opbakning fra ministeren til at få sagen taget op, vil vi selvfølgelig også deltage i de drøftelser, men før det, er der intet, vi kan gøre,« siger Jonas Dahl.
Det er ellers ikke mere end to uger siden, at Socialdemokraterne og SF forsikrede, at de ville kigge på en revidering af Nordsø-aftalen. S og SF gik i sin tid ikke med i aftalen, netop af frygt for at staten ville miste mange millioner til olieselskaberne, men nu løber også SF fra løfterne om at revidere aftalen.
Mange milliarder
I foråret kunne Information berette om, hvordan Nordsøaftalen mellem den danske stat og A.P. Møller-Mærsk samt de øvrige selskaber i Dansk Undergrunds Consortium (DUC) har kostet Danmark 76 milliarder kroner siden 2003 i tabte skatteindtægter.
Tallene stammede fra Enhedslistens beregninger, der er baseret på data fra Klima- og Energiministeriet og Energistyrelsen. Allerede i 2006 kritiserede også de økonomiske vismænd Nordsø-aftalen for at give staten alt for lidt i skatteindtægter, og siden er olieprisen blot steget yderligere.
Men Martin Lidegaard sætter nu også spørgsmålstegn ved, hvor meget staten overhovedet kunne tjene.
»Det er en diskussion, hvad det hypotetisk kunne give til staten, hvis vi lavede en anden aftale, men der er vi altså ude i nogle gætterier, som jeg ikke vil lege med på,« siger Lidegaard.
— Men hvis beregningerne holder, er der jo mange milliarder at hente hjem. Er du villig til fortsat at lade dem gå til olieselskaberne frem for til statskassen, når nu det er en mulighed?
»Jeg holder mig inden for regeringsgrundlaget. Og der er desuden en enormt kompliceret beregning, som jeg ikke vil sidde og gætte på her,« siger Martin Lidegaard.
Tvivl om juraen
Som Information i foråret kunne berette, var der på Christiansborg stor tvivl om, hvorvidt det overhovedet var juridisk muligt at ændre i Nordsø-aftalen.
Nogle partier mente, at der i aftalen var mulighed for genforhandling, hvis afgørende forudsætninger som kraftigt stigende oliepriser ændrede sig. Andre påpegede imidlertid en særlig klausul, der betyder, at for enhver ekstra beskatning på området, skal staten give olieselskaberne kompensation, herunder Mærsk, krone til krone.
Radikale Venstre slog dog selv fast i 2003, at det netop var en forudsætning for, at partiet gik med i aftalen, at den skulle kunne revideres.
Enhedslisten holder også fast i, at det er juridisk muligt at ændre beskatningen uden at skulle give kompensation til Mærsk.
»Vi har det på skrift i form af svar fra Folketingssalen, og de er også juridisk bindende,« siger finansordfører Frank Aaen.
Ligesom S og SF har Enhedslisten hele tiden været modstandere af Nordsøaftalen, og nu kræver partiet aftalen revideret.
»Der har været en firedobling af olieprisen og næsten en fordobling af oliemængden, og det gør jo, at olieselskaberne har tjent rigtig mange milliarder mere, end aftalen lagde op til fra starten. Det må siges at være en ændret forudsætning for aftalen,« siger Frank Aaen og kalder Lidegaards nye udmelding for løftebrud.
»Hvis ikke de radikale er indstillet på, at det her skal genforhandles, så er det løftebrud. Jeg vil gerne hjælpe ham med at overholde det løfte, han gav i sin tid, og derfor tager vi selvfølgelig det her med til finanslovforhandlingerne, så det kan blive taget op,« siger Frank Aaen.

