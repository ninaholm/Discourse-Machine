’Efter fire et halvt år får jeg endelig dansk pas’
Efter i flere år at have været i en fastlåst situation har unge med vietnamesisk baggrund nu udsigt til at kunne få dansk statsborgerskab. Det er fantastisk, siger de unge selv
Information har siden udgangen af sidste år fortalt om en række unge med vietnamesiske rødder – heriblandt Cuong Van Tran i København – der ikke kunne få dansk statsborgerskab, selv om de har boet i Danmark siden barnsben. Nu lægger Folketingets Indfødsretsudvalg op til at ændre praksis.


 
	En række unge med vietnamesisk baggrund kan nu se frem til at blive danske statsborgere.

	Som Information på det seneste har beskrevet, har Justitsministeriets Indfødsretskontor fastholdt, at de unge med vietnamesisk baggrund skal løsnes fra det vietnamesiske statsborgerskab, de har arvet fra deres forældre, selv om det i praksis har vist sig umuligt.

	Men efter at Folketingets Indfødsretsudvalg har lagt op til at give dispensation til kravet om løsning, kan de unge med vietnamesiske rødder altså se frem til at blive danske statsborgere.

	Information har tidligere skrevet om Cuong Van Tran, der studerer til arkitekt på Kunstakademiets arkitektskole i København. Han har nu modtaget et brev fra Justitsministeriet, der oplyser ham om, at han vil blive optaget på forårets lovforslag om dansk indfødsret og derfor vil få dansk pas.

	»Det er fantastisk. Jeg er født i Danmark, og i princippet har jeg efterspurgt at være dansk statsborger lige siden. Siden jeg har været 18 år, har jeg forsøgt at blive dansk statsborger, uden at det har givet pote,« siger Cuong, der i dag er 22 år.

	Egentlig blev Cuong Van Tran allerede i 2011 optaget på et lovforslag, men på den betingelse, at han blev løsnet fra sit vietnamesiske statsborgerskab. Det har dog været umuligt for Cuong, fordi den vietnamesiske ambassade har krævet dokumentation, som hverken han eller hans forældre kan skaffe. Forældrene er vietnamesiske bådflygtninge og har mistet de papirer, som ambassaden kræver.

	Hvis det kommende lovforslag bliver vedtaget uden forsinkelser, vil Cuong Van Tran kunne få sit rødbedefarvede danske pas til juli. Det er dog for sent til, at han kan nå at tage på studierejse med arkitektskolen i foråret.

	»Det er træls, men sådan er det,« siger Cuong. »Jeg har fortalt politikerne, at det er vigtigt for mit fag at kunne tage med på studierejse. Grundlæggende har jeg bare et ønske om at passe min skole, og den mulighed er blevet begrænset af, at jeg ikke kan deltage i visse aktiviteter.«

	Umuligt at få papirer

	Information har siden udgangen af sidste år fortalt om en række unge med vietnamesiske rødder, der står i samme situation som Cuong Van Tran. Fælles for dem er, at de er efterkommere af vietnamesiske flygtninge og derfor har ’arvet’ deres forældres statsborgerskab.

	For at blive danske statsborgere, skal de derfor først løsnes fra deres angivelige vietnamesiske statsborgerskab. Det kræver, at de overhovedet bliver registreret som vietnamesiske statsborgere af de vietnamesiske myndigheder, før de kan blive løsnet fra det. Det er imidlertid praktisk talt umuligt, fordi mange af deres forældre ikke kan skaffe dokumentation som f.eks. fødselsattest, der kan bevise, at de – og dermed deres børn – er vietnamesere.

	Lone Tran, der er født i Danmark som datter af vietnamesiske bådflygtninge og i dag studerer logopædi på Syddansk Universitet, har netop været fastlåst i den situation. Men efter at hendes sag blev forelagt Indfødsretsudvalget, som besluttede at give hende dispensation fra kravet om løsning, har hun også fået brev fra Justitsministeriet.

	»Jeg har nu endelig mulighed for måske at komme igennem med det, jeg har kæmpet med de sidste knap fire år. Det er dejligt, at der endelig sker noget, selv om det er utroligt, at man skal igennem pressen og medierne, før man opnår en reaktion,« siger Lone Tran.

	Har ventet i over fire år

	Hun hæfter sig især ved, at hun nu bliver endegyldigt anerkendt som dansker.

	»Førhen har jeg ikke følt, at det var en mulighed at stå ved mig selv som dansker, fordi det ikke er blevet anerkendt for eksempel i Justitsministeriet. Så det bliver rart at kunne få et pas og være ligesom alle mine venner. At kunne rejse og tage på studierejse. Jeg vil have mulighed for at kunne komme i praktik for eksempel. Det vil åbne rigtig mange muligheder for mig.«

	Også 22-årige Diep Khac, der ligeledes er født og opvokset i Danmark, har fået besked fra Justitsministeriet om, at han nu bliver optaget på forårets lovforslag.

	»Jeg blev meget glad. Efter fire et halvt år får jeg endelig dansk pas,« siger Diep Khac, der har planer om at læse erhvervsøkonomi på Aalborg Universitet og siden blive revisor.

	»Jeg skal snart begynde på universitetet, så jeg tror ikke, jeg kan nå at rejse inden,« siger Diep Khac, som indtil nu har været afskåret fra at rejse uden for Danmark, fordi han hverken har kunnet få fremmedpas eller dansk pas.

	22-årige Jens Tranh Phan fra Silkeborg har også flere gange forsøgt at få den vietnamesiske ambassade til at løse ham fra hans vietnamesiske statsborgerskab. Han har endnu ikke hørt fra Justitsministeriet.

	Indfødsretsudvalget i Folketinget har da også kun besluttet at give dispensation i fire sager, men har bedt Justitsministeriet om at forelægge alle nuværende og kommende lignende sager. De vil herefter tage stilling til, om der kan gives dispensation i f.eks. Jens Tran Phans sag.

	»Det har indtil videre betydet rigtig meget for mig, at jeg ikke har kunnet få statsborgerskab og dansk pas. Det er kommet i vejen for mine rejseplaner, da det var meningen, at jeg skulle rejse et år efter min studentereksamen. Det var rigtig træls. Det er noget, jeg har brugt meget tid på,« siger Jens, der glæder sig til at kunne rejse, hvis han også får dispensation fra kravet om at blive løsnet fra sit vietnamesiske statsborgerskab.

