Politisk modstand mod sessionslogning vokser
Koret af kritikere mod forslaget om at genindføre den omstridte sessionslogning er blevet større. Enhedslisten, SF, Radikale Venstre og Liberal Alliance var hurtige til at erklære sig som modstandere af forslaget, og i weekenden kom også De Konservative med. Det sker samtidigt med forlydender om intern uenighed i Venstres folketingsgruppe


 Også De Konservative har nu meldt ud, at de ikke kan støtte op om regeringens kommende forslag om at øge overvågningen af danskernes internetaktivitet. Partiet, som ellers traditionelt har være fortalere for den såkaldte sessionslogning, meldte i fredags klart ud, at de ikke bakker op om justitsminister Søren Pinds (V) planer om at genindføre overvågningen i en ny og udvidet form.
»Jeg har forståelse for, at politiet synes, at det er praktisk at have adgang til alle oplysninger. Det er dog ikke det samme som, at det er rigtigt. Systematisk overvågning af alle danskere, fordi enkelte ikke kan opføre sig ordentligt, er ganske enkelt ude af proportioner,« sagde Søren Pape Poulsen i en pressemeddelelse, hvor han også påpegede, hvor omkostningstungt, sessionslogning vil være:
»Det vil koste teleselskaberne flere hundrede millioner kroner i etableringsomkostninger og et større millionbeløb om året i driftsomkostninger at registrere alle danskeres internetaktivitet i en form, som der vel at mærke er rejst stor tvivl om den reelle værdi af. For en brøkdel af de penge kunne man lave en koncentreret og effektiv indsats mod de personer og miljøer, som faktisk udgør problemet.«
Det var ellers den konservative justitsminister Lene Espersen der fik indført sessionslogning i 2007, og partiet blev ved med at stå bag den stærkt udskældte overvågning helt frem til afskaffelsen i 2014.
De Konservatives nye udmelding bliver hilst velkommen af Liberal Alliances it-ordfører, Christina Egelund.
»Det er glædeligt, at de efter mange år på den forkerte side i den her debat nu er kommet over på den rigtige side og stiller sig sammen med os i kritikken af planerne om at genindføre sessionslogning,« siger hun.
Christina Egelund håber nu, at det voksende kor af kritikere kan lægge pres på dels Socialdemokraterne – som er det sidste parti uden for regeringen, der ikke har taget stilling – men også nogle af de folketingsmedlemmer fra Venstre, der angiveligt er kritiske over for justitsministerens planer.
»Jeg noterer mig selvfølgelig den modstand der angiveligt er i Venstre. Det vigtigste er, at vi ikke får genindført det makværk, som sessionslogning er. Det underminerer vores ret til et privatliv, og det hører ingen steder hjemme, at myndighederne skal overvåge os væg til væg,« siger Christina Egelund.
Intern kritik i Venstre
At De Konservative nu har meldt ud, at de ikke støtter sessionslogning, kan give ny næring til den interne kritik, der ifølge Politiken eksisterer i Venstres folketingsgruppe. Venstre var under den daværende SR-regering blandt de stærkeste kritikere af den omfattende overvågning af alle danskeres internetaktivitet som på det tidspunkt blev støttet af særligt Socialdemokraterne, SF, Radikale Venstre og De Konservative.
Ifølge Politiken er både udenrigsordfører Michael Aastrup Jensen, politisk ordfører Jakob Ellemann-Jensen og skatteordfører Torsten Schack Pedersen nu kritiske over for planerne om at genindføre den udskældte overvågning. Ingen af dem ville referere diskussionen fra gruppemødet, men Torsten Schack Pedersen gav udtryk for sin kritik.
»Jeg var glad for, at sessionslogning blev ophævet i 2014, og derfor er jeg selvfølgelig også som udgangspunkt meget kritisk nu,« siger han til Politiken.
Dansk Folkeparti støtter forslaget om sessionslogning, mens Socialdemokraternes retsordfører, Trine Bramsen, flere gange har understreget, at man ikke vil melde en holdning ud, før der ligger et færdigt lovforslag fra ministeriet.
Forslaget forventes ifølge Justitsministeriets tidsplan vedtaget i slutningen af marts.

