Indsamlinger til bøder er skattefri
Indsamlinger til dømtes bøder og advokatregninger kan skattefritages, hvis de kaldes 'hædersgaver'. Det siger skatteeksperter, som undrer sig over Skatterådets brede fortolkning af reglerne. Skatteordførere vil have undersøgt  dette særlige smuthul i loven
En jurist har kigget på skatte-reglerne og har forklaret, at det skulle være legalt muligt at give penge til journalist Jørgen Dragsdahl (billedet), uden at pengene bliver beskattet. Jørgen Dragsdahl skylder over to mio. kr. i advokatsalær i sagen mod koldkrigsforskeren Bent Jensen, der ubeføjet har beskyldt Dragsdahl for at være KGB-agent. Det skete i en kronik i Jyllands-Posten.


 Sig det en 'hædersgave', så kan du samle skattefrie penge ind til at betale andres bøder.
Det er det billede, der tegner sig i flere sager om fortolkningen af reglerne om skattefritagelse for indsamlede gaver, som Information har set på sammen med docent i skatteret ved Københavns Universitet Jacob Graff Nielsen.
Problematikken er aktuel med injuriesagen mellem den injuriedømte koldkrigsforsker Bent Jensen og journalist Jørgen Dragsdahl.
Jacob Graff Nielsen er skeptisk over for den måde, loven fortolkes på. Han peger blandt andet på Skatterådets afgørelse i en sag fra 2006, hvor en mand blev dømt til at betale 800.000 kroner i erstatning, fordi han havde solgt en grund, der viste sig at være forurenet.
Sagen fik efterfølgende stor politisk bevågenhed og udløste en indsamling til fordel for den dømte, som følte sig urimeligt ramt af ændringer i grænseværdierne i jordforureningsloven.
SKAT vurderede, at mandens indtægt fra indsamlingen var skattepligtig, men Skatterådet, som blandt andet tager stilling til bindende svar i sager af principiel karakter, var af en anden opfattelse og gav den dømte skattefritagelse med henvisning til Ligningslovens § 7 stk. 1. Rådets meget tørre og kontante begrundelse undrer Jacob Graff Nielsen.
»Der indrømmes skattefrihed på grund af konkrete omstændigheder, slut punktum. Det skinner lidt i øjnene. Ingen nærmere argumentation, man går bare imod SKATs indstilling. Det viser, at der er en ret stor villighed til at fortolke bestemmelsen udvidende,« siger Jacob Graff Nielsen.
Bred fortolkning
Reglerne siger, at man kan fritages for skat af en gave, »forudsat at gaven alene har karakter af en anerkendelse af modtagerens fortjenester«, som det hedder i loven. Men reglerne fortolkes tilsyneladende meget bredt.
Jacob Graff Nielsen nævner sagen om fodboldmålmanden Lars Høghs testimonialkamp i 2000, som et eksempel, hvor skattefritagelsen giver bedre mening, fordi indtægterne fra opvisningskampen var en hæder for målmandens loyalitet overfor klubben OB, som han spillede for gennem hele sin karriere.
Dengang lagde Skatteministeriet sag an mod målmanden med den begrundelse, at tilskuerne havde fået en modydelse i form af en fodboldkamp for pengene, som derfor ikke kunne anses som en gave. Lars Høgh vandt sagen i Østre Landsret.
Racerkøreren Jason Watt opnåede ligeledes skattefritagelse for en indsamling, der blev sat i gang, efter racerkøreren i 1999 blev lam fra livet og ned efter en motorcykelulykke, men han opnåede fritagelsen uden at skulle i retten.
Advokater med tilknytning til bilsporten bad på forhånd Skatterådet om et såkaldt bindende svar, som tilkendte Jason Watt skattefritagelse med henvisning til, at han var blevet invalid og i øvrigt ikke var formuende.
Ifølge Peter la Cour, der står bag indsamlingen til fordel for Bent Jensens appelsag mod Jørgen Dragsdahl, opnåede den nu afdøde modstandsmand Jørgen Røjel uden større sværdslag skattefrihed, da blandt andre Peter la Cour i 2001 samlede ind til ham.
Indsamlingen havde til formål at betale for Røjels injuriedom, som han fik, da han uretmæssigt anklagede Enhedslistens retsordfører Frank Aaen for at have været spion for Sovjetunionen.
»Der blev lavet et responsum (til skattemyndighederne, red.) fra Røjels advokat, hvoraf det fremgik, at Røjel var skattefri. Dét var det,« siger Peter la Cour, som af samme grund regner med, at også Bent Jensen vil blive skattefritaget for indtægten i forbindelse med sin indsamling. Initiativtageren til Jørgen Røjel-indsamlingen var nuværende indenrigsminister Bertel Haarder, som kaldte den for 'Røjels æresbøde'.
Da Jørgen Røjels skattefritagelse hverken var oppe i Skatterådet eller ved domstolene, har skatteekspert Tommy V. Christiansen svært ved at udtale sig om forudsætningerne for beslutningen. Men han undrer sig over den.
Uhensigtsmæssigt
»Det lyder i mine ører meget meget underligt og må siges at være en meget stor grad af velvillighed hos skattevæsenet. SKAT skal kræve de penge ind, de skal kræve ind, og det gør de jo også normalt med stor fornøjelse, er der nogen der mener. En injuriesag mener jeg simpelthen falder uden for listen,« siger han. SF's skatteordfører, Jesper Petersen, er skeptisk over for den brede fortolkning af reglerne:
»Det er en udvidelse af hædersgave-begrebet, der kan ende med at være ret uhensigtsmæssig. Tag bare andre sager: Hvis Jønke igen skulle komme for retten, og rockerafdelinger beslutter at samle penge ind til ham, er det så en hædersgave at betale for hans advokatomkostninger?« spørger Jesper Petersen, der vil bede skatteminister Troels Lund Poulsen (V) om at redegøre for, hvordan reglerne skal fortolkes, og så i øvrigt afvente SKATs stillingtagen til Bent Jensen-indsamlingen.
Nick Hækkerup, Socialdemokraternes skatteordfører, er ligeledes skeptisk:
»Man skal være meget varsom med at lave så brede fortolkninger, at man åbner et skattehul, hvor folk kan smutte udenom. Det er noget af det, vi vil kigge på,« siger han.
Enhedslistens skatteordfører, Frank Aaen, sidder selv i Skatterådet og vil derfor ikke udtale sig om de konkrete eksempler eller Ligningslovens § 7 stk. 1. Men han påpeger, at Enhedslisten generelt er imod skattefritagelse.
»Hvis staten skal give tilskud til noget, skal den tage stilling til det, i stedet for at det er privatpersoner, der bestemmer over skattemidler,« siger Frank Aaen.
De Konservatives skatteordfører, Mike Legarth, vil godt være med til at kigge reglerne efter i sømmene.
»Jeg mener ikke, den skal være alt for bredt fortolket, men jeg mener heller ikke at nogle enkelte sager kan afgøre, om den er blevet det. Det må vi have en nøjere granskning af, og det vil jeg da bede skatteministeren om at foretage på vores vegne, når der engang bliver truffet en afgørelse (mht. Bent Jensen-indsamlingen, red.) og der i givet fald skulle blive rejst kritik af det,« siger Mike Legarth.
Det har ikke været muligt at få en kommentar fra Skatteminister Troels Lund Poulsen (V), men  Venstres skatteordfører, Mads Rørvig, er klar til at undersøge, om ligningsloven skal ændres.
»Hvis det er et problem, at der er blevet fortolket for bredt i forhold til det, der står i loven, er det selvfølgelig noget, vi skal kigge på. Jeg er åben for en diskussion om, hvorvidt der er behov for en præcisering, men det kræver, at jeg bruger noget tid på at se på, hvad praksis har været hidtil,« siger Mads Rørvig
SIBR@INFORMATION

