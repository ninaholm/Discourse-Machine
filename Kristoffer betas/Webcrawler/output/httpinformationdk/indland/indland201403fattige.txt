Den fattige er 1) enlig 2) mand 3) ikkevestlig og 4) uden uddannelse
Ifølge en ny analyse fra tænketanken Kraka har der i de seneste 10 år aldrig været så mange fattige i Danmark som nu. Den typiske fattige er en enlig mand, og ifølge Dansk Socialrådgiverforening er det særlig problematisk
 
	Trods regeringens udtalte mål om at nedbringe antallet af fattige danskere, er dette ikke sket, viser en ny analyse fra Kraka


 
	Er du en enlig mand i Danmark med ikkevestlig baggrund og ingen eller et lavt uddannelsesniveau, så er der stor sandsynlighed for, at du lever i fattigdom.

	Det viser en ny analyse, som tænketanken Kraka har foretaget på baggrund af tal fra Danmarks Statistik og regeringens egen fattigdomsgrænse, som blev besluttet for godt et år siden.

	»Den typiske fattige er en enlig mand med ikkevestlig baggrund og ringe tilknytning til arbejdsmarkedet. Det ligger rimelig fast, at de udgør den største del af gruppen. Men fælles for alle i gruppen er, at de har en ringere tilknytning til arbejdsmarkedet og uddannelsessystemet. De to ting hænger tæt sammen og er med til at fastholde dem i gruppen af fattige,« siger Kristian Thor Jakobsen, ledende økonom ved Kraka.

	Ifølge analysen var 17.500 enlige mænd i 2012 fattige i Danmark. Siden 2002 er der sket mere end en fordobling af antallet af fattige, enlige mænd, da der i 2002 kun var 8.200 fattige, enlige mænd.

LÆS: Flere fattige i Danmark under SR-regeringen

	Ifølge Majbrit Berlau, formand for Dansk Socialrådgiverforening, er det særlig hårdt for mænd at være ramt af fattigdom.

	»Enlige mænd er den allersværeste gruppe at få ud af fattigdom. Ofte har de intet netværk, og de reagerer meget hårdt på, at deres base ikke er i orden. Det betyder, at de søger mod isolation frem for at række ud efter hjælp. Det kan i højere grad fastholde dem i fattigdom,« siger Majbrit Berlau og uddyber:

	»Det er en kompleks problemstilling, fordi der ofte er nogle barske livsfortællinger bag. Det vil ofte være mennesker, som har forsøgt at etablere sig på det danske arbejdsmarked uden held, og så lever de af nogle få timers job her og der for at få det til at hænge sammen. Har de stadig år tilbage på arbejdsmarkedet, kræver det en massiv social indsats, hvor fokus på sundhed og basale læse- og skrivefærdigheder er centrale, så de får mulighed for at gribe de ufaglærte job,« siger Majbrit Berlau.

	’Regeringen vil ikke’

	Jann Sjursen, formand for Rådet for Socialt Udsatte, savner, at politikerne tager ansvar for at vende udviklingen med et stigende antal fattige i Danmark.

	Regeringens fjernelse af starthjælpen og andre fattigdomsydelser har ifølge Sjursen ikke været tilstrækkeligt.

	»Det er bemærkelsesværdigt på den uheldige måde, at det ikke er slået igennem i statistikken, at man fra politisk side har fjernet nogle – ikke alle – af fattigdomsydelserne. Derfor er det nødvendigt at få besluttet nogle strategier, der kan være med til at bekæmpe fattigdom i Danmark. Det har regeringen desværre ikke været så interesseret i. Vi har foreslået regeringen, at et af regeringens egne sociale 2020-mål burde være en halvering af fattigdommen i Danmark. Det har man ikke villet, og det er ærgerligt,« siger Jann Sjursen.

	Ifølge Kristian Thor Jakobsen, ledende økonom ved Kraka, betyder regeringens fattigdomsgrænse, hvor man ser på indkomsten over tre år, at det kan tage tid, før en enten positiv eller negativ udvikling vil slå igennem. Ifølge Krakas analyse er stigningstakten i antallet af fattige fra 2011 til 2012 faldet en smule i forhold til årene før.

	»Man kan ikke konkludere, om den nuværende regerings politik er slået fejl på baggrund af disse tal. Initiativer, der er gennemført i 2012, vil først slå fuldt igennem efter tre år. Desuden opgør regeringen antallet af fattige på et lidt andet datagrundlag end vores, så derfor må vi afvente regeringens eget skøn. Men substansen er, at der ikke er nogen afgørende ændring i antallet af fattige,« siger han.

	Mere uddannelse

	Ifølge både Majbrit Berlau og Jann Sjursen er arbejdsløshed en af hovedårsagerne til den stigende fattigdom i Danmark.

	»Fattigdom er i høj grad en konsekvens af mangel på beskæftigelse, og det betyder, at en del fattige er overladt til et offentligt forsørgelsesgrundlag. Et grundlag, som i dag ligger under kontanthjælpsniveau,« siger Jann Sjursen.

	Socialdemokraternes socialordfører, Pernille Rosenkrantz-Theil, erkender, at manglen på job er en af årsagerne til den stigende fattigdom, men ud over et job kan uddannelse være vejen ud af fattigdom, vurderer hun.

	»Når vi ser på disse tal, sætter jeg min lid til, at vi sørger for, at de unge mennesker kommer i gang med en uddannelse. Nogle af dem, der hænger lang tid i kontanthjælpssystemet, har stor risiko for at ende i fattigdom. De får aldrig taget en uddannelse og kommer aldrig ind og får bidt sig fast på arbejdsmarkedet. Det er selvfølgelig en forebyggende indsats, men det er det lange, seje træk, der skal til, hvis vi skal sørge for, at mennesker ikke kommer til at hænge fast i fattigdom,« siger hun.

	Socialminister Manu Sareen (R) ønsker ikke at kommenterer Krakas analyse. Han ønsker at vente på regeringens egne tal, før han vil udtale sig om en stigende fattigdom, siger han i en skriftlig kommentar.

	»Regeringen er meget optaget af at forebygge og afhjælpe fattigdom. Vi er i fuld gang med at få udarbejdet den første årlige fattigdomsredegørelse, og jeg forventer, at den bliver præsenteret inden sommerferien. Jeg vil derfor vente med at kommentere udviklingen i økonomisk fattigdom, til fattigdomsredegørelsen er klar med valide tal,« siger Manu Sareen.

