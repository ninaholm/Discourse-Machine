EU rokker igen ved dansk udlændingeret
En ny EU-dom vil igen påvirke de danske regler for familiesammenføring, vurderer eksperter. Integrationsministeren vil følge dommen


 Integrationsminister Birthe Rønn Hornbech vil følge en ny dom fra EF-Domstolen og om nødvendigt ændre de danske regler for familiesammenføring efter EU-reglerne om arbejdskraftens frie bevægelighed.
Eksperter vurderer, at Danmark er nødt at ændre praksis, så det bliver lettere at få en ægtefælle til landet via et andet EU-land.
"EF-Domstolen rokker igen ved dansk udlændingeret. Hermed er der lagt op til, at endnu en restriktion, som Danmark har indsat for at begrænse adgangen til familiesammenføring, er faldet," siger ph.d.-studerende Thomas Gammeltoft-Hansen, der som udreder på den omfattende rapport om EU-forbeholdene har arbejdet med de danske udlændingeregler.
"Nu er der ikke noget krav om, at man har haft lovligt ophold. Det siger EF-Domstolen udtrykkeligt," siger adjunkt ved Syddansk Universitet, Peter Starup, der har en ph.d. i udlændingeret og EU.
Integrationsministeren vil have sine egne jurister til at undersøge dommens konsekvenser.
"I det omfang, at den ændrer EU-retten og har betydning for Danmark, så er det klart, at den bliver fulgt. Så er den en del af dansk ret. Men jeg vil have den tygget ordentligt igennem, og der skal holdes flere møder, før jeg melder noget ud om den sag," siger Birthe Rønn Hornbech til Politiken.dk.
Betydning for danskere
Med dommen gav EF-Domstolen opholdsret til fire asylansøgere, der under deres ophold i Irland var blevet gift med irske statsborgere. Irland har ellers ligesom Danmark en regel om, at en udenlandsk ægtefælle skal have fast, lovligt ophold i en anden medlemsstat for at benytte EU-reglerne til at få familiesammenføring.
Dommen kan få betydning for danskere, der flytter til Sverige for at arbejde og derefter søge familiesammenføring i Danmark på baggrund af EU-reglerne om arbejdskraftens frie bevægelighed. Efter nuværende danske regler skal ægteparret vente på en svensk opholdstilladelse til den udenlandske ægtefælle. Med den nye dom kan dette krav være i modstrid med EU-reglerne. Dermed kan ægtepar slippe for en længere ventetid i Sverige. 
Det svenske Immigrationsverket oplyser, at det i gennemsnit tager fire til seks måneder at få ophold ved myndighedens kontor i Malmø.
DF: Dommere bestemmer
Dansk Folkepartis EU-ordfører, Morten Messerschmidt, mener, at Folketinget har mistet sin magt, fordi EF-Domstolens domme har vidtrækkende konsekvenser.
"Det er 27 ophøjede dommere, der bestemmer, hvordan EU skal udvikle sig," siger Morten Messerschmidt om EF-domstolen, der ligger i Luxembourg.
De Radikale håber, at dommen gør det lettere for danskere at bo i Danmark med en udenlandsk ægtefælle.
"Vi er meget glade på vegne af de danskere, der kan vende hjem til deres eget land med deres ægtefæller og deres børn, men vi er selvfølgelig kede af, at det er EF-Domstolen og ikke den danske regering, der sikrer, at de kan vende hjem," siger udlændingeordfører Morten Østergaard.
Birthe Rønn Hornbech er efter flere EF-domme med indflydelse på udlændingereglerne kritisk over for EF-Domstolen.
"Hvis det fortsætter, så kan en gammel parlamentariker som jeg da godt begynde at overveje, om der skal sidde nogle jurister ved domstolene og bestemme noget som folkevalgte organer har vedtaget," siger Birthe Rønn Hornbech til DR Nyheder.
Dommen kommer flere ugers intens kritik af Udlændingeservices vejledning omkring muligheden for at søge familiesammenføring efter EU-reglerne om arbejdskraftens frie bevægelighed. Ifølge Berlingske Tidende har Udlændingeservices medarbejdere givet forkert vejledning. ritzau


