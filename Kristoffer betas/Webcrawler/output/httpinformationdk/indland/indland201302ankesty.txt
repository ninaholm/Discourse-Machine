Ankestyrelsen gør det vanskeligere at jagte enlige
Fire nye principafgørelser fra Ankestyrelsen begrænser de kommunale kontrolgruppers beføjelser ved mistanke om socialbedrageri. Ekspert kalder det en bombe under mange kommuners praksis


 Alt imens DR1 hver mandag aften bringer et nyt afsnit af tv-serien om kommunernes jagt på socialbedragere, har Ankestyrelsen med fire nye principafgørelser gjort det sværere for kommunernes kontrolgrupper at undersøge mistanker om socialbedrageri. Ankestyrelsen slår således fast, at når kontrolgrupperne skal undersøge, om en enlig nu også reelt er enlig eller tværtimod lever i et ægteskabslignende forhold med fælles husførelse, er det »afgørende«, om »fordelene samlet set har et omfang, der kan sidestilles med de fordele, som gifte og samlevende personer har«. Spredte observationer om hjælp til for eksempel indkøb eller lån af bil er altså ikke tilstrækkeligt.
»Der er ingen tvivl om, at Ankestyrelsen nu har hævet barren for, hvad der kræves, når en kommune skal udrede en sag om reelt enlige,« vurderer lektor i socialret ved Aalborg Universitet Nina Von Hielmcrone.
Et andet punkt, som ifølge Nina Von Hielmcrone kan få stor betydning, er værdien af de såkaldte bilobservationer: Står kærestens bil ofte parkeret i nærheden af den enliges bolig?
Tidsfordriv for kommunerne
Nu slår Ankestyrelsen fast, at bilobservationer kun har »ringe bevismæssig værdi«, og at det derfor ofte vil være en »uproportional måde at indhente oplysninger på« for kommunerne. Bilobservationer kan kun bruges som indikator for, at der kan være behov for at indhente oplysninger i en sag.
»De såkaldte bilobservationer indgår i sager fra mange kommuner. Det er nærmest et fast tidsfordriv for kommunerne,« vurderer Nina Von Hielmcrone, der kalder Ankestyrelsens afvisning af bilobservationer for »en bombe under mange kommuner«. Også hvad angår bevisværdien af en anonym anmeldelse, slår Ankestyrelsen fast, at en sådan kun kan bruges som en anledning for kontrolgruppen til at indhente yderligere oplysninger. En anonym anmeldelse har i sig selv »en ringe bevismæssig betydning«, fordi »troværdigheden af og motiverne bag en anonym anmeldelse« ofte vil være svær at bedømme, siger Ankestyrelsens ankechef, Anette Hummelshøj.
Ankestyrelsen slår også fast, at særlige forhold som f.eks. sygdom kan gøre, at det er okay for enlige at få selv betydelig hjælp.
Det har ikke været muligt at få en kommentar fra kommunernes organisation, KL.
Læs flere historier om enliges vilkår, når det offentlige banker på på journalen Dyneløfteri truer retsstillingen hos enlige

