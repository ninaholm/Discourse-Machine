Bent Jensen: Intet ringeagtende ved KGB-agenter
Er det overhovedet nedsættende at blive anklaget for at være KGB-agent? Sådan lyder et banalt spørgsmål i koldkrigsdysten ved Retten i Svendborg, hvor dørene i går blev lukket


 På tredje retsdag i injuriesagen mellem tidligere Informations-journalist Jørgen Dragsdahl og koldkrigsprofessor Bent Jensen blev dørene i går lukket. Det skete før afhøringen af Dragsdahl, og Retten i Svendborg begrundede det med, at Højesteret har bestemt, at alt, hvad der vedrører PET-dokumenter i retssagen, kun må foregå bag lukkede døre.
Ifølge Ritzau protesterede Jensens og Jyllands-Postens advokat Ole Ravnsbo mod dørlukningen: »Jeg kan ikke se det fornuftige i at holde et lukket retsmøde, når de PET-dokumenter, det vedrører, er afklassificerede og citeret på Center for Koldkrigsforsknings hjemmeside,« sagde han.
I dag er det så planen, at Bent Jensen skal afhøres, og sandsynligvis bliver dørene igen lukkede.
Men via en aktindsigt hos Civilstyrelsen kan Information røbe lidt af sløret for, hvad dysten mellem professoren og journalisten går ud på. Sagens udspring var en stort opsat artikel i Jyllands-Posten januar 2007, hvori Dragsdahl blev omtalt som KGB-agent, endda som Moskvas nr. 1 i Danmark.
Et springende punkt er derfor, om det er en anklage, som kan nedsætte ens anseelse i medborgernes øjne?
Ja, mente Dragsdahl, og begrundede det med, at det ville ødelægge hans muligheder for at ernære sig som kyndig og uafhængig journalist. Derfor stævnede han professoren og Jyllands-Posten for injurier. Men nej, mener advokat Ole Ravnsbo i sit svarskrift, som indgår i Informations aktindsigt.
I svarskriftet afviser Ravnsbo således, at de mange citater fra artiklen i Jyllands-Posten, hvori Jensen omtaler eller refererer til Dragsdahl som KGB-agent, overhovedet kan kaldes injurierende:
»Det gøres gældende, at en sigtelse for at have været agent - altså for at have ageret - for et fremmed landsinteresser, ikke er en sigtelse for et forhold, der er egnet til at nedsætte en person i medborgeres agtelse,« anfører Ravsbo.
Dragsdahls advokat Henrik Holm-Nielsen bemærker i sin replik hertil, at »det må være 'spøgefuldt' ment.«
NATO-modstand er KGB
Hvad skal der til for at have været agent? Ifølge Ravnsbos svarskrift er agent-anklagen sand og dermed ikke-injurierende, for det første fordi Dragsdahl i tre år havde talrige møder med personer, som han vidste var KGB-agenter, og at disse møder fandt sted under konspiratoriske omstændigheder. For det andet fordi Dragsdahl »gennem sin medieaktivitet og sine politiske kontakter varetog sovjetiske interesser ved sine omfattende anti-Nato skriverier«.
»Selvsagt har det været legitimt af forholde sig kritisk til den amerikanske udenrigspolitik under den kolde krig,« lyder Holm-Nielsens kommentar.
Videre mener Ravnsbo, at uanset Dragsdahls selv måtte have troet, at han i sine artikler i Information udbredte sine egne synspunkter, så er det »helt uden betydning for den objektive bedømmelse af sagssøgerens aktiviteter.«
Hertil lyder kommentaren meget kort fra Holm-Nielsen, at det »er så jævnt hen uforståeligt.«
Ravnsbo har også afvist, at Jensen med sin artikel og sin forskning skulle følge noget som helst andet mål end jagten på den historiske sandhed. I den forbindelse henviste Holm-Nielsen til en kronik, som Jensen selv havde skrevet i Jyllands-Posten. Den blev bragt før januar-artiklen 2007, der på forsiden udråbte Dragsdahl til at være KGB-agent:
»Til grund for min beslutning lå følgende. Hele tre gange tidligere havde statslige instanser og politiske hensyn forhindret, at Dragsdahls meritter blev offentligt belyst - i 1980'erne en borgerlig justitsminister, derpå i 1990'erne en socialdemokratisk ditto og for to år siden den statslige institution DIIS. Det skulle ikke lykkes en fjerde gang.«
Ifølge Dragsdahls advokats sagsforelæggelse på den første retsdag er Jensen mere »en korsfarer, for hvem målet helliger midlet« end en forsker, der handler i god tro.

