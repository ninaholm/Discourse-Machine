Ungdomsuddannelser skal betale 300 mio. til fængselsreform
Regeringen har brugt omstridt undersøgelse som grundlag for at spare 312. mio. kr. på ungdomsuddannelserne. Trods massiv kritik af revisionsrapporten er pengene allerede brugt - til en fængselsreform
Gymnasieelever på Metropolitanskolen i København under en happening tidligere i år som protest mod skolens trængte økonomi. Nu har regeringen taget flere penge fra dem for at finansiere en fængselsreform


 "Desværre, pengene er allerede brugt."
Nogenlunde sådan lød beskeden til erhvervsskolerne, da de for nylig mødtes med folk fra Finans- og Undervisningsministeriet for at drøfte et sparekrav på 312 mio. kr. Kravet kommer på baggrund af en Deloitte-rapport, som undsiges i stærke vendinger af revisionsfirmaet PriceWaterhouseCoopers (PWC):
"Det er vores opfattelse, at den foretagne opgørelse af besparelsespotentialet indeholder usædvanlig mange usikkerheder, unøjagtigheder og direkte fejl," konkluderer PWC.
Striden handler om de såkaldte administrative fællesskaber. Ifølge regeringens bestilte rapport kan skolerne spare 312 mio. kr, på blandt andet rengøringseffektivisering. Men til trods for at skolernes bestilte revision fra PWC afviser så store besparelsespotentialer, fastholder regeringen altså sit sparekrav - pengene er nemlig allerede brugt på den fængselsreform, som VK, DF og Liberal Alliance indgik i foråret. 
Og det vækker frustration blandt ledelserne på ungdomsuddannelserne. 
Bange for protester
Formand for Gymnasierektorerne, Peter Kuhlmann, kalder regeringens brug af rapporten 'genialt spin':
"Men det er ikke hverken åben eller fair politik. Hvorfor siger man ikke bare ligeud, at man vil spare på ungdomsuddannelser og bruge pengene på fængsler? Måske fordi man er bange for de protester, det ville afstedkomme," siger han.
Peter Kuhlmann peger på, at ungdomsuddannelserne via en lignende sparerunde sidste år var med til at finansiere politireform og fødevareforlig. Kravet om at skulle spare yderligere på f.eks. indkøb tvivler han på, da skolerne allerede i dag indhenter de billigste tilbud.
"Det er, som om vi skulle opføre og uansvarligt, og det mener jeg ikke, vi gør," siger Kuhlmann.
Samme kritik fremfører næstformand i Danske Erhvervsskoler Peter Amstrup. Han peger på, at den stigende centralisering, der følger med de administrative fællesskaber, ikke styrker den motivation for en effektiv drift, der ellers skulle følge af institutionernes status som selvejende. 
Peter Amstrup er ikke i tvivl om, at sparekravet på baggrund af en rapport, som han kalder 'dybt problematisk og uvederhæftig', vil skade bestræbelserne på at få uddannelser i verdensklasse.
"Det er mere rationelt at køre en Bilka end en lokal specialbutik. Hvis man udelukkende er fikseret på bundlinjen, får man Bilkauddannelser - ikke uddannelser i verdensklasse," siger han.
Tangerer magtmisbrug
I går sendte gymnasier, sosu-uddannelser og VUC'er 34 spørgsmål til undervisningsminister Bertel Haarder (V) som skal i samråd om sagen på tirsdag. Socialdemokraternes uddannelsesordfører Christine Antorini er stærkt kritisk over for regeringens brug af den omstridte Deloitte-rapport.
"Det tangerer, at regeringen misbruger sin magt, når de på baggrund af bestilt arbejde bruger regnestykker, som der er sået tvivl om af flere omgange," siger hun og tilføjer:
"Hvis regeringen vil spare på uddannelserne, må de kalde en spade for en spade i stedet for at lægge det ind under administrative besparelser, som uddannelserne ikke har en jordisk chance for at kunne hente hjem."
Bertel Haarder oplyser via sin pressechef, at han er tilfreds med at få tingene fuldt belyst, og at ministeret nu vil se nærmere på beregningerne.


