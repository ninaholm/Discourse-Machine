Forbrændingsanlæg forsøger at true sig til lånegaranti
Bestyrelsen for Amagerforbrændingen truer med at nedlægge sig selv som fælleskommunalt selskab, hvis ikke Københavns Kommune giver tilsagn om en lånegaranti, der skal sikre et nyt stort forbrændingsanlæg


 Amagerforbrændingens formand, Mogens Lønborg (K), beskylder nu Københavns teknik- og miljøborgmester, Ayfer Baykal (SF), for at forsøge at skyde planerne om et nyt stort forbrændingsanlæg ned med »luftkasteller og ønskeballoner«. I morgen skal den københavnske borgerrepræsentation tage endeligt stilling til, hvorvidt man vil stille den lånegaranti, der er nødvendig, for at planerne om et nyt stort forbrændingsværk kan blive til virkelighed.
Foreløbig har et flertal bestående af Socialdemokraterne, SF, Radikale Venstre og Enhedslisten besluttet sig for at sige nej. Men nu truer Amagerforbrændingen med at nedlægge sig selv som fælleskommunalt selskab, hvis det 3,9 milliarder kroner dyre Amager Bakke Forbrændingsanlæg ikke får en lånegaranti.
»De, der nu spænder ben for et nyt forbrændingsværk, skylder at forklare, hvad alternativet er. Om få år vil affaldet hobe sig op i København,« siger Lønborg.
Teknik- og miljøborgmester Ayfer Baykal er ikke interesseret i det nye forbrændingsanlæg til 3,9 milliarder kroner, fordi man på den måde risikerer at binde kommunen til at brænde affald af de næste 40 år. Derfor mener hun, man skal udsætte beslutningen og undersøge, hvorvidt man kan bygge et forbrændingsværk med halv kapacitet af det planlagte og samtidig øge genanvendelsen.
»Miljøstyrelsen har oplyst, at både EU og den nye regering vil stille krav om større genanvendelse af affald fremover. Så der er ikke nogen vej uden om,« skriver Ayfer Baykal (SF) i en mail til Information. Men Mogens Lønborg tror ikke på, at man kan øge genanvendelsen så voldsomt.
»Hendes vision har ingen jordforbindelse. Så langt øjet rækker, er der brug for et anlæg af mindst den størrelse, vi har tænkt os at bygge,« siger Mogens Lønborg.
»Det giver ikke mening, at København både vil have økonomisk vækst og samtidig vil reducere affaldet. Det er så hamrende useriøst,« siger Mogens Lønborg.
Ingen alternativer
Amagerforbrændingen har været i gang med at planlægge byggeri og finansiering af et nyt forbrændingsværk de sidste fem år.
»Det er miljømæssigt det bedste anlæg i verden. Det vil være en gave til miljøet, klimaet og strategien om at skabe grønne arbejdspladser,« siger Mogens Lønborg (K).
Ifølge Amagerforbrændingens beregninger vil det planlagte anlæg give ejerkommunerne, herunder København et samlet overskud på 670 millioner kroner, mens et mindre anlæg vil give et underskud på mere end 810 millioner, hvilket skyldes, at man mister nogle stordriftsfordele.
Og problemet er, at der hverken findes alternativer, der kan betale sig, eller som er ligeså gode for miljøet, argumenterer Lønborg.
Amagerforbrændingen har sendt et brev til de københavnske politikere, hvor de skyder alternativerne ned. Et af alternativerne går under navnet ’Renescience’, og det handler om, at man højteknologisk frasorterer en del af affaldet herunder plast og madaffald. Det er udviklet af DONG Energy i samarbejde med Amagerforbrændingen.
Men Mogens Lønborg afviser, at teknikken er så langt fremme, at den reelt vil kunne reducere affaldsmængderne i en overskuelig fremtid.
Vestsjællandsk model
Teknik- og Miljøborgmester Ayfer Baykal (SF) mener derimod godt, at det kan blive en del af et alternativ.
»Jeg deler ikke den skepsis, Amagerforbrændingen har. De signaler, vi får fra eksempelvis DONG, tyder på, at der kan være en højteknologisk løsning klar om få år. Men det kræver, at nogle kommuner går foran og viser interesse for projektet.« Kommunen arbejder samtidig på en ny affaldsstrategi med kildesortering, der skal mindske mængden af affald, der brændes af.
En anden mulighed, som har været diskuteret, har været det såkaldte Solum-anlæg. Det er en model, som i dag bruges af flere vestsjællandske kommuner. Men den model tror Mogens Lønborg heller ikke på, fordi den er langt dyrere og miljømæssigt dårligere.
F.eks. skulle Solum-anlægget udlede mere NOx og CO2, hvilket dog afvises blankt af Solums grundlægger, Christian Christensen.
»Det passer simpelthen ikke,« siger han.
Også et andet kritikpunkt afviser Christian Christensen blankt. Nemlig at teknikken ikke kan bruges i byen, fordi den lugter.
»Vi kan sagtens bygge det, så det ikke lugter, det er gjort masser af steder i Europa,« siger han.
Indtil nu har Amagerforbrændingen fortsat planerne om opførelsen af det nye anlæg trods modstanden i Københavns Kommune, men hvis ikke København stiller lånegarantien, kan anlægget ikke opføres.

