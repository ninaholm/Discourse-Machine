FN-chef: Virksomheder må øge klimapres på regeringer
Giv os dog klare mål og rammebetingelser, så vi kan stille om til bæredygtighed, siger det internationale erhvervsliv ved klimatopmøde i København i går


 Næppe har man passeret politibetjentene, sikkerhedskontrollen og indregistreringsskranken her i Bella Centret, før en fremtrædende dansk erhvervsleder hilser og begynder at skælde ud på den danske regering for at svigte og sove i timen.
"De tager det ikke alvorligt. Ingen vækstpakke med grønt indhold. Ingen skattereform med grøn profil. De lever slet ikke op til deres egen retorik og deres ansvar for klimaet," siger han.
Inde i den store konferencesal, hvor Hendes Majestæt Dronningen overværer åbningen af dette World Business Summit on Climate Change for op mod 700 inviterede topledere fra internationalt erhvervsliv, er FN's generalsekretær tilsvarende skarp, om end adressen ikke er den danske regering, men verdens politiske beslutningstagere i det hele taget.
"I og jeres kolleger har opfindsomheden og visionerne til at gå foran som eksempel, hvor andre halter bagefter - inklusive regeringer," siger Ban Ki-moon til erhvervslederne, som er en blandet flok. 
Her er topchefer for fremtidens virksomheder som Vestas' Ditlev Engel og Shi Zhengrong fra den kinesiske solcellegigant Suntech Power. Her er den fossile æras gamle nøglevirksomheder som BP, Shell og Mærsk Oil. Og her er dem med et ben i hver lejr: elselskaber som DONG og Vattenfall med stor kulafhængighed og visioner om at stille om til noget mindre klimabelastende. 
Gemt mellem erhvervsfolkene sidder tillige en håndfuld ministre fra flere landes regeringer.
Over for pressen kritiserer generalsekretæren politikerne for alt for ofte "at tænke kortsigtet for at opnå politiske gevinster og behage deres vælgere."
Mange politikere "tænker ikke på de globale konsekvenser af deres nationale handlinger," siger Ban Ki-Moon.
"Videnskaben er klar: De globale udledninger må toppe inden for mindre end et årti for at afværge de alvorligste konsekvenser af klimaforandringerne. Hvis vi ikke gør dette rigtigt, står vi over for katastrofale ødelæggelser for mennesker, for planeten - og for den globale markedsplads," fastslår generalsekretæren.
"I dag vil jeg udfordre jer. Jeg vil se jer i front for en indsats uden fortilfælde for at omprogrammere den globale økonomi til én, der er renere, grønnere og mere bæredygtig (...) I skal instruere jeres politiske afdelinger om at lobbye kraftfuldt og uden ophør for et succesfuldt resultat i København til december. Gør det nu. Og gør det i hver eneste hovedstad, hvor I er repræsenteret. Mobiliser jeres medarbejdere, partnere, klienter og kunder til at tage stilling og kræve klimahandling fra regeringerne."
Efter Ban Ki-moon taler Al Gore:
"Erhvervslivets rolle er afgørende. Ligesom generalsekretæren appellerer jeg til virksomhedslederne på dette møde om at lægge pres på jeres regeringer. Tal højt og overbevisende, fortæl dem, at tidspunktet er nu."
Giv os rammerne
Nogle er i fuld gang. På konferencen offentliggør arrangørerne, Copenhagen Climate Council, en rapport med titlen Green Jobs and the Clean Energy Economy, udarbejdet af vindmøllechef Ditlev Engel i samarbejde med professor Daniel Kammen, Berkeley University. Rapporten fortæller, at der er millioner af flere arbejdspladser i en udvikling mod vedvarende energi, end i en fortsat udvikling baseret på fossile brændsler. Men politikerne må sætte målene og rammebetingelserne, hvis virksomhederne skal kunne realisere potentialerne.
"Det vigtigste er, at man anerkender, at CO2-udledning koster noget," siger Ditlev Engel til Information.
Han påpeger, at den fossile energiindustri globalt stadig får hundreder af milliarder dollar i støtte.
"Vindkraftindustrien er enormt kapitalintensiv, og derfor er det fantastisk vigtigt for os med kendte, langsigtede rammer, men også at vi via politikerne ved, hvad vi skal nå i 2010, 2011, 2012 osv. Det går ikke, at vi på grund af skiftende signaler må sige: 'Den fabrik kan vi så ikke lige bruge i år.' Det skal køre kontinuert og hele tiden," siger Engel.
Han påpeger, at der alene i Kina nu er 70 selskaber i vindmøllebranchen, så også ud fra en national konkurrencemæssig synsvinkel er det afgørende med politisk opbakning i form af stabile rammer, ambitiøse mål og rigtige priser.
En rundspørge blandt 58 store globale virksomheder, fremlagt på konferencen af Carbon Disclosure Project, fortæller, at 97 procent af virksomhedslederne efterlyser klare signaler og rammebetingelser fra regeringerne som forudsætning for at kunne stille om til klimavenlighed. 
"Virksomhederne mener, at regeringsstøtte til den fossile brændstofindustri skal skæres ned eller fjernes totalt. De fleste selskaber vil også have meget skrappere sanktioner mod virksomheder, der forsømmer selv at tage skridt til at reducere deres CO2-udledninger," hedder det i undersøgelsen.
Erhvervsledernes klimatopmøde i Bella Centret fortsætter i dag og slutter i morgen med den forventede afsendelse af The Copenhagen Call, en appel om handling, til verdens politikere. Mødets initiativtager, Mandag Morgens direktør Erik Rasmussen, tør ikke på forhånd sige, om erhvervslederne - fra Shell til Vestas - kan blive enige om at anbefale politikerne et bestemt mål for, hvor meget de rige lande skal skære deres CO2-udledninger ned i 2020. U-landene og de grønne ngo'er kræver mindst 40 procent reduktion i ilandene i 2020.
"Erhvervslivet og erhvervsorganisationerne, der er medarrangører af mødet her, rummer både klimavindere og klimatabere. Der sker utrolig meget i øjeblikket. De kommende år bliver et udskilningsløb i internationalt erhvervsliv," siger Erik Rasmussen.


