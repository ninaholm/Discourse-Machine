Skal demente have en chip i nakken?
Siden en ændring i lovgivningen i 2010 er det blevet lettere at udstyre demente med gps. Danmark er pionerer inden for udvikling af overvågning af gamle gennem teknologi. Næste skridt bliver måske en microchip under huden
 Er overvågning af demente ’big brother’ eller ’big mother’? Over 1.000 demente mennesker bliver hvert år efterlyst hos politiet. Og ikke alle bliver fundet. Alene i 2014 er 11 døde. Skal man udnytte den moderne teknologi og udstyre de demente med en chip i nakken, eller er det at fratage demente deres frihed? 

 »Jeg vil have friheden til at gå og retten til at blive fundet.«
Ordene er Palle Rasmussens – en dement mand, der i 2008 delte ud af sine erfaringer med at bruge gps til en undersøgelse af teknologiske hjælpemidler til demente.
Ifølge seniorkonsulent ved Teknologisk Institut Lone Gaedt indrammer den ældre demente københavners ord det dilemma, der opstår, når demente går deres vej: Trods sygdom vil man gerne bevare sin frihed uden at risikere at dø af det.
»Personer med demens skal selvfølgelig ikke spærres inde eller holdes tilbage. De skal have frisk luft og støttes i at bevæge sig, gå tur og føle frihed som os andre, samtidig med at vi forebygger, at de farer vild eller værst af alt kommer af dage. Men det er en stor udfordring, « siger Lone Gaedt.
Hun arbejder med rådgivning inden for teknologiske hjælpemidler til blandt andet mennesker med demens. Herunder såkaldt tryghedsskabende teknologi og systemer, der kan spore personer og meddele, hvis en person bevæger sig udenfor en bestemt zone, er faldet eller glemmer noget vigtigt. Teknologier, som i stigende grad bliver anvendt. Men ikke altid. Og ikke altid med succes.
Over 1.000 gange årligt bliver demente efterlyst hos politiet. Og indimellem dør de, inden de bliver fundet igen. Optællinger fra Alzheimerforeningen viser, at 11 er døde alene i år, mod mellem 7 og 11 om året tidligere. Og efter som demens er en aldersbetinget sygdom, og vi bliver ældre og ældre, vil stadigt flere blive demente i fremtiden.
At demente går deres vej, har altid været et problem. Men tidligere blev de pasificeret med medicin og låste døre.
Overlæge, professor og leder af Nationalt Videnscenter for Demens, Gunhild Waldemar, siger:
»Vi har heldigvis fået en mere forstående holdning til mennesker med demens, som nogle vi gerne vil gøre en særlig indsats overfor. Man skal huske, at de fleste af de her ældre mennesker har levet et normalt liv og gjort en stor indsats i samfundet, og så får de en sygdom, hvor de ikke kan huske og skal superviseres 24 timer i døgnet. Det er i sig selv forfærdeligt. Hvis de forsvinder, er det endnu værre,« siger hun.
Frygt for big brother
Lovgivningen blev i 2010 lempet, så det er blevet lettere at udstyre demente borgere med gps. Men det har ifølge producenterne ikke ført til nogen stor stigning i brugen af gps. For mange steder er der stadig modstand mod at tildele og bruge overvågningsudstyr, siger Gunhild Waldemar: »Det har sat sit præg, at det i mange år blev betragtet som en form for overgreb og magtanvendelse frem for et hjælpemiddel.«
Frygten for ’Big brother’ spøger altså stadig i manges bevidsthed.
»Men overvågning af demente er ’Big mother’. Det er omsorg,« siger Margrethe Kähler, chefkonsulent i Ældresagen.
Inspireret af den svenske kriminalroman Sprängaren af Liza Marklund i 1998, hvor en forsvunden person findes via sporing af en mobiltelefon, begyndte hun et omfattende lobbyarbejde for at anvende samme teknologi til sporing af demente. Modstanden var stor i begyndelsen, men Danmark anses i dag som pioner på området og er et af de lande i Europa, der er længst fremme med udvikling af gps og andre sporingssystemer til demente og hjerneskadede.
Margrethe Kähler håber, at teknologien bliver udviklet yderligere, så demente en dag kan få indopereret en sporingschip. Den løsning findes ikke endnu.
»Men gps er naturligvis ikke løsningen på alle problemer. Der findes mange andre tiltag: Man kan bygge snydestoppesteder, hvor der ikke kommer en bus, man kan male døre, så de ligner bogreoler. Og så kan man arbejde pædagogisk og medmenneskeligt på at få lysten til at gå sin vej til at forsvinde,« siger Margrethe Kähler.
Lone Gaedt kalder indopererede micro-chip for »en etisk varm kartoffel«, fordi det taler lige ned i teknologimodstandernes værste skrækforestillinger:
»Og al den stund en person med demens kan ledsages af en anden person på den spadseretur, som er livsfarlig for vedkommende at foretage alene, er det da at foretrække,« siger Lone Gaedt, der mener, både de etiske og juridiske aspekter skal diskuteres meget grundigt, før man giver tilladelse til at indoperere chip:
»Der bør være meget, meget skrappe regler omkring det. Det kan hurtigt blive til en objektgørelse af personer, der har mere glæde og gavn af relationer, ledsagelse og meningsfuld beskæftigelse, eller som kan klare sig med helt andre og mindre indgribende teknologier. Jeg tænker, at borgere kun skal ’chippes’, hvis alle andre muligheder er afprøvet.«
Tryghedsteknologi
Alzheimerforeningen har ikke taget stilling til en indopereret chip, men direktør Nis Peter Nissen har hørt demente udtrykke ønske om netop den mulighed.
»Noget af det værste, du som menneske kan forestille dig, er, at du på grund af sygdom forvilder dig et sted hen, hvor du er hjælpeløs og risikerer ikke at blive fundet,« siger Nis Peter Nissen, der tror, der går nogle år, før det kan lade sig gøre rent teknisk.
»Men jeg synes ikke, der er noget grænseoverskridende ved det. Vi er fortalere for tryghedsteknologi, der kan redde menneskeliv. Det er jo ikke ret meget anderledes end en pacemaker,« siger han.
Christian Suhr er forstander på plejecentret Aalholmhjemmet i Valby for demente. Han synes i princippet, at gps er i orden, men påpeger, at man bør se det som udtryk for ubehag, når en dement går sin vej:
»I mange tilfælde er det fordi, man ikke kan lide at være der, hvor man er, er bange eller keder sig. For nogle har det måske været deres liv at være på farten frem for at sidde og drikke kaffe. Man skal finde årsagen til, at de demente går, og møde dem med de rette tilbud for at komme det i forkøbet.«
Thomas Ploug er professor ved Institut for kommunikation ved Aalborg Universitet og medlem af Det Etiske Råd. Han mener, det som udgangspunkt er godt at kunne lokalisere mennesker, der forsvinder, men frygter at overvågning kan føre til øget fremmedgørelse:
»Man kan godt forestille sig, at overvågning kan komme til at erstatte menneskelig omsorg, så man siger: ’Vi behøver ikke kigge efter Fru Hansen, for vi kan spore hende på computeren’,« siger Thomas Ploug.
En indopereret chip er han direkte modstander af: »Tager man først hul på fysiske indgreb for at overvåge folk, hvor sætter man så grænsen? Det er uacceptabelt. Det skal en stat ikke gøre med henblik på at overvåge borgere, heller ikke selv om det er nok så små indgreb,« siger Thomas Ploug.
Margrethe Kähler sammenligner kritikken af idéen med dengang Ældresagen i slutningen af 1990’erne begyndte at advokere for gps-teknologi:
»Også dengang frygtede man overvågningssamfundet. Men reglerne for, hvordan man må holde øje med de her mennesker er ret stramme, og det er altså omsorg at kunne finde dem igen.«

