Forringelse af kontanthjælp rammer indvandrerkvinder
Den omdebatterede 300-timers-regel rammer fattige indvandrerkvinder, der i forvejen har det sværest på arbejdsmarkedet, viser ny undersøgelse. Snup en avisrute, lyder reaktionen fra Venstre
'Det svarer vist nogenlunde til en længere avisrute, så det er ikke, fordi det offentlige stiller store krav om en arbejdsmarkedstilknytning for at opretholde en offentlig forsørgelse,' lyder det fra Ulla Tørnæs efter undersøgelse viser, at 450-timers-reglen primært rammer fattige indvandrerkvinder.


 Hvis et gift par på kontanthjælp arbejder mindre end 450 timer om året, står de ikke til rådighed for arbejdsmarkedet, og den ene mister retten til kontanthjælp. Sådan lyder en meget omdiskuteret kontanthjælpsregel, som regeringen og Dansk Folkeparti har indført i håbet om at flytte personer fra offentlig forsørgelse ud på arbejdsmarkedet.
Der er ingen, der rigtigt har undersøgt, om truslen om at fratage kontanthjælpen får folk i arbejde, men en ny undersøgelse fra Arbejderbevægelsens Erhvervsråd dokumenterer nu, at den økonomiske pisk næsten udelukkende har ramt indvandrere, som har stået uden for arbejdsmarkedet så længe, at udsigterne til job er små.
Halvdelen af de ramte har ifølge undersøgelsen ikke haft et job i mere end fire år, da de blev fravristet deres kontanthjælp, og hver tiende har været på kontanthjælp i mere end 10 år forinden.
To tredjedele er kvinder, og af alle dem, der fik frataget deres kontanthjælp, da reglen blev indført i 2007, levede 19 procent allerede i fattigdom året forinden.
»Det er folk, som har været marginaliserede meget længe, og som ikke er klar til arbejdsmarkedet. Så man pisker personer, der sådan set ikke har nogen mulighed for at kæmpe sig ind på arbejdsmarkedet,« siger Lars Andersen, der er direktør i Arbejderbevægelsens Erhvervsråd.
Han efterlyser, at der i stedet anvendes andre redskaber i form af uddannelse og mere aktiv socialpolitik.
Virker måske for nogen
»Det er indvandrere, de har ikke haft job i rigtig mange år, og det er kvinder,« konstaterer også seniorforsker fra SFI, Henning Bach, der forklarer, hvorfor indvandrerkvinderne er overrepræsenterede:
»Blandt danskere er der ikke særlig mange ægtefæller, hvor begge modtager kontanthjælp. Det er som regel enlige, ugifte og fraskilte, hvorimod indvandrernes ægteskabs- og skilsmissetilbøjeligheder er helt anderledes. Så der er ikke noget mærkeligt i, at det rammer indvandrere. Indvandrerkvinder får oftest flere børn, så de er meget mere hjemmegående og oftere på barsel. Det gør det vanskeligere for dem at komme ud af en sådan situation,« siger han.
Sidste år lavede Henning Bach en omdiskuteret undersøgelse af reglen, som påviste, hvad der skete med dem, som blev omfattet af reglen. Lidt over 40 procent kom i arbejde og genoptjente retten til kontanthjælp.
Men resten - og altså flertallet af dem, der bliver frataget kontanthjælp - kom ikke ud på arbejdsmarkedet. Arbejderbevægelsens Erhvervsråd påpeger derfor, at reglen fastholder folk i fattigdom, og dermed er en uacceptabel udhuling af det sociale sikkerhedsnet. Selv hvis den får et mindretal ud på arbejdsmarkedet, ændrer det ikke ved, at flertallet fratages deres forsørgelsesgrundlag. Hvis den regel ikke ramte fattige indvandrerfamilier, men gennemsnitsdanskere, havde den aldrig eksisteret, mener Lars Andersen.
»Det her er et så stort brud på det almindelige sociale sikkerhedsnet i Danmark, som var blevet vedtaget, hvis det ramte mange danskere. Men når bare det rammer indvandrere, så er alt næsten tilladt,« siger han og påpeger, at ingen ved særlig meget om, hvorvidt reglen virker, og hvad der sker med de mennesker, som det ikke lykkes at arbejde 300 timer.
Undersøgelsen fra SFI var heller ikke designet til direkte at konstatere, om det, at folk kom i arbejde, var udtryk for en effekt af reglen, fordi det kan være svært at vide, om de havde fået et job under alle omstændigheder. Men ifølge Henning Bach har reglen en effekt:
»Jeg vurderer, at effekten er til stede, og selv under de daværende gunstige konjunkturforhold, vil jeg gætte på, at under 10 procent ellers var kommet i arbejde,« siger han og tilføjer derfor:
»Det er min vurdering, at reglen virker.«
Kræn Blume Jensen, der er seniorforsker hos Anvendt Kommunalforskning, AKF, har undersøgt, hvordan kommunerne oplever reglen, og forklarer, at reglen mange steder opfattes som et skub i den rigtige retning, fordi kommunerne ikke vil være skyld i, at borgere fratages deres forsørgelsesgrundlag.
Flere kommuner havde desuden det indtryk, at det for indvandrerkvinders vedkommende var et bevidst valg fra familiens side, at kvinderne ikke skulle arbejde.
»Så kommunerne oplevede, at reglen kunne hjælpe nogle af de kvinder ud på arbejdsmarkedet, fordi nogle af dem nok gerne ville, men ikke kunne det af kulturelt betingede årsager,« siger han.
Få et avisjob
Oppositionen har flere gange foreslået reglen afskaffet, men i stedet er den, fra den blev indført i 2007, blot blevet strammet. Dengang var kravet 300 timers arbejde, nu skal der arbejdes 450 timer. Dermed vil flere blive ramt, konstaterer Lars Andersen.
Men Venstres beskæftigelsesordfører, Ulla Tørnæs, kalder reglen 'fair' og påpeger, at det skal kunne betale sig at arbejde, og derfor er et 'kraftigt økonomisk incitatment' nødvendigt:
»Det er jo ikke meningen, at man skal være på kontanthjælp i årevis. Det er en midlertidig erstatning for en arbejdsindtægt,« siger hun og mener ikke, kritikken af reglen er rimelig:
»Det er jo ikke meget, man forlanger for at kunne fastholde en kontanthjælp. Det svarer vist nogenlunde til en længere avisrute, så det er ikke, fordi det offentlige stiller store krav om en arbejdsmarkedstilknytning for at opretholde en offentlig forsørgelse,« siger hun.


