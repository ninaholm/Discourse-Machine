Lokale politikere kan kanalisere penge ud af virksomhed, som danske banker er storinvestorer i
Tunfirmaet Ematum, som danske banker og pensionskasser har investeret i, er konstrueret, så politikerne i Mozambique kan trække penge ud til egne forretninger. En metode, der er udbredt i Mozambique, forklarer ekspert
 Danske banker og pensionskasser har investeret betydelige summer i et tunfirma i Mozambique Men stifterne af tunfirmaet, Ematum, er i dag mistænkt for korruption og for at bruge pengene til våben i stedet for fiskeri. Foto: Getty Images


 Danske banker og pensionskasser har investeret betydelige summer i et tunfirma i Mozambique, som aldrig har været i stand til at fange tun. Stifterne af tunfirmaet, Ematum, er i dag mistænkt for korruption og for at bruge pengene til våben i stedet for fiskeri. Det drejer sig om den tidligere præsident, den nuværende præsident og den tidligere finansminister i Mozambique.
Men anklagerne får ikke Danske Bank til at sælge sine Ematum-obligationer, som i dag er 198 millioner kroner værd. Oplysninger fra finansanalysehuset Morningstar viser ligeledes, at Sydinvest har valgt at beholde sine investeringer, som i dag er 127 millioner kroner værd.
Læs også: Danske Bank er storinvestor i skandaleramt Mozambique-firma
Det sker på trods af, at Udenrigsministeriet har valgt at stoppe sin budgetstøtte til Mozambique, fordi landets regering ikke vil fremlægge dokumentation for, hvad de 850 millioner dollar, som Ematum har lånt på det internationale marked, er brugt til.
