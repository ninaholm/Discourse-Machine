'Man tiltror mig meget, hvis man tror, at jeg kan ændre alt det'
De internationale regler for, hvad et land kan tillade sig at kalde u-landshjælp, er alt for slappe, siger udviklingsminister Søren Pind (V) - der dermed erklærer sig enig med kritik fra ngo'ere. Men der er ikke noget at gøre ved det, tilføjer han
'Jeg så gerne, at der var klarere regler - og for min skyld kunne man sagtens skærpe dem. Men risikoen ved at åbne dem er, at det hele ender med at blive endnu mere udvandet. Så det er svært,' siger Søren Pind om kritikken af, at grænserne for, hvad man kan kalde udviklingsbistand, er så slørede.


 Danmark følger dem til punkt og prikke. Men de internationale regler for, hvad et OECD-land kan tillade sig at kalde for u-landshjælp, er for slappe og giver landene for mange muligheder for »fiksfakserier«.
Det siger udviklingsminister Søren Pind (V), der dermed erklærer sig enig med kritik fra flere bistandsorganisationer.
»Jeg så gerne, at der var klarere regler - og for min skyld kunne man sagtens skærpe dem. Men risikoen ved at åbne dem er, at det hele ender med at blive endnu mere udvandet. Så det er svært,« siger Søren Pind.
Bistandsorganisationernes kritik går på de såkaldte DAC-regler, der beskriver, hvad de enkelte OECD-lande kan bogføre i deres nationalregnskab som udviklingsbistand. Organisationerne mener, at reglerne er blevet så vide, at de vestlige donorlande kan kalde alt for mange forskellige ting for »udviklingsbistand« for dermed at komme til at stå pænere i internationale sammenligninger af, hvem der donerer mest.
I Danmark betyder det, at bl.a. udgifter til asylansøgere  og til klimabistand også bliver finansieret af udviklingsmidler - og også dét mødte i denne uge skarp kritik.
De andre lande gør det samme
»Vi kunne selvfølgelig godt vælge at måle Danmark helt isoleret fra resten af verden. Men sandheden er bare, at alle de andre lande gør det samme - og derfor er de internationale muligheder for at lave regler for det her begrænsede,« siger Søren Pind.
Kritik af asylsøgerpuljen
Han vedtog for en måned siden en ny fem-strenget strategi for dansk udviklingsbistand. Men efter regeringen har dekreteret besparelser i udviklingsbistanden og i øvrigt vil finansiere uforudsete store udgifter til asylansøgere af udviklingsmidlerne, har generalsekretær i Folkekirkens Nødhjælp, Henrik Stubkjær udtrykt bekymring for, at Søren Pind er ved at løbe fra visionerne.
»Vi har en fælles opgave i at gøre dansk udviklingsbistand synlig og forklare, hvorfor det her er et væsentligt og centralt politikområde, hvortil man ikke altid kan gå hen og hente flere penge. Det synes jeg også. Men samtidig vil jeg også i al stilfærdighed minde Folkekirkens Nødhjælp - af alle - om, at det er syndigt at bekymre sig,« siger Søren Pind, der  peger på, at Danmark fortsat er blandt de fem lande i verden, der giver mest i udviklingsbistand.
- Hvordan vil du forklare befolkningen, at asylansøgere i Danmark skal finansieres via udviklingsmidlerne?
»Jeg kan kun forklare, at det overholder disse internationale normer for, hvad udviklingsbistand er. Og de er sådan, fordi man kan sidestille det med, at vi hjælper de her mennesker i nærområderne. Om det er evident, ved jeg ikke - men sådan har man altid gjort. Hvis man tiltror mig, at jeg kan lave om på alt det, så tiltror man mig rigtig meget,« siger ministeren.
SR gjorde det også
Han erkender, at det ikke er et argument i sig selv -  men han lægger ikke skjul på sin irritation over skulle høre kritik af dén praksis fra Socialdemokraterne, der gjorde præcis det samme, da de havde regeringsmagten.
»Det er bare en konstatering af, at der ikke er noget nyt i det. Vi bruger mere nominelt på udviklingsbistand, end Danmark nogensinde har gjort før. Og vi bruger mindre af dem på asylansøgere end den forrige regering gjorde.«
- Men i procent af BNP bruger I da ikke mere?
»Det er klart. Men sådan kan man altid relativisere alting.«
Også udgifter til klimabistand bliver i dag finansieret af udviklingsmidler - og også det har mødt kritik.
Men Søren Pind henviser til, at regeringen samtidig har udvidet udviklingsmidlerne. I alt skal der hensættes en pulje på 1,2 mia. kr., men på grund af fastfrysningen af udviklingsmidlerne, tages 300 mio. kr. af den næste år fra den generelle udviklingsbistand, forklarer han.
»Men igen tror jeg, at vi står godt i forhold til, hvad andre lande har fundet på af fiksfakserier. Når jeg hører nogen af ngo'erne, så er det som om, at de slet ikke anerkender, at der overhovedet er kommet nye penge til. Det fører ingen vegne hen.«
- Kan du forstå, hvis nogen får det indtryk, at udviklingsmidlerne nærmest er blevet en cigarkasse, som politikerne bruger til at finansiere alt muligt mellem himmel og jord?
»Lad os helt hypotetisk antage, at det er rigtigt. Så er der kun én ting at gøre ved det: Det er at forankre det her politisk, så det ikke forholder sig sådan. Det betyder også, at nogle kræfter måske skal være lidt mindre forudsigelige i deres kritik, end de har været indtil nu - og ikke være så bange for deres egne positioner eller egne penge.«
Forudsigelig kritik
Søren Pind markerede sig i denne uge med et forsvar for au pair-ordningen, som flere medier har sat kritisk fokus på.
»En af verdens bedste former for u-landshjælp«, kaldte han den - og dét står han ved:
»Den er baseret på frivillighed, på mennesker, der gør noget, og på en forholdsvis substantiel indtjening, som gør, at familier kan komme videre og få en uddannelse. Og så er den også kulturelt præget. Au pair har alle aspekter i sig omkring det, der er god og rigtig u-landbistand«.
Han har ingen planer om at omlægge udviklingsbistanden til au pair-ordninger. Men hans kritikere »kan lige så godt vænne sig til«, at han vil blive ved med at sætte spørgsmålstegn ved, hvilke dele af udviklingspolitikken, der bedst kan hjælpe allerfattigste mennesker i verden.
»Det er det eneste, der kan sikre, at politikerne - uanset partitilhørsforhold - ikke på lang sigt vil betragte udviklingsmidlerne som den cigarkasse, du taler om.«


