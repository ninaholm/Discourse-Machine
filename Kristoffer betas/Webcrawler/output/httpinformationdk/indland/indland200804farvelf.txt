Farvel til det fossile starter med grønt lys for kul
Greenpeace aktionerer mod Connie Hedegaards lovforslag om at tillade kul på Avedøre 2-værket - DONG siger det giver mest energi og miljø for pengene
Aktivister fra Greenpeace kravlede i går 150 meter op til toppen af Avedøreværkets skorsten for at protestere mod klimaministerens lovforslag om at tillade Avedøre 2 at fyre med kul. I dag bruger anlægget naturgas, biomasse og olie.


 "En ophævelse af kulforbudet kan føre til øget anvendelse af kul til elproduktion i Danmark."
Sådan hedder det i et lovforslag fra klima- og energiminister Connie Hedegaard, som skal give DONG Energy lov til at fyre med kul på Avedøre 2-værket i Hvidovre. I dag bruger kraftværksenheden en kombination af naturgas, biomasse og olie.
Avedøreværkets 150 meter høje skorsten var i går målet for aktivister fra miljøorganisationen Greenpeace, der med et langt banner med påskriften 'Kulfrit' protesterede mod DONG's planer om at skifte til kul og mod folketingsflertallets villighed til at tillade det.
Conne Hedegaards lovforslag, der skal førstebehandles i Folketinget den 6. maj, er en udmøntning af 'den lille energiaftale' mellem regeringen, Dansk Folkeparti og Ny Alliance, som blev indgået i februar trods protester fra De Radikale, S og SF. Lovforslaget vil ophæve det mere end 10 år gamle 'kul-forbud', som har forhindret kraftværksenheder idriftsat efter 1997 i at bruge kul. Foruden Avedøre 2 er det enhed 3 på Skærbæk-værket ved Fredericia, som hidtil har været afskåret fra kul og i stedet bruger naturgas. 
"Avedøre 2 er en af de få kraftværksblokke i Danmark, som DONG, regeringen og Danmark kan være stolte af. At omstille den til kul er det dårligst tænkelige signal, Danmark som vært for klimatopmødet i 2009 kan sende til resten af verden," siger Tarjei Haaland, klima- og energimedarbejder hos Greenpeace.
Han henviser til et notat fra Energistyrelsen fra januar, som fastslår, at "Hvis der gives tilladelse til kulfyring på de to værker, vil dette - vurderet ud fra modelsimuleringer (...) - samlet medføre en øget CO2-udledning i Danmark. Dels fordi naturgas vil blive udskiftet med kul. Dels fordi den danske elproduktion samlet set vil øges."
Danmark storforbruger
I dag fylder kul allerede meget i den danske kraftværkssektor. I 2006 var 59 pct. af den danske elproduktion således baseret på kul, hvad der bragte kulforbruget pr. indbygger i Danmark op over niveauet i for eksempel Kina.
Tarjei Haaland mener, at en tilladelse til at fyre med kul på Avedøre 2 og Skærbæk 3 vil undergrave statsminister Anders Fogh Rasmussens vision om, at "Danmark på lang sigt skal være helt uafhængig af kul, olie og naturgas."
DONG vil have kulforbudet ophævet, fordi det uden de relativt billige kul som brændsel ikke er økonomisk optimalt at køre den moderne kraftværksenhed Avedøre 2 i såkaldt grundlast, dvs. for fuld drift. I stedet dækkes grundlastbehovet i dag af bl.a. det knap så effektive Avedøre 1-værk, som er fra 1990 - dvs. før kul-stoppet - og derfor har lov til at bruge det billigere brændsel. 
Ophæves kulstoppet for Avedøre 2, vil DONG drive enheden som grundlast med en kombination af kul og biomasse som brændsel. Til gengæld kan der på Avedøre 1 skrues ned for kullene og suppleres med biomasse.
For det samlede Avedøre-værk giver regnestykket ifølge et notat fra DONG en reduktion af anlæggets CO2-udledning på ca. 20 pct., et større forbrug af biomasse, men også et større kulforbrug.
Lovforslaget fra Connie Hedegaard siger, at ministeren kan stille krav til DONG om at bruge en bestemt mængde biomasse som betingelse for tilladelsen til også at tage kul i brug på Avedøre 2. Men i følge Greenpeace er der ikke noget teknisk i vejen for at kræve øget brug af biomasse og samtidig fastholde kulforbudet og dermed opnå en meget større CO2-gevinst.
"Det er muligt at nedbringe Avedøre-værkets kulforbrug med 64 pct., indfyre næsten tre gange så meget biomasse sammenlignet med i dag og reducere værkets samlede CO2-udslip med 870.000 ton, hvis Avedøre 2 køres i grundlast og samtidig holdes kulfrit," siger Tarjei Haaland.
Greenpeace får støtte af professor i energiplanlægning Henrik Lund, Aalborg Universitet. I Ingeniøren påpegede professoren i går, at Avedøre 2 kan køre lige så energimæssigt højeffektivt med biomasse som med kul.
"Om vi fyrer med kul eller biomasse er ligegyldigt for at producere strøm - og så skal vi da klart vælge biomasse for klimaets skyld. Det er helt forkert at begynde at øge kulforbruget," mener Henrik Lund.
Parterne mødes
Hos DONG siger direktør Villy Dyhr, at energiselskabet gerne vil brænde sine kul af dér, hvor det sker mest effektivt, dvs. hvor man får mest energi og miljø for pengene, og det er på Avedøre-værket.
"Mens Greenpeace hefter sig ved, at Avedøre 2 hidtil har kørt på biomasse og naturgas, så ser vi på hele vores elproduktionsapparat og hvor, det er bedst at bruge kullene."
- Hvorfor kan man ikke i det hele taget begrænse DONG's kulforbrug og bruge mere biomasse?
"Det er en ret stor ligning, der skal gå op, når den optimale el- og varmeproduktion skal sikres, og derfor vil vi gerne have lidt større frihedsgrader. Vi brænder gerne mere biomasse af, men vi vil helst selv vælge, hvor og hvordan. Og vi kan jo ikke fyre mere halm af, end der er tilgængeligt," siger Villy Dyhr.
Han oplyser, at DONG har aftalt et møde med Greenpeace om Avedøre 2.
"Man skal ikke afskære sig fra at blive klogere, og vi vil gerne se på deres beregninger."
Både SF's energiordfører Anne Grete Holmsgaard og Socialdemokraternes Mette Gjerskov stiller nu spørgsmål om sagen til Connie Hedegaard.
"At give DONG mulighed for frit brændselsvalg - hvilket betyder at man slipper kulforbruget fri - er et fantastisk dårligt klimapolitisk valg. Det udstiller med al tydelighed, at regeringen sætter en lidt lavere elpris over klimaet. Så jeg forstår godt den afmagt aktivisterne føler," siger Anne Grete Holsmgaard om Greeenpeace-folkene, som for nogles vedkommende i går blev sigtet for hærværk, mens andre sidst på dagen stadig opholdt sig på Avedøre 2-værket.
Mette Gjerskov kalder lovforslaget om at ophæve kul-forbudet "helt hen i vejret".
"I stedet for at sikre mere vedvarende energi, mere vind, mere sol, mere bølgeenergi, så vælger regeringen at give efter for erhvervets krav om mere kul. Det er ikke bare skadeligt for klimaet - det er også direkte skadeligt for Danmarks position op til klimatopmødet i 2009," siger den socialdemokratiske ordfører til Ritzau.
Det var ikke muligt mandag at få en kommentar fra klima- og energiminister Connie Hedegaard.


