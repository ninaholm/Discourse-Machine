DF: Sygeplejersker og politibetjente må flytte ud af byen
Huslejen i nybyggede almene boliger er så høj, at almindelige familier ikke har råd til at bo i byen. Så må de flytte, siger Dansk Folkeparti. Horribelt, beskæmmende og fuldstændigt urimeligt, mener Socialdemokraterne
Med huslejer på op mod 12.000 kroner er det blevet umuligt for almindelige familier at bo i de almene boliger, der bliver opført i København. Men så kan de flytte til f.eks Ishøj, hvor huslejen er mindre, mener Dansk Folkeparti.


 Med huslejer på op mod 12.000 kroner er det blevet umuligt for almindelige familier at bo i de almene boliger, der bliver opført i København. Men så må de offentligt ansatte med mellemindkomster som f.eks. sygeplejersker og politibetjente bare finde et andet sted at bo, siger Dansk Folkeparti.
"Hvis man kigger på Ishøj og de andre områder ude omkring, så er der rimelige priser på boliger og kun 20 minutter ind med et S-tog, og så må folk jo flytte derud," siger Dansk Folkepartis boligordfører, Anita Knakkergaard.
Dansk Folkeparti vil ikke være med til at give flere støttekroner til opførelsen af billigere almene boliger.
"Vi kan jo give tilskud og tilskud og tilskud, men jeg vil meget hellere give støtten til de mennesker, der bor i boligerne. Og så er spørgsmålet jo, om man skal støtte de svage eller dem med mellemindkomster, og der har vi den indstilling i Dansk Folkeparti, at vi gerne vil kigge på de svage grupper, men vi mener ikke, at folk som politibetjente og sygeplejersker, hvor et par har 550.000 kroner i gennemsnitlig indtjening, er dårligt kørende. Hvis ikke de har råd til at bo i de almene boliger, som det er muligt at bygge, så må de bo uden for København og tage et S-tog ind på arbejde," siger Anita Knakkergaard. 
Socialdemokraternes gruppeformand, Carsten Hansen, er rystet over Dansk Folkepartis udmelding og kalder den beskæmmende og fuldstændigt urimelig.
"Det er helt horribelt, at Dansk Folkeparti på den måde vil jage folk ud af de større byer. Vi taler jo både om Odense, Aalborg, Århus og København. Regeringen er sammen med et progressivt flertal nødt til at finde en ordentlig boligpolitik, så mennesker med almindelige indkomster kan bo i de større byer. Ellers ender det jo med kun at være mennesker med meget store indkomster og virksomheder, der kan bo i vores større byer, og det er der ingen af os, der har nogen interesse i," siger han. 
Både Socialdemokraterne og de radikale støtter en ordning, hvor man tildeler det almene byggeri flere støttekroner til opførelsen af billige boliger.
"Vi bliver jo nødt til at få det lavet om, så der også bliver bygget almene boliger til mennesker med almindelige indkomster. Derfor må man udvide støtteordningerne til den enkelte familie efter behov og kigge på rammerne for støtten til selve byggeriet," siger boligordfører for Det Radikale Venstre, Bente Dahl. 
Lovstridig støtte?
Anita Knakkergaard mener imidlertid, at det vil være i strid med EU's regler at give flere støttekroner til det almene byggeri. 
"Vi kan jo ikke give støtte til politibetjente og sygeplejerskers boliger. Det vil være konkurrenceforvridende i forhold til det private," siger hun. 
I Velfærdsministeriet slår man dog fast, at så længe der er offentlig anvisningsret til en del af boligerne, så er det ikke i strid med EU-reglerne at støtte byggeriet af almene boliger - og man kan også godt hæve støtten, uden at komme i karambolage med reglerne.
I stedet for et større offentligt tilskud vil Dansk Folkeparti gerne støtte en løsning, hvor man forlænger løbetiden på lånene til alment boligbyggeri. Anita Knakkergaard erkender dog, at en forlængelse af lånenes løbetid ikke vil være nok til at få huslejen ned i et leje, der er til at betale for mellem- og lavindkomstfamilier, "men det vil hjælpe på det", siger hun. 
Hos Venstre er der heller ikke stemning for flere støttekroner, men partiet vil gerne være med til at forlænge lånenes løbetid:
"Det er for tidligt at vurdere, om en forlængelse af løbetiderne på lånene vil hjælpe nok. Men nu må vi prøve det og så se, om det kan lade sig gøre," siger boligpolitisk ordfører, Louise Schack Elholm (V).
Behov for renovering
Socialdemokraterne mener imidlertid, at en forlængelse af lånenes løbetid vil udsulte det almene boligbyggeri, hvis ikke tiltaget går hånd i hånd med andre tiltag. 
"Der er ikke en bøjet femøre i Landsbyggefonden. Ved at forlænge lånenes løbetid bliver der endnu færre penge i kassen. Det betyder, at der bliver færre penge at bygge nyt for og færre penge til modernisering og renovering af det almene byggeri i fremtiden," siger Carsten Hansen og henviser til en rapport fra Socialministeriet, som viser, at der p.t. er et renoveringsbehov på minimum 65 milliarder kroner inden for det almene byggeri. 
Louise Schack Elholm advarer mod at foregribe udviklingen, hvis man forlænger løbetiderne på lånene, da boligmarkedet kan nå at ændre sig voldsomt: 
"Priserne har jo været stigende, fordi der har været så meget kul på byggesektoren. Nu er der en afmatning i gang, så det vil helt af sig selv blive billigere at bygge boliger fremover," siger hun. 
Københavns Kommune har skreget på en løsning, der kan bringe de tårnhøje priser på almene boliger ned. Kommunen har blandt andet foreslået en løsning, hvor man sælger byggegrunde til billige boliger under markedsprisen, ligesom man gør det i andre storbyer, som f.eks. London og Barcelona. Den løsning afviser både Dansk Folkeparti, de radikale og Venstre imidlertid.


