Medicinalindustri modarbejder fri forskning
Novo Nordisk og andre medicinalvirksomheder har i flere tilfælde nægtet at udlevere placebo-medicin til uafhængige forskere. Dermed er forskningsprojekter, som kunne have kastet nyt lys over medicin og bivirkninger, aldrig blevet lavet


 Medicinalvirksomhederne forhindrer uafhængige forskere i at undersøge, om virksomhedernes produkter virker eller har bivirkninger.
Medicinalvirksomhederne nægter i flere tilfælde at udlevere placebo til forsøg, og dermed kan uafhængige forskere ikke undersøge præparatet. Placebo-kontrol er altafgørende for forskningens kvalitet, og da det er kompliceret og dyrt selv at fremstille placebo, er forskerne afhængige af virksomhedernes velvilje
Information har talt med fire forskere, som har haft store problemer med at få udleveret placebo. Professor Peter Gøtzsche, der er leder af Nordic Cochrane Centre på Rigshospitalet, er ikke i tvivl om, hvorfor:
»De ønsker at styre den forskning, der laves på deres lægemidler. For når de gør det, så ved de, at resultaterne bliver mere positive, end når uafhængige forskere undersøger det samme. De er nervøse for at udlevere placeboen, fordi de risikerer, at der kommer noget frem, som viser noget helt andet end det, deres egne forsøg viser,« siger han.
Information beskriver i dag, hvordan en forskergruppe ville have adgang til placebo, så de kunne undersøge, om Novo Nordisk-præparatet Victoza havde en gavnlig effekt på psoriasis og overvægt. Men Novo Nordisk er selv i gang med at få godkendt Victoza til behandling af overvægt, og ønskede derfor i første omgang ikke at udlevere placebo til de uafhængige forskere. Udviklings-direktør i Novo Nordisk, Peter Kristensen, forklarer:
»Vi er ikke interesserede i, at der samtidig er andre, der går og tester det. Så har vi ikke styr på, hvordan den samlede analyse af tingene på tværs bliver foretaget. Derfor bad vi dem om ikke at studere patienternes vægt.«
Victoza er en af grundene til, at Novo Nordisk torsdag kunne præsentere et overskud for 2011 på 22,4 mia. kroner.
En af forskerne bag projektet, Filip Krag Knop, mener ikke, at medicinalindustrien på den måde bør blande sig i den uafhængige forskning: »Lad os nu bare rent hypotetisk sige, at den frie og uafhængige forskning — mod forventning — viste, at en bestemt gruppe patienter ikke taber sig på Victoza, så er det jo sindssyg vigtigt at få det frem. Og jeg vil vove at påstå, at hvis man argumenterer imod det, så handler det om penge. Ikke om patienterne,« siger Filip Krag Knop.
 

