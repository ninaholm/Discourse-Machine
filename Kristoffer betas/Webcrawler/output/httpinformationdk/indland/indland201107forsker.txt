Forskere skal betale for at arbejde i Danmark
Siden nytår har udenlandske forskere, der skriver jobkontrakt med et dansk universitet, skulle betale gebyr for at få opholdstilladelse. Indtil videre er 429 ramt af ordningen, der møder kritik fra landets universiteter


 »Forskere har særligt let adgang til det danske arbejdsmarked«, står der på Udlændingeservices hjemmeside. Men det er en sandhed med modifikationer. Har man som udenlandsk forsker planer om at gøre karriere på de danske universiteter, skal man nemlig gribe dybt i lommen.
Siden årsskiftet har udenlandske forskere med ansættelseskontrakt i hånden fra et af landets universiteter skullet betale 3.025 kroner i gebyr for at søge opholdstilladelse som forskere. Hvis familien skal med, koster det yderligere 1.975 kroner pr. næse. Og ved forlængelse af opholdstilladelsen koster det henholdsvis 2.575 kroner og 1.600 kroner for forskeren og familiemedlemmerne.
Det er en af konsekvenserne af de nye gebyrer, som regeringen, Dansk Folkeparti og Liberal Alliance i december vedtog som led i den såkaldte Genopretningsaftale.
Ændringerne af loven betyder også, at en udenlandsk forsker skal betale det fulde gebyr igen, hvis han eller hun tilbydes en ny stilling, fordi opholdstilladelsen, der er bundet op på ansøgerens ansættelseskontrakt, dermed skal søges forfra.
Tosset gebyr
Rektor ved Danmarks Tekniske Universitet, DTU, Lars Pallesen, kalder gebyrordningen »tosset«.
»Folk hos os undrer sig, når de finder ud af, de skal betale gebyr for at få lov til at arbejde i Danmark,« fortæller Lars Pallesen. Han mener, det er en dårlig idé at lave gebyrer, der signalerer, at det danske samfund gør disse folk en tjeneste.
»Det er det modsatte, der er tilfældet. Vi skal være lykkelige for, at der kommer dygtige, højtuddannede mennesker og løser en vigtige opgaver for det danske samfund. Det signalerer ordningen ikke,« siger han.
Gebyrordningen rammer alle forskere med pas fra lande uden for EU.
På DTU er der cirka 1.200 udenlandske forskningsansatte ud af en medarbejderstab på 5.000. Heraf kommer omkring halvdelen fra lande uden for EU. Kina ligger øverst på DTU's liste over udenlandske forskeransatte.
Tina Messerschmidt Nielsen, der er rekrutteringschef, Koncern HR, DTU, fortæller, at flere af deres udenlandske forskere har givet udtryk for utilfredshed med den nye ordning.
»Det er især de udenlandske forskere, der er ansat hos os i forvejen, og som enten skal have forlænget deres opholdstilladelse eller som skifter job. De skal jo søge forfra om opholdstilladelse og betale gebyr én gang til. Flere fortæller, de føler sig uvelkomne, fordi de føler, de skal betale for at få lov til at yde en ekstra indsats for det danske samfund,« siger Tina Messerschmidt Nielsen.
Også de udenlandske gæste-ph.d.'ere på DTU bliver hårdt ramt, fortæller Tina Messerschmidt. En del af dem er nemlig hverken ansat eller indskrevet som studerende, og dem har Udlændingeservice ikke kunnet placere i den rette ansøgningskategori.
»Deres sager er derfor ikke blevet taget op. I løbet af foråret er der flere, der ikke er kommet til DTU på det aftalte tidspunkt.«
DTU har desuden haft omkring 20 sager i løbet af foråret, hvor udenlandske forskere har måttet udskyde deres ansættelsesdato hos DTU i mindst en måned, fordi Udlændingeservice har haft problemer med at identificere deres betalinger af gebyrerne.
Hæmmende ordning
Universiteterne har ikke mulighed for at betale for de udenlandske forskeres gebyr eller blot lægge ud for de nyansatte forskere eller gæsteforskere. Det har universiteter ikke hjemmel til i lovgivningen, fordi de er offentlige virksomheder.
Men ifølge Jens Oddershede, der er rektor ved Syddansk Universitet og formand for Rektorkollegiet vil ordningen hæmme udenlandske forskeres lyst til at være i Danmark.
»For det første at man overhovedet skal søge om opholdstilladelse for at få lov til at være her, og dernæst så skal betale gebyr. I universitetsverdenen skifter man ofte stillingsbetegnelse, især hvis man er ung forsker på vej frem. Kommer man f.eks. ind som post.doc, forskningsassistent eller adjunkt, kan man risikere at skifte betegnelse en gang om året,« siger Jens Oddershede.
»I lyset af, at man reelt laver det samme arbejde, bare endnu mere kvalificeret, er det ikke rimeligt, at man skal betale for at forny sit arbejdstilladelse,« siger han.
SF enig i kritik
Hos SF erklærer forskningsordfører Jonas Dahl sig helt enig med universiteternes kritik.
»Det er fuldstændig tåbeligt og vanvittigt, når vi gerne vil tiltrække de dygtigste forskere til Danmark, at vi så lægger hindringer i vejen for dem på denne måde. Det her er klart et af de tiltag, vi skal se på at få afskaffet, hvis vi vinder valget,« siger han.
Det samme mener Rasmus Prehn fra Socialdemokraterne .
»Hvis vi gerne vil være med i den internationale konkurrence, så må vi gøre noget for, at det er attraktivt at være her. Denne her ordning er mere udtryk for noget uvelkomment, nidkært noget,« siger han.
Det var ikke muligt at få kommentarer fra nogen af regeringens eller Dansk Folkepartis forskningsordførere.
Ifølge Udlændingeservice har det i løbet af et halvt år været 429 forskere, der måtte have penge op af lommen for at kunne komme til eller blive i Danmark. I en mail understreger man, at det er det præcis samme antal, der søgte i samme periode sidste år.


