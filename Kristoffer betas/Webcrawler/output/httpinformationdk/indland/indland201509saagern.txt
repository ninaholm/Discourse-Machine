De vil så gerne hjælpe
Flere end 100 aktivister mødte tirsdag op i Rødby for at hilse flygtningene velkommen til Danmark og vise, at der er hjertevarme i Danmark – men til deres store frustration uden at få lov til at møde dem personligt
 Monika Dusski, Lilja Nika og Zora Nika er kørt fra Nykøbing Falster til Rødby Havn for at tage imod de flygtninge, der i løbet af de seneste par dage er ankommet til Danmark. Selv kommer deres forældre fra Eksjugoslavien og flygtede fra krigen på Balkan. Nu vil de tre gerne give flygtningene et andet billede af Danmark, end det Inger Støjberg har givet, fortæller de


 »Jeg har en hel bil fyldt med ting, men jeg kan ikke komme forbi politiet og aflevere det!«
Ordene kommer fra 20-årige Lilja Nika. Hun er frustreret. Sammen med sin lillesøster Zora Nika og kusine Monika Dusski, begge på 18 år, har hun kørt fra Nykøbing Falster til Rødby Havn for at tage imod flygtninge, der i løbet af de seneste par dage er ankommet i større grupper til Danmark fra Tyskland.
De tre piger kan ikke komme ind igennem afgangshallen, fordi politibetjente har spærret vejen. På færgehavnen står mennesker ellers og venter på de flygtninge, de tror, kommer over med færgen. Folk er mødt op med kasser fyldt med madvarer, tæpper og vandflasker.
Færgen kommer i havn og en bus kører ud. Efter sigende med kun én flygtning om bord. De tre piger beslutter sig for at tage til Rødbyhavn Hallen lidt derfra, hvor omkring 100 flygtninge lige nu befinder sig. En kvinde ved siden af dem siger til pigerne, at der ikke er brug for mere tøj og mad ovre i hallen. Men det stopper dem ikke. For Lilja, Monika og Zora handler det nemlig om mere end blot vand og kiks.
»Vi vil vise dem, at vi også har et hjerte,« forklarer Lilja Nika. »Det ender jo bare i butikkerne«
 Monika Dusski, Lilja Nika og Zora Nika er kørt fra Nykøbing Falster til Rødby Havn for at tage imod de flygtninge, der i løbet af de seneste par dage er ankommet til Danmark. Selv kommer deres forældre fra Eksjugoslavien og flygtede fra krigen på Balkan. Nu vil de tre gerne give flygtningene et andet billede af Danmark, end det Inger Støjberg har givet, fortæller de
Ulrik Hasemann
Zora, Lilja og Monika har fulgt med i flygtningesituationen i medierne og på Facebook, hvor alle deres venner taler om det. Selv kommer deres forældre fra Eksjugoslavien og flygtede fra krigen på Balkan.
»Vi vil gerne give et andet billede af Danmark, end det Inger Støjberg har givet,« siger Lilja og fortsætter: »Når jeg ser, hvor mange svenskere og tyskere, der har taget imod flygtninge, så bliver jeg lidt flov over at være dansker.«
Mange af pigernes venner og familiemedlemmer er kommet i dag, fordi de vil byde nye flygtninge velkommen til Danmark. Ude foran Rødbyhavn Hallen står der parkeret en stor hvid lastvogn med bunker af blandt andet mad, tæpper og vand. De tre piger kender drengene, der står omkring lastvognen. De er fra samme boligbyggeri i Nykøbing Falster og er vokset op sammen.
Hvorfor må vi ikke gå ind
Monika åbner bagagerummet i deres lille bil, hvor vandflasker og poser fyldt med tøj er stoppet ind. De sidste par dage har de samlet deres eget og søskendes og kusiners tøj sammen, som de vil give videre.
»De kommer fra krig, så de har sikkert ingenting,« siger Zora Nika.
Pigerne klager over, at de ikke kan få lov til at køre helt op til hallen med tingene, og da de kommer slæbende med flere liter vand, bliver de mødt af en betjent og får besked på at lægge det i en bunke, hvor der allerede ligger alt lige fra tøjbamser til hygiejnebind.
»Hvorfor må vi ikke gå ind til dem, vi vil jo bare gerne hjælpe!« spørger Monika politibetjenten.
Ulrik Hasemann
Og det er der ifølge politiet, der er tilstede ved Rødbyhavn Hallen, mange der har villet i løbet af dagen.
Karsten Bjerre, der koordinerer politiets indsats, vurderer, at de har modtaget så meget, at der snart ikke er brug for mere. De, der opholder sig på skolen, kan simpelthen ikke nå at spise og drikke alt det, som aktivister er kommet med i løbet af dagen.
Foran hallen kommer en mand fra gruppen Venligboerne gående. Han spørger politibetjenten, der vogter indgangen til parkeringspladsen, om han må gå ind i hallen og aflevere 100 taletidskort. Han får ikke lov til at gå ind, men får besked på at aflevere dem til betjenten, der vil give det videre til medarbejdere fra Røde Kors. Ifølge Hanne Andersson, der er regionskonsulent i Røde Kors og er til stede på hallen, kan Røde Kors give flygtningene alt det, de har behov for, fordi de har modtaget så meget hjælp fra borgerne.
Tre blå containere bliver rullet op ude foran skolen. Der står Røde Kors med store røde bogstaver på dem. Lilja og de andre, der er kommet for at aflevere tøj, får besked på at lægge det ned i containerne. Røde Kors afleverer og koordinerer donationerne, så de kommer ud i landet. Pigerne er ikke sikre på, at det er den bedste måde at give på.
»Det hele bliver så firkantet, hvis de bare får det kastet i hænderne. De bliver indespærret i en hal og kørt til Sandholm, men de møder ikke os danskere, der står med åbne arme,« siger Lilja Nika.
På udkig efter flygtninge
De tre piger er ikke de eneste, der er frustrerede over, at de ikke kan få lov til at hilse flygtningene eller migranterne velkommen, men må overlade det til politi og hjælpearbejdere fra Røde Kors.
Ulrik Hasemann
»Hvis vi putter det i de der Røde Kors-containere, kører de det bare ud til butikkerne, og så er det ikke sikkert, at de nyankomne får glæde af det,« er der en ældre kvinder, der siger.
Monika, Lilja og Zora tager i Rema 1.000 for at købe ind til flygtningene, de stadig håber kommer over med færgen, for mad kan Røde Kors ikke smide i containere.
De går over til frugtafdelingen og smider bananer, ferskner, æbler, blommer og pærer ned i en kurv. Tyve af hver slags. Mens de udvælger de bedste frugter, kommer tre uniformerede politibetjente ind i butikken. Det virker til, at politiet er tilstede alle vegne i Rødby i dag.
»Jeg ville allerhelst selv give dem maden. Jeg vil se glæden i deres øjne,« siger Monika.
Med den blå og hvide Rema 1000- pose fyldt med frugt kører pigerne tilbage til havnen. De har hørt rygter om, at der kommer et nyt hold flygtninge med færgen omkring kl. 16. På havnen står mange af de samme aktivister fra tidligere på dagen stadig og venter. En kvinde holder et skilt, hvor der står »Welcome, we are not all bad«.
Hun udbryder opgivende, at det ikke nytter noget at blive ved med at vente, og at politiet alligevel ikke vil lade dem snakke med flygtningene. Alligevel bliver de fleste stående. Også Zora, Lilja og Monika.
Kommer tilbage i morgen
Mens de mange aktivister venter, står en lille dreng og kigger ud på vandet. Han hedder Achmed og er taget ned på havnen med sin far. For et år og tre måneder siden rejste han med sin far og mor og tre brødre til Danmark fra Syrien. I dag vil den syriske familie byde nye flygtninge velkommen.
Ulrik Hasemann
De tre piger står med deres pose fyldt til randen med frugt og tilbyder den femårige dreng, Achmed, et æble. Hvis flygtninge ikke får lov til at komme over med båden, så er der i det mindste nogen, der får glæde af frugten.
En gruppe lidt væk fra pigerne snakker om at køre tøj og mad til Tyskland. De har hørt, at asylcentrene dér gerne tager imod donationer. Hvis ikke der snart kommer nogle over med båden, tager de selv færgen til Puttgarden. Måske de kan finde nogle flygtninge, der har brug for maden og tøjet der.
Lilja, Monika og Zora kører tilbage til Rødbyhavn Hallen, da de må indse, at flygtningene heller ikke kom over med båden denne gang. Tilbage ved hallen har der samlet sig en hel horde af frustrerede aktivister, der vil ind til flygtningene.
Der går rygter om, at de vil storme stedet, så flere politibetjente møder op for at afskærme området. En medarbejder fra Røde Kors bliver tilkaldt for at berolige aktivisterne med, at de der er inde i hallen, har det godt.
De fleste bliver alligevel stående. Til sidst opgiver pigerne at finde nogen, de kan give frugten til. Men i morgen vil de igen køre til Rødby Havn.

