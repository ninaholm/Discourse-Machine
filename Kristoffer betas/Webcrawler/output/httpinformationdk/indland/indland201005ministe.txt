Minister ind i sag om Novo-krav til Københavns Universitet
Det er betænkeligt, at Københavns Universitet med millionbevilling fra Novo skal beskytte medicingigantens omdømme, lyder det fra begge sider i Folketinget. Sovialdemokraterne og DF vil drage videnskabsministeren ind i sagen
Både Socialdemokraterne og Dansk Folkeparti vil have videnskabsminister Charlotte Sahl-Madsen (K) til forholde sig til, hvorvidt det er problematisk, at universitetet også skal 'beskytte Novo-gruppens omdømme'.


 Det er både besynderligt og betænkeligt, at Københavns Universitet (KU) har accepteret kravet om at beskytte Novo-gruppens omdømme i forbindelse med oprettelsen af det nye center på Sundhedsvidenskab.
Sådan lyder reaktionerne fra et bredt politisk spektrum, efter at Information i går kunne fortælle, at universitetet for at få den historisk store bevilling på 885 millioner kr. skal efterleve fondens standarder for god forskningspraksis - og beskytte medicingigantens omdømme.
»Det lyder underligt, at KU er gået ind på de vilkår. De har gjort meget for at forsikre os om, at forskningen på centret var helt uafhængig,« siger Socialdemokraternes videnskabsordfører Kirsten Brosbøl.
Oppositionen afventer allerede et svar fra videnskabsminister Charlotte Sahl-Madsen (K), som skal redegøre for ansættelsesprocedurerne på det nye center.
Ministeren vil nu af både Socialdemokraterne og Dansk Folkeparti blive bedt om også at forholde sig til, hvorvidt det er problematisk, at universitetet også skal »beskytte Novo-gruppens omdømme.«
»Vi vil bede ministeren redegøre for, om det her er i overensstemmelse med universitetets forskningsfrihed,« >siger Kirsten Brosbøl.
Problematisk
Dansk Folkepartis forskningsordfører Jesper Langballe er heller ikke umiddelbart begejstret for, at universitetet har accepteret at beskytte medicinvirksomheden omdømme.
»Jeg kan godt se, at der er en pointe i kritikken. Selvfølgelig skal Københavns Universitet stå fuldstændig frit, så måske er formuleringen betænkelig. Det må vi tale med ministeriet om,« >siger han.
Venstres ordfører Malou Aamund bryder sig ikke om formuleringen.
»Alt hvad der kan stille spørgsmål ved den frie akademiske debat er problematisk. Samarbejde med erhvervslivet må aldrig ske på bekostning af den,« siger Malou Aamund og understreger, at der selvfølgelig skal være et krav om, at bidrags-ydere til universitetet bliver behandlet ordentligt:
»Men formuleringen er problematisk.«
Retningslinjer ønskes
Hun mener, at KU må lave nogle retningslinjer på området, så der ikke hersker nogen tvivl om, at universitetslovens ord om fri forskning overtrumfer eventuelle eksterne bidragyderes krav.
Som Information tidligere har beskrevet, har Københavns Universitet ansat mindst en leder, der kommer direkte fra Novo Nordisk. Det vakte kritik fra flere kanter - herunder Dansk Folkeparti. Men den del af historien mener Jesper Langballe er 'en and'.
»Det viser sig, at universitetet har headhuntet en fremragende forsker, som endda sandsynligvis må gå ned i løn,« siger Jesper Langballe.

