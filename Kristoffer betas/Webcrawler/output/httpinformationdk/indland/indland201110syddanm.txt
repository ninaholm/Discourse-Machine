Syddanmark hungrer efter højtuddannede
Mens de ledige københavnske akademikere venter i arbejdsløshedskøen, hungrer Sønderjylland efter kloge hoveder. Så udtalt, at de netop har iværksat et flerårigt projekt for at skaffe og holde på de højtuddannede. Akademikerne gider ikke bo i Udkantsdanmark, lyder vurderingen


Aldrig har der været så mange arbejdsløse akademikere som nu. Som Information i torsdag beskrev, viser de seneste ledighedstal fra fagforbundet DJØF, at hele 35,5 procent af de nyuddannede endnu ikke et år efter endt uddannelse er i job.Men problemet er tilsyneladende et københavnerfænomen. For i Region Syddanmark hungrer man ligefrem efter højtuddannet arbejdskraft — i en sådan grad, at man netop har iværksat et flerårigt projekt, der skal tiltrække og fastholde kvalificeret arbejdskraft til området.»Vi har et konkret problem i vores region, at de unge søger ud for at læse, og det er i sig selv fint. Problemet er bare, at de ikke flytter tilbage,« siger chefkonsulent i Region Syddanmark, Merete Woltmann.Job bliver ikke besat»Der er en del virksomheder, særligt vind- og grøn energivirksomheder, der helt klart siger til os, at de desperat står og mangler højtuddannet arbejdskraft,« siger hun. Således får regionen løbende henvendelser fra virksomheder, der brænder inde med stillinger, de ikke kan besætte.»Jeg har været til møde med en række virksomheder, som siger, at de har opgivet at få fat i de nødvendige medarbejdere, så de slår simpelthen ikke stillingerne op længere,« forklarer Merete Woltmann.Med bus til TønderAlene sidste år var der godt 4.000 flere højtuddannede, der flyttede fra regionen, end der flyttede til, og manglen på højtuddannet arbejdskraft i Syddanmark gælder både i det private og det offentlige.For at gøre noget ved problemet, sendte Tønder Kommune tidligere på året en bus til København alene med det formål at fylde bussen op med akademikere, køre dem på charmetur til Tønder og vise de københavnske kandidater, hvor meget Tønder har at byde på.Hos virksomheden Lodam i Sønderborg, der specialiserer sig i grøn teknologiløsninger og energieffektivisering, har man lige nu seks ubesatte ingeniørstillinger, og næste år bliver der op til 15 flere ledige stillinger. Direktør i Lodam, Kristian Strand, er ikke i tvivl om, hvorfor de højtuddannede er skræmt væk fra byen og fra de tyndtbefolkede landområder generelt.»Her er ganske dejligt i Sønderborg, men der er mange, der synes, det er langt væk. Jeg tror, folk er bange for, at der ikke er nogle kulturelle tilbud, at man ikke kan finde andre job i området, hvis man bliver træt at sit nye, og så videre. Det er bare svært at få folk hertil,« siger Kristian Strand.Også direktør for Danfoss i Sønderborg Gerhard Bertelsen kan melde om manglende arbejdskraft.»Der er jo rigtig mange af dem, der har en videregående, der synes, det er mere attraktivt at være i trekantområdet eller i Århus eller København. Og det kan vi godt mærke hos os,« siger Gerhard Bertelsen.Men én ting er, at visse områder i Syddanmark har et dårligt ry. Noget andet er de helt lavpraktiske overvejelser som, 'hvad med min ægtefælle?'. Hos Regionen Syddanmark er netop dét et af de afgørende tiltag i deres planer om at tiltrække arbejdskraft.»Vi kører en ordning, der hedder 'job-til-to', hvor vi i vores netværk forsøger at skaffe job til den medfølgende ægtefælle. Der er forskellige ordninger med en mentor i kommunen, og skulle der være venteliste i institutionerne, springer man køen over som tilflytter. Vi har en masse tiltag, som skal gøre det mere spiseligt at flytte hertil, men folk synes, det er langt væk,« forklarer Kristian Strand.De bedste i udlandetLigesom hos Lodam er det især ingeniører, området hungrer efter ifølge Region Syddanmark. I så høj grad, at man nu også aktivt efterlyser og forsøger at tiltrække udenlandsk arbejdskraft fra især Europa, men også fra ikke-europæiske lande.Men når Syddanmark efterlyser højtuddannet arbejdskraft i udlandet, er det ikke kun af geografisk nødvendighed. Der findes ganske enkelt ikke nok kvalificerede ingeniørkræfter i Danmark, vurderer ingeniørforeningen IDA fast.»Vi oplever ikke, at ingeniørerne går en stor ledighed i møde, tværtimod. Der er en efterspørgsel på kvalificerede ingeniører, især i de tyndtbefolkede områder. Vi er simpelthen nødt til at åbne for at hente højtuddannede udefra. Der er brug for nicheingeniører inden for eksempelvis elektronik og IT, og der findes der ganske enkelt ikke nok kvalificerede hænder til at besætte stillingerne — slet ikke i yderområderne. Så det handler ikke kun om mobilitet,« siger IDA-formand Frida Frost.
