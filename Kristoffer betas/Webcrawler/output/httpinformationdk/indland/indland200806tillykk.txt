Tillykke, du har vundet
Tusindvis af mennesker verden over lader sig stadig lokke af de såkaldte Nigeriabreve i håbet om at hjælpe folk i nød eller score den store gevinst. Et nyt speciale fortæller hvorfor


 "Vi sender dig denne mail for at give dig muligheden for at blive den stolte ejer af en Mercedes-Benz SUV. Du skal blot svare på tre testspørgsmål og sende dine svar til os hurtigst muligt."
Sådan lyder i dansk oversættelse indledningen til en af de tusindvis af spammails, mange danskere modtager hver dag. Men hvem er det, der hopper på den? 
"Det er alle lige fra universitetsprofessoren til arbejderen," siger Ditte Maria Bergstrøm, som sammen med Isis Amelie Hjorth netop har skrevet speciale i retorik på Københavns Universitet om de såkaldte Nigeriabreve.
"Ved at benytte klassiske retoriske kneb såsom at appellere til folks følelser, ved at spille på folks håb om en hurtig gevinst og ved at fremstå så troværdig som mulig, er det muligt at lokke mange mennesker. Og det rammer bredt, både uddannelsesmæssigt og socialt. Griskhed og naivitet er ikke bundet til specielle grupper," siger hun og tilføjer:
"Mange mangler stadig digital dannelse og tror fejlagtigt at en identitet på nettet er en identitet i den virkelige verden. Så når nogle af brevene bevidst indeholder stavefejl eller ubehjælpsomme formuleringer, får det en del mennesker til at tænke: 'jeg er klogere end dem' og 'den kloge narrer den mindre kloge - så der kan vel ikke ske noget ved at prøve.'"
Lukrativ forretning
Ditte Maria Bergstrøm fortæller, at 70-80 procent af Nigerias bruttonationalprodukt stammer fra spam ifølge et notat fra CIA, så selvom vi ikke ved, hvor mange der bider på, er der ingen tvivl om, at det er en lukrativ forretning.
For at øge troværdigheden benytter afsenderne benytter sig ofte af originalt brevpapir og logo fra velestimerede firmaer for eksempel Coca-Cola eller Mercedes. Og i eksemplet med Mercedesen skriver afsenderne, at de vil komme med et filmhold i løbet af et par uger. Igen for at spille på troværdigheden - Mercedes skal jo også have noget ud af det. Der er bare lige det med stempelafgiften, men hvis du betaler 10.000 kroner til en bestemt konto, vil bilen blive leveret i løbet af et par uger. Og når så pengene er betalt, er der lige det med en toldafgift og så videre. 
Ingen hjælp at hente
Men det er ikke kun for at score den store gevinst at så mange lader sig fuppe. Det kan lige så godt være for at hjælpe mennesker i nød. Mange kan ikke stå for hjertegribende og tilsyneladende troværdige beretninger om nødlidende ofre, så de lader sig trin for trin lokke til at sende store pengebeløb til kyniske bagmænd i den tro, at de gør en god gerning.
Når ofrene så opdager, de er blevet snydt, går de ofte til politiet, men her er der ikke meget hjælp at hente, fordi det er ganske umuligt at finde de anonyme bagmænd.
"Det er vigtigt for mig at pointere, at man absolut ikke skal gå i dialog med de mennesker," advarer Ditte Maria Bergstrøm.
"Bare et uskyldigt svar på en af deres mails kan medføre, at man sidder i saksen. De er utrolig gode til at indgyde tillid og troværdighed. Ifølge CIA er adskillige ofre endda blevet lokket til Nigeria, frataget deres pas og slået ihjel, så man skal virkelig passe på."


