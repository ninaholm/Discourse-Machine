Dobbeltspil om CIA-fly styrker ønsket om selvstændig grønlandsk udenrigspolitik
At den danske regering talte med to tunger i sagen om de hemmelige CIA-fangetransporter, får tidligere landstyreformand Lars-Emil Johansen til at ønske, at Grønland snarest selv overtager ansvaret for udenrigspolitikken
Daværende statsminister Anders Fogh Rasmussen, der her ses under et besøg i Grønland i 2007, lod året efter sin nærmeste udenrigspolitiske rådgiver, Thomas Arenkiel, kontakte den amerikanske ambassade i dybeste hemmelighed for at forsikre om, at selv om regeringen nu agtede at indlede en undersøgelse af de hemmelige CIA-flyvninger, så ville regeringen i virkeligheden gerne have sagen til at forsvinde så hurtigt og stilfærdigt som muligt.


 Når formanden for det grønlandske hjemmestyre Kuupik Kleist (IA) i denne uge mødes med statsminister Lars Løkke Rasmussen (V) og med udenrigsminister Lene Espersen (K), er et af punkterne i samtalerne givet på forhånd: Gårsdagens afsløring i Politiken af regeringens dobbeltspil, når det gælder bestræbelserne i 2008 på at trænge til bunds i sagen om CIA's hemmelige fangetransporter i dansk og grønlandsk luftrum.
»Givet at afsløringen er rigtig, er det en meget alvorlig sag,« er det eneste, som Kuupik Kleist vil sige, da  Information i går fangede ham i Oslo, hvor landstyreformanden er til olieforhandlinger. Yderligere kommentarer kan pressen først få efter samtalerne med den danske regering. Kleists forgænger, Lars-Emil Johansen (SIU), vil derimod gerne udtale sig. Han siger til Information, at han ikke er særlig forbavset over, at den danske regering har sagt én ting til offentligheden, herunder den grønlandske befolkning, og noget helt andet til de amerikanske myndigheder: »Det skete jo også i gamle dage,« siger Lars-Emil Johansen og henviser til 'brevet fra H.C. Hansen' som det mest illustrative eksempel: På trods af tilsagn om at holde Danmark og Grønland fri for atomvåben, gav daværende statsminister H.C. Hansen i al hemmelighed i november 1957 sin tilladelse til, at amerikanerne kunne oplagre 'ammunition af en særlig type', nemlig  a-våben, på Thule-basen i Nordgrønland.
»Så længe Danmark varetager udenrigspolitikken på Grønlands vegne, så kan man ikke udelukke den slags,« siger Lars-Emil Johansen, der håber, at afsløringen af dobbeltspillet om CIA-flyene vil styrke bestræbelserne blandt grønlænderne på selv at få ansvaret for udenrigspolitikken. I givet fald skulle det ifølge Lars-Emil Johansen ske i et samarbejde med Danmark.
Dobbeltspillet
»Til en begyndelse kunne Grønland overtage den arktiske politik, i og med at det er os, der bor her,« foreslår han.
Afsløringerne om VK-regeringens dobbeltspil i 2008 baserer sig på Wikileaks. Lækkede amerikanske indberetninger fra ambassaden i København til udenrigsministeriet i Washington viser, at danske topembedsmænd fra Stats- og Udenrigsministeriet henvendte sig og forsikrede om, at selv om den danske regering nu ville indlede en undersøgelse af de påståede hemmelige CIA-flyvninger i dansk og grønlandsk luftrum, så krævede Danmark ikke noget af USA - »i hvert fald ikke indtil videre« .
I flere år havde der gentagne gange været rygter fremme om et hemmeligt CIA-fangeprogram, hvor terrormistænkte blev flyttet rundt mellem hemmelige fængsler uden for domstolenes rækkevidde.
For underhåndskontakten til den amerikanske ambassade stod Thomas Arenkiel, der dengang var Anders Fogh Rasmussens nærmeste udenrigspolitiske rådgiver, og Michael Zilmer-Johns, der var udenrigsråd og ambassadør i Udenrigsministeriet, for. Kontakten blev vel at mærke etableret allerede dagen efter, at en kritisk tv-dokumentar om emnet var blevet vist på DR. Senere i forløbet tilbød den danske regering også, at amerikanerne kunne få indflydelse på formuleringen af de spørgsmål, som danskerne ville stille til den amerikanske regering.
Et gennemgående tema i ambassadør James P. Cains indberetninger er, at danskerne, som det blev formulerede allerede i den første indberetning om underhåndskontakten, »gerne vil have sagen til at forsvinde så hurtigt og stilfærdigt som muligt«.
Helt anderledes førte den danske regering sig frem i offentligheden. Her medgav man efter tv-dokumentaren, at sagen burde undersøges til bunds, og dertil nedsatte man nu en særlig embedsmandsgruppe med 48 medlemmer. Men da gruppens rapport var færdig i oktober 2008, var resultatet mildest talt pauvert. USA havde, trods de danske spørgsmål, ikke ønsket hverken at af- eller bekræfte, om de hemmelige flyvningerne med fanger havde fundet sted. Arbejdsgruppen havde derfor ikke kunnet besvare det allermest grundlæggende spørgsmål: Havde amerikanerne - således som tv-dokumentaren havde forsøgt at sandsynliggøre - brugt dansk og grønlandsk luftrum til hemmelige flyvninger med forpinte og bagbundne fanger?
På et pressemøde udtrykte daværende udenrigsminister Per Stig Møller (K) sin forargelse over, at amerikanerne ikke havde svaret. Det var, som udenrigsministeren valgte ordene, »totalt uacceptabelt«. Dermed døde sagen politisk, for hvordan skulle man kunne komme dybere, når amerikanerne nægtede at samarbejde? Dagbladet Politikens afsløringer viser nu, at på de indre linjer var det akkurat det resultat, som i dybeste hemmelighed var blevet aftalt.
Men som sagt forbavser det ikke Lars-Emil Johansen: »Jeg har som medlem af Folketinget selv stillet spørgsmål til udenrigsministeren om CIA-flyvningerne for at få bekræftet, at den danske regering ikke kendte til sagen,« siger han, »og der har regeringen svaret, at man ville stille spørgsmål til amerikanerne. Så hvis det er sandt, at regeringen har spillet dobbeltspil, så er det en meget alvorlig sag. For ikke alene har regeringen så vildledt den danske og grønlandske befolkning, regeringen har også sagt urigtige ting til Folketinget«.
Lars-Emil Johansen hilser med tilfredshed, at Enhedslisten vil have en forespørgselsdebat om afsløringerne: »Det er flot og rigtigt, at også danske politikere vil til bunds i sagen nu.«
For Lars-Emil Johansen er der næppe tvivl om, at afsløringen vil sætte skub i bestræbelserne på at få Grønland til selv at overtage udenrigspolitikken: »Helt afgjort. Det gør det for mig, og det bør det gøre for alle grønlændere. Hvis det er rigtigt, er det et klokkeklart bevis for, at Grønland selv skal stå for udenrigspolitikken.«


