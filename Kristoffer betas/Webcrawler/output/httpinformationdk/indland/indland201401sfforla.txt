SF forlader regeringen, Vilhelmsen går af
SF forlader regeringen og Annette Vilhelmsen går af som formand efter et dramatisk døgn præget af Dong-salget
 
	Flere medlemmer af folketingsgruppen har gjort det klart, at de vil ikke vil respektere Annette Vilhelmsens krav om, at SF'erne siger ja til salg af Dong aktier til Goldman Sachs. Det er den udvikling, der nu får Annette Vilhelmsen til at tage konsekvensen og gå af


 
	Annette Vilhelmsen er færdig som formand for SF - og SF er færdige i regeringen. Det står klart efter et dramatisk døgn i SF, hvor salget af dele af Dong Energi til Goldman Sachs har splittet partiet.

	Der er pressemøde med Annette Vilhelmsen klokken 10.30 i SF's gruppeværelse, oplyser SF. Her vil hun fremlægge sin begrundelse for beslutningen.

	På vej ind til afstemning i folketingssalen om Dong salget var tidligere SF-minister Ole Sohn barsk i sin kritik af partifællerne.

	»SF kan ikke agere som et ansvarligt parti. Det er noget af de mest pinlige og latterlige, jeg har oplevet,« siger SF's kulturordfører Ole Sohn, som var gruppeformand, før SF kom i regering, under Villy Søvndal som formand.

	Flere medlemmer af folketingsgruppen har gjort det klart, at de ikke vil respektere Annette Vilhelmsens krav om, at SF'erne siger ja til salg af Dong aktier til Goldman Sachs.

	Det er den udvikling, der nu får Annette Vilhelmsen til at tage konsekvensen og gå af.

	»Vi står i en opbrudssituation. Ikke blot i SF, men på venstrefløjen,« siger SF'eren Karsten Hønge, der om nogen fik Dong-lavinen til at rulle i SF med markante udtalelser i mod Annette Vilhelmsens linje.

	»Det er nødvendigt for SF at få et nyt fundament for SF at stå på,« siger Karsten Hønge.

	Ole Sohn kan ikke svare på, hvem der nu skal være formand for SF. Det mest oplagte bud er formentlig transportminister Pia Olsen Dyhr, der har markeret sig som en driftsikker minister, og som også stillede op som formandskandidat mod Villy Søvndal.

	SF's landsledelse bliver ifølge Ritzaus oplysninger samlet torsdag aften, så de kan indkalde til landsmøde.

	Landsmødet skal holdes om en måneds tid, så der kan vælges en ny formand.

	SF's afgang fra regeringen betyder samtidig, at statsminister Helle Thorning-Schmidt skal gennemføre en større ministerrokade. Alle SF's ministerier skal fordeles mellem Socialdemokraterne og De Radikale.

	Det vil formentlig betyde udpegningen af en række nye ministre. Statsministeren kan dog også vælge at sammenlægge nogle mindre ministerier i forbindelse med rokaden.

