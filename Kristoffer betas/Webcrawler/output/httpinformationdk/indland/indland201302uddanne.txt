Uddannelse er vejen frem, men systemet skal geares til det
En analyse af uddannelse i kontanthjælpssystemet fra Arbejderbevægelsens Erhvervsråd giver medvind til regeringens forslag om at få alle unge under 30 i uddannelse. Men uddannelsessystemet skal tilpasses, råder eksperter
I regeringens udspil ’Alle kan gøre nytte’ bliver alle kontanthjælpsmodtagere under 30 år pålagt at tage en uddannelse, hvis de er i stand til det.


 Uddannelse er vejen ud af kontanthjælpen for de unge. Det lyder enkelt, men ifølge en ny analyse fra Arbejderbevægelsens Erhvervsråd er uddannelse opskriften på at få de unge ud af kontanthjælpssystemet. Chancerne for at komme i beskæftigelse forøges med 67 procent, hvis man giver unge kontanthjælpsmodtagere en uddannelse, og risikoen for at ryge helt ud af arbejdsmarkedet formindskes med op til seks gange.
»Man får en meget bedre tilknytning til arbejdsmarkedet. Det ufaglærte arbejdsmarked er langt mere usikkert. Hvis du får en uddannelse, er jobsikkerheden større,« siger direktør i Arbejderbevægelsens Erhvervsråd Lars Andersen.
AE har målt effekten af at give en uddannelse til kontanthjælpsmodtagere ved at følge de unge, der var uuddannede langtidsmodtagere af kontanthjælp i 1994. Og for den gruppe har uddannelse betydet større beskæftigelseschancer, højere indkomst og mindre offentlig forsørgelse, fortæller Lars Andersen. Derfor bakker han helt op om regeringens forslag til en ny kontanthjælpsreform, ’Alle kan gøre nytte”;, hvor alle kontanthjælpsmodtagere under 30 år bliver pålagt at tage en uddannelse, hvis de er i stand til det.
»Vi har igennem de sidste fem-ti år argumenteret for, hvor afsindigtvigtigt det er, at de unge får en uddannelse, fordi de har hele fremtiden foran sig på arbejdsmarkedet. Alt, hvad der kan krybe og gå af analyser, viser, at den sikre vej til at få en bedre tilknytning til arbejdsmarkedet, er at få en uddannelse.«
Afgørende at ruste de unge
Ifølge Beskæftigelsesministeriet er mere end 50.000 unge under 30 år på kontanthjælp i dag, og langt de fleste af dem har aldrig taget en uddannelse. Erhvervsskolerne er blandt de uddannelsesinstitutioner, der skal varetage opgaven om at uddanne de unge, og formand for Erhvervsskolelederne, Peter Amstrup, kalder forslaget ’positivt og gennemtænkt’.
»Der skal ikke være nogen tvivl om, at vi vil gøre alt det, der skal til, for at få det her til at lykkes,« siger han. Men han lægger dog vægt på, at ungdomsuddannelserne ikke kan varetage opgaven, før de har sikret sig, at de unge har de fornødne faglige kvalifikationer samt motivationen til at tage en uddannelse
»Mange af de unge har dét problem, at de ikke tror på, at de kan tage en uddannelse – og det er formentlig dem, der er lettest at få i gang. Men så har vi jo også alle dem med misbrugsproblemer, sociale problemer og meget andet,« siger Peter Amstrup, »hvis man tror, at man bare kan lukke dem ind i ungdomsuddannelserne, og så tager vi os af det, begår man altså en graverende fejl«.
I regeringens udspil får kommunerne da også pligt til at teste de unges læse-, skrive- og regnefærdigheder for at afklare, om de er i stand til at gennemføre en uddannelse. Alligevel tager Peter Koudahl, lektor ved Aalborg Universitet med speciale i erhvervsskoler, samme forbehold som formanden for erhvervsskolerne.
»Det er ikke nok bare at kigge på de unges mangler – man må også kigge på systemets begrænsninger. Ellers risikerer man at presse nogle unge mennesker ind i et system, som ikke kan rumme dem eller håndtere dem,« siger han.
Men det er ikke sikkert, at det er alle, der ønsker en uddannelse, forklarer Henning Jørgensen, arbejdsmarkedsforsker og professor ved Aalborg Universitet:
»Det er jo en smuk tanke, at alle unge skal have uddannelse, men det er bare ikke alle, der vil det – og så flygter de fra det,« siger han, »reformen risikerer også at blive en succes ved, at nogle bare forsvinder ud af systemet. Nogle, som ikke mener, at de vil have en uddannelse eller tage et nyttejob. De forsvinder så at sige bare ud i skoven. Ud af statistikken. De vælger så alternativ forsørgelse eller at blive forsørget,« siger Henning Jørgensen.
 
 

