Hvad koster det at uddanne en gymnasielærer?
Universiteterne får flere penge for at uddanne matematikere end psykologer, men de såkaldte STÅ-takster er helt vilkårlige. Der er brug for en analyse af, hvad uddannelserne reelt koster


 Såvel universiteterne som andre institutioner, der udbyder lange og mellemlange videregående uddannelser, får betaling efter, hvor mange studerende, der gennemfører et års uddannelse. Den betaling kaldes STÅ-takster. 
På mange måder er det et meget mærkværdigt prissystem, der belønner producenten udelukkende efter mængde uden hensyn til kvalitet. Det svarer næsten til et gammelt sovjetisk prissystem, der belønnede produktionen af søm efter vægt, hvilket selvfølgelig medførte en enorm overproduktion af femtommersøm.
Et andet, lige så mærkværdigt træk ved takstsystemet er de priser, der tildeles de enkelte uddannelser. En ingeniørstuderende, der gennemfører et års studium, udløser knap 100.000 kr., en gymnasielærer, der underviser i matematik, giver 65.000 kr., mens en gymnasielærer, der underviser i dansk, giver 40.000 kr. Taksten for et års gennemført studium på psykologi er ligeledes 40.000 kr., mens folkeskolelærer-uddannelsen giver 60.000 kr. 
Man kan betragte dette prissystem fra to vinkler. Den ene er samfundets - dvs. politikernes - værdifastsættelse af de enkelte uddannelser. Den anden er prisfastsættelse ud fra de udgifter, som institutionerne har i forbindelse med de enkelte uddannelser.
Studier tilpasses
Det kan selvfølgelig ikke afvises, at prissystemet afspejler politikernes værdisættelse af de enkelte uddannelser, men i så fald synes eksempelvis prisforskellen på at uddanne en gymnasielærer og en folkeskolelærer at være besynderlig. 
Lige så mærkværdigt forekommer det, at prissystemet på ingen måde er i overensstemmelse med de signaler, der kommer fra samfundet i øvrigt gennem arbejdsmarkedet. Her har løn- og beskæftigelsestallene gennem mange år vist, at uddannelsen af læger, dataloger, økonomer og jurister burde give den højeste STÅ-takst. 
Det er vanskeligt at afgøre, om prissystemet afspejler omkostningerne ved de enkelte studier, alene af den grund at de enkelte uddannelser selvfølgelig er tilpasset den gældende takst. Dette indebærer, at eksempelvis de samfundsvidenskabelige bachelorstudier gennemføres med store forelæsningshold med op til 500 studerende. 
Resultatet er selvfølgelig lavere kvalitet, manglende kontakt til lærerne, frafald osv. set i forhold til det mulige resultat. En opgørelse af, hvad en uddannelse faktisk koster, vil således ikke besvare det relevante spørgsmål. 
Sandheden er da også, at det nuværende takstsystem - set fra denne vinkel - i bedste fald afspejler nogle udokumenterede fortidige forestillinger om, hvad det koster at producere en læge, jurist osv.
Nulsumspil
Da takstsystemet således må betegnes som helt vilkårligt, skulle man tro, at der også let kunne opnås enighed om at få foretaget de analyser, der påviser de relevante udgifter, arbejdsmarkedets og samfundets behov osv. 
Det har ingen vovet endnu, hvilket formentlig også skyldes, at uddannelsesinstitutionerne anser det for at være et nulsumspil, hvor nogle uddannelsers eventuelle gevinst betales af andre uddannelser. Det hævdes for tiden, at sektoren skal tilføres flere ressourcer, og alle uddannelser skal nu igennem en akkreditering. Akkrediteringsinstitutionens ressourcer kunne med fordel anvendes til at få foretaget de relevante analyser. 
Disse analyser ville også vise, at politikernes ønske om uddannelser i verdensklasse kræver, at der anvendes ressourcer svarende til dem, der anvendes på de bedste uddannelsesinstitutioner i verden. Det ville givetvis få sveden frem på finansministerens pande, men langt mindre kunne også gøre det og stadig være en forbedring i den rigtige retning.

Svend Hylleberg er dekan på Det Samfundsvidenskabelige Fakultet på Aarhus Universitet

