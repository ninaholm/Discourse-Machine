Danskerne vil ikke droppe euro-forbehold



 Danskerne vil bevare EU-forbeholdene, hvis de skal tage samlet stilling. Ifølge en meningsmåling, som Catinét Research har lavet for Ritzau, ville det ende med et nej, hvis de fire forbehold blev sendt til folkeafstemning samlet. 40,4 procent af de adspurgte siger nej, mens 37,8 procent ville stemme ja. Knap en femtedel er fortsat i tvivl. Mange danskere er stadig modstandere af at skifte kronen ud med euroen, mens der tegner sig et vælgerflertal for at afskaffe rets- og forsvarsforbeholdene. Især de socialdemokratiske vælgere vil bevare forbeholdene, og 45 procent ville forkaste en samlet pakke, hvis den kom til afstemning nu. Kun 33 procent ville stemme ja, og S-vælgerne er dermed ude af trit med partitoppen, der ønsker en en samlet afstemning. 

