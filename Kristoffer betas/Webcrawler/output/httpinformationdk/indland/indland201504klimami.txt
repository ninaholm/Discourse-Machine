Klimaministeren vil lukke for ny skifergas
Der vil ikke blive givet flere tilladelser til at bore eller udvinde skifergas i Danmark, siger klimaministeren. Boringer i Nordjylland og Nordsjælland bliver dog ikke stoppet


 Der kommer ikke flere tilladelser til at bore efter skifergas, så længe de radikale har noget at skulle have sagt. Det siger klima- og energiminister Rasmus Helveg Petersen (R) i et interview med Information lørdag.
»Fra de radikales side kommer vi ikke til at give flere tilladelser til skifergasboringer,« siger han.
– Gælder det, så længe du er minister?
»Nej, så længe de radikale er de radikale. I et valgår har jeg brug for at sige, at det kommer vi ikke til at gå med til i fremtiden.«
Dermed ophøjer ministeren det midlertidige stop for nye skifergastilladelser, som daværende klimaminister Martin Lidegaard indførte i 2012, til permanent radikal politik.
Stoppet for skifergastilladelser får dog ikke betydning for franske Total, der allerede har licens til at lede efter og udvinde skifergas og til maj påbegynder prøveboringer i Nordjylland.
»Jeg mener ikke, at man med tilbagevirkende kraft kan blokere en tilladelse, som man har fået efter alle lovens regler, og som de har haft tiltro til,« siger ministeren.
Det forbehold betyder, at ministerens melding mødes med blandede følelser hos miljøorganisationen Greenpeace.
»Det er et lille skridt i den rigtige retning, hvis de radikale gør det midlertidige stop for nye tilladelser til deres permanente politik. Men det er dybt kritisabelt, hvis det betyder, at de dermed accepterer udvinding af skifergas fra de to eksisterende licensområder i Nordsjælland og Nordjylland,« siger klima- og energimedarbejder Tarjei Haaland.
Hos Venstre undrer man sig over ministerens skifergasstop.
»Det er fuldstændig uansvarligt at afskrive sig muligheden for at udvinde skifergas, inden vi ved, om der er noget, og om det i så fald kan udvindes miljømæssigt forsvarligt. Det ligner et grønt flip, som mest handler om at føre valgkamp,« siger energiordfører Lars Christian Lilleholt, der vil lade skifergaseventyret fortsætte, hvis Venstre får regeringsmagten ved det kommende valg. 
»Vi siger ja til skifergas. Hvis der er skifergas i den danske undergrund, så skal vi også udvinde den, så længe det kan foregå miljømæssigt forsvarligt,« siger han. 
Klimaministerens udmelding står i skarp kontrast til den socialdemokratiske linje. Thomas Jensen, erhvervsordfører for socialdemokraterne, udtaler i en skriftlig kommentar, at »miljømæssigt forsvarlig« udvinding er i orden. »Det er regeringens holdning – og Socialdemokraternes position.«
 
Læs Information i morgen

