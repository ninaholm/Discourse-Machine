Boxer vandt udbud om digitalt tv



 Boxer er forpligtet til at distribuere et mangfoldigt programudbud med blandt andet regionale nyhedsudsendelser, en nabolandskanal, underholdning, musik, sport, nyheder samt populær videnskab. Selskabet skal nu træffe endelige aftaler med de tv-kanaler, der skal indgå i tv-pakkerne på det digitale net. Boxer har også lovet, at der startes to nye danske kanaler. Som led i Boxers bud bliver det muligt for seerne at vælge mindst tre enkeltkanaler uden tilknytning til tv-pakkerne.
Boxer skal samarbejde med DR og TV 2, der allerede sender digitalt tv i ét sendenet. Desuden skal man samarbejde med et selskab, der bliver ansvarlig for en stor informationskampagne, der snart skydes i gang i forbindelse med lukningen af det analoge tv.
ritzau

