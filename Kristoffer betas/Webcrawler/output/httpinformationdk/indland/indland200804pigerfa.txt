Piger får stress i skolen



 Flere og flere børn og unge mennesker oplever stress, og det er især pigerne, der er hårdt ramt.
Piger i 9. klasse har en langt mere stressende hverdag end drengene. Det føler de i hvert fald, viser nye tal fra Statens Institut for Folkesundhed, skriver flere aviser torsdag. 
 Hver 10. pige oplever et højt stressniveau, mens det kun er hver 20. dreng. Og over halvdelen af pigerne føler sig 'medium'
stressede.
 Det er fordi piger har et højere ambitionsniveau end drenge, siger forsker på Danmarks Pædagogiske Universitet, Niels Ulrik Sørensen, til Metroxpress.dk
 - Piger lægger større pres på sig selv end drenge og er mere målrettede. Derfor præsterer de også bedre i både folkeskolen og gymnasiet. Men det her viser jo, at det også har konsekvenser for pigerne.
 De stressede unge er oftere syge, har højere indtag af medicin og sover mindre end syv timer om natten. Forskellen på stressniveauet mellem unge viser sig at fortsætte i 16-24-års alderen. Mønstret hænger fast også senere i livet, fordi risikoen for stress udspringer af hele måden, man tænker opdragelse af kønnene
på.
 - Piger bliver opdraget til, at det er vigtigt at arbejde rigtig meget og seriøst for at blive til noget, siger Niels Ulrik Sørensen.
 Drengene forventes derimod ofte at have en laissez-faire-holdning til skolen, men med tiden bliver de mere hårdhudede og gode til at prioritere deres styrkeområder.
 - De er ikke bange for ikke at kunne tingene, som kvinder ofte er. De tør tage chancer og sætte ind, dér hvor de er gode, og det er en gevinst på arbejdsmarkedet, siger Niels Ulrik Sørensen til Metroxpress.dk.
 Ifølge Birgitte Larsen, der er formand for Stress Foreningen, er det et kæmpe problem, at teenagepiger stresser.
 - Problemet har været støt stigende den seneste tid, men især det sidste par måneder har vi fået mange opkald fra piger fra 15 år og opefter. Og det er dybt bekymringsvækkende. Undersøgelser har vist, at kronisk langvarig stress nedbryder hjernecellerne. Der opstår simpelthen mørke huller i hjernen, når man scanner den. Og tænk hvad det så må gøre ved børn, siger Birgitte Larsen til B.T.
 Statens Institut for Folkesundhed har fulgt 5.000 skoleelever de sidste tre år af folkeskolen.

