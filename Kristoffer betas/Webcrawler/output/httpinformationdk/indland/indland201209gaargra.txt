Hvor går grænsen for, hvad staten kan sætte dig til?
Er det rimeligt at sætte en højtuddannet til at feje gader og samle skrald?


 Søndag kunne man på DR 2 møde Robert Nielsen, der, med kun få afbrydelser, har været på kontanthjælp i 11 år og ifølge sig selv er ’et dovent svin, der har det godt med at hæve bistandshjælp for tiden.’ Robert Nielsen er ikke interesseret i at komme i aktivering eller i at arbejde som for eksempel pedel. I stedet vil han hellere have et job, hvor han kan få lov at debattere samfundet og bruge sin viden.
Forleden kunne man i Jyllands Posten læse, at Fagforbundet for it-medarbejdere, PROSA, har lagt sag an mod Fanø Kommune, efter en 58-årig grafisk designer har fået et seniorjob, hvor hun skal feje gader og samle skrald.
Hvor går grænsen for, hvad staten kan sætte dig til. Her er fire svar:
Frederik Dehlholm, formand for Magistrenes A-kasse: Man vil genere akademikere
Hvor går grænsen for, hvad staten må sætte arbejdsløse til?
»Det skal jo være et job, de kan bestride i forhold til helbred og kvalifikationer. I betragtning af, at der desværre er mange arbejdsløse, synes jeg også, man skal anlægge et samfundsmæssigt perspektiv ud oversynet på den enkelte. Vi skal helst sætte folk i de jobs, hvor de brugerderes kvalifikationer, for det får vi som samfund også mest ud af.«
Hvad gør man så, når der er rigtig mange arbejdsløse akademikere og ikke så mange job, der passer til deres kompetencer?
»Jeg synes, det er fornuftigt, at man opfinder nogle seniorjobs, for der er helt sikkert nogle behov, som akademikerne i kommunerne vil kunne gøre noget rigtigt fornuftig ved i stedet for at samle skrald op. Der er mange muligheder, hvor man vil kunne bruge folks kompetencer på en måde, der giver mening, f.eks. trafiksikkerhed, kulturtilbud, grønnejob mv.«
Er det ikke en lidt forkælet holdning, når nogen ikke vil tage et pedeljob, hvis de får det tilbudt?
»Hvorfor sætte en akademiker til et pedeljob, når der er mange tusindeikke-akademikere, som sikkert også vil være bedre til et pedeljob? Jeg forstår ikke logikken i det. For mig virker det som om, at man er ude på at genere akademikere. Hvis man er uddannet til åndens og ikke håndens arbejde, så er man altså ikke så god til at være pedel som folk, der har mere håndværksmæssige kompetencer.«
Lars Munck, Arbejds-markedspolitisk chef i DJØF: Akademikere er villige
Hvor går grænsen for, hvad staten må sætte arbejdsløse til?
»Hvis man kigger på lovgivningen, så er der jo ikke grænser for, hvad man kan sætte folk til. Det er sådan, at akademikere kan sættes til alt arbejde, og de kan kostes rundt i landet med en længere transporttid end alle andre grupper. Så efter lovgivningen kan de sætte til alt. Vi har så spurgt vores medlemmer, hvor parate de er til at gå på kompromis for at få et job. De er umådeligt kompromisvillige. Jo længere tid, de har været ledige og jo ældre, de er, desto mere villige er de til at gå på kompromis.«
Hvad mener du om dét?
»Det er formentligt samfundsmæssigt spild at sætte en nyuddannet i Netto, hvis ikke det fører videre til noget, der matcher de kompetencer, den pågældende har. Og det er en urimelig konkurrencesituation at sætte andre faggrupper i, for der findes masser af ufaglærte, der gerne vil have de job.«
Er det fair, at man siger nej til et job, hvis man føler sig overkvalificeret til det?
»Det er jo svært at vurdere, hvornår man er overkvalificeret, og hvornår man ikke er. Det er sådan lidt forkælet, synes jeg, for hele forsikringssystemet bygger jo på, at man får dagpenge for at stå til rådighed for arbejdsmarkedet, og derfor forpligter man sig også til at tage det arbejde, man får anvist.«
»Man kan så altid i enkeltsager diskutere, om det er særligt smart, men det er logikken i forsikringssystemet.«
Henrik Dahl, sociolog: Kræsenhed giver intet job
Hvor går grænsen for, hvad staten må sætte arbejdsløse til?
»Man skal selvfølgelig ikke sætte folk til farligt og uværdigt arbejde, det er klart. Sådan noget ren beskæftigelsesterapi, som de ting, man kunne læse i Dagpengeland, at Lau Aaen kom ud for. Den slags meningsløse ting er jo uværdige. Så alle mennesker har krav på et reelt og sikkert arbejde.«
Hvornår kan man så tillade sig at sige nej til et job?
»Jeg synes i stedet, at man skal vende det om og se sådan på det, at der er nogle attituder, der er en opskrift på at opnå succes, og så er der nogle attituder, der er opskrift på fiasko. Og den meget kræsne attitude i forhold til job, er ikke en opskrift på succes. Jeg kender i hvert fald ikke nogen, der nogensinde har fået succes ved at være meget, meget kræsne, men jeg kender masser af folk, der har fået succes ved i en periode at tage et eller andet job, som måske ikke var så meningsflydt, men som gav penge, indtil der kom bedre muligheder.«
Men er det ikke meget fair, at man ikke vil tage et arbejde, som man føler sig overkvalificeret til?
»Det er ikke en attitude, jeg kan forstå. Så når folk har den dårlige attitude, så synes jeg, man er nødt til at fortælle dem, hvad der er en opskrift på succes, og hvad der er en opskrift på fiasko. Hvis jeg ikke kunne leve af at skrive, så ville jeg jo også lave noget andet, for så har verden åbenbart ikke brug for mit skriveri. Jeg ville da i hvert fald ikke bare sætte mig ned og tude.«
Bettina Post, formand for Dansk Socialrådgiverforening: Der er jo klare regler
Hvor går grænsen for, hvad staten må sætte arbejdsløse til?
»Der er jo et regelsæt på området, som klart formulerer, at der skal laves en individuel plan, hvor der skal tages hensyn til den lediges ønsker og kompetencer og arbejdsmarkedets behov. Og så er der bl.a. et krav om, at hvis man bliver tilbudt et rimeligt arbejde, så skal man påtage sig det. Ellers kan man miste dagpenge og kontanthjælp. Spørgsmålet om, hvad et rimeligt arbejde er, bliver lidt filosofisk, for der er jo ikke nogen job, der er finere eller bedre end andre.«
Er det retfærdig at sætte en grafisk designer til at samle skrald?
»Umiddelbart tænker jeg, at hvis man har forsøgt at se, om man kunne bruge hendes kompetencer – og det må man gå ud fra, at de har gjort, for det er jo også i Fanø Kommunes interesse – så kan man sige, at hun undgår at miste retten til dagpenge, ved at man tilbyder hende et andet job. At hun så ikke synes, at det er drømmejobbet, det kan man jo ikke tage fra hende. Men jeg synes sådan set, at det er rimeligt nok.«
Er det ikke meget fair, at akademikere ikke gider sidde ved kassen i Netto efter at have brugt seks år på universitetet?
»Jo, det er uhensigtsmæssigt, at kandidater skal sidde ved kassen i Netto, når vi nu har arbejdsløse, som ikke har de akademiske kompetencer. Derfor skal man forsøge alt, hvad man kan, for at få puslespillet til at gå op, så de, der har nogle stærke faglige kompetencer, får lejlighed til at bruge dem.«

