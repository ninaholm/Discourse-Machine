På jagt efter borgerligheden
Konservative skal være Danmarks mest borgerlige parti, slog partileder Lars Barfoed fast flere gange under partiets landsråd i weekenden. Men hvad er borgerlighed i 2012?
Selv om Konservative fik en ordentlig lussing ved sidste valg og siden har stået rigtig dårligt i meningsmålingerne, var partimedlemmerne optimistiske, da de mødtes til konservativ landsråd i Herning i går. Borgerligheden skal redde partiet, mener de.


 Irritationen lyste ud af ham, selv om det var tydeligt, at han var forberedt på at få spørgsmålet. Men han virkede bare til at have så inderligt meget imod at svare på det. Han kiggede ned i gulvet, trak vejret dybt og begyndte så på den remse, han på forhånd vidste, han skulle af med på et eller andet tidspunkt i løbet af dagen, når en journalist spurgte:
»Hvad er egentlig forskellen på jer Konservative og Venstre?«
»Det er noget sjovt noget det med forholdet mellem Konservative og Venstre,« indledte Lars Barfoed, partileder for Konservative, sit svar.
»Jeg vil ikke fortælle om Venstres politik. Min måde at drive politik på er ved at fortælle, hvad Konservative står for,« sagde han.
Og det fik han også mulighed for i løbet af weekenden, hvor op mod 800 medlemmer af Konservativevar samlet til landsråd i Herning. Her var de samlet for at blive enige om et nyt partiprogram, der skal erstatte det nu forhenværende program, som nåede at overleve i 12 år. 12 år, hvor de konservative sad i regeringog dannede et tæt partnerskab med Venstre, og derfor var spørgsmålet også så oplagt, når Lars Barfoed foretrukne sætning hele weekenden var:
»Konservativeskal være Danmarks mest borgerlige parti.«
»Vi har sat den ene reformdagsorden efter den anden de sidste 10år,« fortsatte Lars Barfoed sit svar på, hvordan de konservatives borgerlighed adskiller sig fra Venstres og Dansk Folkepartis.
»Det har vi også gjort i dag. Det har Venstre aldrig været med på, og selv i dag afviser Venstre de forslag til reformer, vi foreslår. Hver gang vi er kommet med borgerlige reformforslag, harVenstre været imod. Men vi fik det gennemført. Vi fik ændret efterlønnen. Vi fik dagpengereformer. Vi fik skattelettelser. Vi er et mere markant borgerligt reformparti, end Venstre er. Men grundlæggende har vi et helt andet afsæt, fordi konservatisme ikke er liberalisme. Jeg har ingen intentioner om at skulle angribe Venstre eller i øvrigt markere mig specielt i forhold til Venstre,« fuldendte Lars Barfoed sit svar.
Frihed og fællesskaber
Stemningen blandt Konservative græsrødder var god og løssluppen på landsrådet. Selv om partiet fik et af sine ringeste valg for et års tid siden, vel næppe har været længere væk fra ministerkontorerne, og at parkeringspladsen ved Herning Messecenter ikke længere blev fyldt af ministerbiler, emmede foyeren af optimisme. En optimisme, der helst ikke ville se bagud – men kun fremad.
En, der har et helt aktuelt billede af, hvor den konservative borgerlighed skal findes lige nu, er partiets gruppeformand, Brian Mikkelsen. Han var på landsrådet formand for det redaktionsudvalg, der skulle forsøge at forene de ændringsforslag, medlemmerne havde stillet til de udkast til nyt partiprogram, som partiets hovedbestyrelse havde godkendt.
»Vi er et pragmatisk og reformorienteret parti, som ikke tror på, at der findes et ideologisk funderet idealsamfund, som vi partout skal stræbe hen imod. Så vi adskiller os fra socialismen og liberalismen, fordi løsningerne ikke bare kan slås op i en gammel bog,« siger Brian Mikkelsen.
Giv ansvaret tilbage til borgerne kalder de konservative deres nye partiprogram, der sætter ord på, hvordan partiet bliver det mest borgerlige parti i Danmark.
»Der skal være en god balance mellem frihed og fællesskaber inden for de naturligt givne fællesskaber. Det er først og fremmest familien og vores fædreland. Der skal vi skabe så frie rammer som muligt for den enkelte. Vi insisterer på, at dansk kultur, historie, kristendom og vores kongehus er blivende værdier, som skal være base for den politik, vi fører,« siger Brian Mikkelsen.
Og den linje må man sige, der var opbakning til blandt de delegerede. Den største applaus fik Lars Barfoed, da han i sin åbningstale sendte en tak til de danske soldater i Afghanistan. Og da tidligere folketingsmedlem Helge Adam Møller spontant bad om taletid, fordi Konservativ Ungdom havde stillet forslag om, at partiet skulle arbejde for at afskaffe værnepligten, høstede han et meget medlevende bifald for at stille et »modændringsforslag«, så de Konservative i stedet fortsat »kæmper« for værnepligten.
På listen over borgerlige reformer, hvor Lars Barfoed ifølge sig selv har sat flueben ud for en lang række, er der efter landsrådet kommet et par nye ønsker. Øverst står nu en reform af det, som Barfoed kalder »Tilskudsdanmark.«
»Det her samfund bliver mere og mere bureaukratisk. Vi har en voksende jungle af tilskud, der er tossede. Det skal der ryddes op i,« siger Lars Barfoed.
I de kommende uger forventes det, at justitsminister Morten Bødskov (S) vil indkalde Folketingets partier til forhandlinger om en reform af Kriminalforsorgen. Her ønsker Konservative, at der bliver bygget et nyt fængsel specielt til rockere.
»Det er rigtig godt, at politiet er så gode til at fange rockere og bandemedlemmer, men så skal vi altså også have nogle fængsler, vi kan placere dem i. De skaber utryghed i samfundet, og det kan vi ikke have,« siger Lars Barfoed.
Med et nyt partiprogram under armen er Lars Barfoed klar til at forsøge at overbevise flereom, at Konservative er partiet for borgerligheden. Men med den nedtur, partiet har oplevet de seneste år, er han godt klar over, at vælgerne ikke automatisk vil valfarte tilbage til partiet.
»Det kommer ikke fra den ene dag til den anden. Vi laver nu en rigtig god platform, så skal vi kommunikere det klart og tydeligt i de kommende uger og måneder. Vi skal ikke sige et eller andet smart for at få stemmer. Jeg vil hellere have en stabil opbygning, fordi så holder det også på længere sigt.«

