Forsvaret vil bruge kamptestede israelske våben
Forsvaret står over for at indkøbe adskillige nye våbensystemer, hvor israelske våbenproducenter er blandt mulige leverandører. Ifølge eksperter er det problematisk, fordi våbnene kan være afprøvet i de besatte områder
Den langvarige konflikt mellem Israel og Gaza har skabt, hvad der kaldes et ’unikt laboratorium’ for udvikling af våben for israelerne. Det gør deres våben til en attraktiv vare, som det danske forsvar gerne vil bruge.


 Forsvarets »påtænker« at købe våbensystemer fra israelske våbenproducenter til brug i bombningerne af Islamisk Stat (IS) i Irak. Det fremgår af en aktindsigt, som information har fået. I den forgange uge har der været kritik af det forestående køb af artilleri, som muligvis også skal leveres af et israelsk firma, men der kan altså være flere indkøb på vej.
De pågældende våben er ifølge producerne »kamptestede«, og det er ifølge kritikere bekymrende. For selv om det ikke er til at vide, præcist hvor de forskellige våbensystemer er blevet afprøvet henne, frygter NGO’er og politikere, at det kan være i de palæstinensiske områder, eksempelvis i Gaza.
Ekspert i Israel-Palæstina-konflikten Leila Stockmarr, der netop har færdiggjort sin ph.d.-afhandling om den israelske våbenindustri, påpeger, at de fleste israelske våbenproducenter er storleverandører til det israelske forsvar, og at man kan finde markedsføringsmæssige forbindelser mellem dem.
»De israelske styrker opererer hovedsageligt i de palæstinensiske områder. Det er der, man bruger mest manpower og teknologi,« siger hun
Det, at de israelske våben ofte er combat proven bliver set som et kvalitetsstempel, påpeger centerleder ved Center for Militære Studier på Københavns Universitet, Kristian Søby Kristensen.
»Det er klart, at våbensystemer er mere attraktive, når man kan se, at de har været brugt i en skarp situation. Det er også derfor, fabrikanter skilter med det på deres hjemmeside,« siger han, men kalder det paradoksalt, når fabrikanterne både har stemplet combat proven og samtidigt skriver, at man leverer våben til de israelske styrker.
»For så bliver det pludseligt politisk, hvor man kan stille spørgsmål ved, hvorvidt det er moralsk at støtte en industri, som leverer våben til en stat, der foretager visse problematiske operationer,« siger han.
Historisk leverandør
Af Informations aktindsigt fremgår det, at Forsvaret tidligere har anskaffet sig israelsk producerede våbensystemer. Eksempelvis har man købt kampvognsammunition og 120mm tunge morterer til hæren, mens man har investeret i israelsk producerede brandrør til flyvevåbnets F-16 bomber, som Forsvaret »påtænker« at købe flere af til brug mod IS i Irak. Desuden er Forsvaret midt i et »hasteudbud for anskaffelse af præcisionsstyrekits«, hvor to israelske firmaer er prækvalificerede til at byde ind med tilbud.
En af de israelske våbenproducenter, Elbit Systems, er sortlistet af flere danske investeringsfonde. Men altså ikke af staten.
Det bør give anledning til »nøje overvejer, hvorvidt firmaet skal være leverandør til fremtidige indkøb«, mener lektor og forsker i virksomheders menneskerettighedsansvar ved CBS, Karin Buhmann, som understreger, at hun udtaler sig generelt og ikke kender detaljerne i de specifikke sager.
»Staten skal være yderst opmærksom på, at den ikke kommer til at bryde med FN’s vejledende principper for virksomheders menneskerettighedsansvar fra 2011. Man skal være sikker på, at en handel hverken direkte eller indirekte bidrager til menneskerettighedskrænkelser,« siger hun.
FN’s vejledende principper omfatter ikke bare et ansvar for virksomheder til at respektere menneskerettigheder, men også et ansvar for stater, der handler med virksomheder. Principperne slår fast, at staternes ansvar i denne sammenhæng, det såkaldte State Duty to Protect, blandt andet betyder, at man skal sikre, at den virksomhed, man køber af, ikke bryder med menneskerettighederne eller bidrager til det.
»Dertil kommer, at der i konfliktfyldte områder er et forhøjet ansvar,« understreger hun.
Unikt laboratorium
Den israelske journalist og filminstruktør Yotam Feldman udgav i 2013 dokumentarfilmen The Lab, der handler om den israelske våbenindustris metoder og voksende eksport. Han mener, at industrien profiterer på den fortsatte konflikt med Palæstina.
»Produktet, de sælger, er unikt,« sagde Yotam Feldman i et interview med al-Jazeera sidste år.
»Den langvarige konflikt med palæstinenserne har skabt et unikt laboratorium for afprøvning af teknologier og ideer i relation til assymetrisk krigsførelse – en konflikt mellem en stat og en civil eller irregulær opstand.«
På den måde, mener han, får våben, der har haft succes i for eksempel Gaza-striben, et vist kvalitetsstempel, som resulterer i store investeringer fra andre landes militær- og politistyrker.
Ifølge Leila Stockmarr er der tætte forbindelser mellem det israelske forsvar og våbenindustrien i landet. Flere af producenterne er statsejede – eksempelvis Israel Military Industries, som Danmark har købt kampvognsammunition af, mens andre er blevet selvstændige, selvom de startede som statsejede virksomheder.
»Ofte kontakter de israelske styrker våbenproducenterne med henblik på at få udviklet et særligt produkt. Derefter bliver det testet af det israelske forsvar, mens industrien videreudvikler på det,« siger hun.
Kritisk venstrefløj
Enhedslisten er kritisk over for våbenindkøb fra Israel. Partiet er ikke med i forsvarsforliget, men udviklingsordfører Christian Juhl mener, at den danske stat bør holde helt op med at købe våben fra israelske producenter.
»Vi er nødt til at lægge maksimalt pres på Israel, indtil de begynder at opføre sig som en normal stat,« siger Enhedslistens med henvisning til konflikten med palæstinenserne.
SF’s forsvarsordfører Holger K. Nielsen er heller ikke begejstret for, at Danmark køber våben fra israelske producenter.
»Vi er meget kritiske over for det. Jeg ved ikke noget konkret om Forsvarets planlagte våbenindkøb, men vi synes bestemt, det ville være meget problematisk, hvis det kommer op,« siger han.
Også De Radikales forsvarsordfører Zenia Stampe har tidligere udtalt sig kritisk om udsigten til at købe israelske våben.
Det har ikke været muligt at få en kommentar fra forsvarsminister Nikolaj Wammen (S), men han henviser til følgende besvarelse af et spørgsmål fra forsvarsudvalget:
»Der er ikke nationalt eller i EU-regi restriktioner på import af våben eller militært udstyr fra Israel. Det er Udenrigsministeriets forståelse, at licitationsprocessen har fulgt Forsvarsministeriets gældende regler og retningslinjer.«

