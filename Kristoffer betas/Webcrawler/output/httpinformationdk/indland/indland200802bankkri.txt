Bankkrise bremset
Den britiske regerings nationalisering af Northern Rock er blevet positivt modtaget på børsen - men kan skabe politiske problemer
Den kriseramte bank Northern Rock er blevet nationaliseret af den britiske stat - midlertidigt, understreger premierminister Gordon Brown.

"Dette er dødsstødet for banksektoren, og bedemanden ved begravelsen af finanssektoren i England er finansministeren. Han er en levende død."Skyggefinansministeren George Osborne lagde ikke fingrene imellem, da han i går kritiserede Labour-regeringens håndtering af krisen omkring banken Northern Rock, som søndag blev nationaliseret.Det er første gang nogensinde, at en britisk bank bliver overtaget af staten. Det er ifølge oppositionen et tegn på premierminister Gordon Browns socialistiske sympatier. Men sådan bliver det ikke opfattet på markederne."Det er business as usual på finansmarkederne," sagde en talsmand for fondsbørsen til BBC.I går steg kursen på bankaktierne, og børsanalytikere er næsten enige om, at regeringen har truffet en fornuftig beslutning ved at nationalisere Northern Rock.Selvom 'samfundets overtagelse af produktionsmidlerne' var en del af Labours principprogram, indtil Blair blev leder i 1994, har det paradoksalt nok været de konservative, der har foretaget de seneste nationaliseringer. I 1971 nationaliserede Heaths konservative regering Rolls-Royce. Virksomheden blev genoprettet og er i dag en af Storbritanniens mest succesfulde virksomheder.Krisen i Northern Rock begyndte den 1. juni 2007 - samme dag som Brown tiltrådte som premierminister. Uro på lånemarkedet i USA førte til et fald britiske bankers likviditet. Bekymrede småsparere begyndte at stå i kø foran Northern Rocks filialer i Newcastle i det nordøstlige England. Efter to dage havde de hævet 10 procent af samtlige bankens aktiver.Konsekvensen var, at direktioner anmodede om - og fik - et nødlån af nationalbanken. Derefter blev Nor-thern Rock sat under administration af finansministeriet.Den dengang nyudnævnte finansminister Alistair Darling forsøgte at finde en privat investor. Blandt de interesserede var Sir Richard Branson, ejeren af Virgin-gruppen. Bransons engagement blev dengang kritiseret, da det blev opfattet som på kanten af det etiske, at en kendt tilhænger af Labour fik forkøbsret på billige aktier.Beslutningen om ikke at sælge Northern Rock til Virgin-gruppen er derfor blevet set som et modigt skridt af regeringen. At sælge til Branson var politisk vanskeligt i kølvandet på sidste års kritik af Labour for at give rige bidragydere pladser i Overhuset.Midlertidig løsningTrods heftig kritik fra den konservative opposition tyder meget på, at sagen ikke vil få mærkbare politiske konsekvenser."Der er tale om en midlertidig statsovertagelse af Northern Rock, indtil vi kan finde en privat investor," sagde Brown i mandags.Nationaliseringen af Northern Rock blev formelt en realitet tirsdag eftermiddag, da parlamentet vedtog en særlov, der bemyndiger staten til at overtage virksomheden. Beslutningen blev støttet af De Liberale Demokrater og Labour. Kun de konservative stemte imod.Et af de mere kontroversielle aspekter af særloven er konsekvenserne for skatte-yderne. Et andet er udsigterne til fyringer i banken.Ifølge finansministeriet vil nationaliseringen af banken koste staten 55 milliarder kroner. Det er ikke populært i alle kredse. Ifølge Matthew Sinclair fra foreningen The Taxpayers' Alliance er det en alt for høj pris:"Skatteyderne har ikke megen lyst til at rydde op efter fejlslagne investeringer i den private sektor," siger han til Information.Børsanalytikere tvivler dog på, at regeringen har andet valg. Ifølge Oliver Hartwig, cheføkonom for tænketanken The Policy Exchange,  er alternativet værre:"Regeringen kan ikke risikere, at der er uro på finansmarkedet. Hvis de lod Northern Rock gå konkurs, ville det skabe usikkerhed om andre banker, og dermed kunne hele banksektoren komme i fare. Det ville have uoverskuelige konsekvenser.""De fleste af dem, der har aktier i banken, er ikke private, men derimod investeringsfirmaer og pensionskasser. Så der er selvsagt mange, der indirekte bliver ramt af nationaliseringen. Men de fleste af disse har spredt investeringerne ud over mange områder. Det er begrænset, hvad det vil betyde for den enkelte," siger han til Information.Et andet problem for regeringen er eventuelle fyringer. Northern Rocks nye bestyrelsesformand, Ron Sandler, afviste tirsdag spekulationer om, at nationaliseringen ville føre til afskedigelser. Et tal på op imod 6.000 fyringer har været nævnt. Disse rygter skabte tirsdag en anspændt stemning mellem fagforbundet Unite og regeringen. Forbundsformand Graham Goddard har krævet, at regeringen "garanterer, at der ikke bliver fyringer". Men det har regeringen hidtil afvist.Det kan skabe et politisk problem for Labour. Partiet står stærkt i det nordøstlige, men udsigterne til eventuelle massefyringer kan betyde, at de konservative kan true Labour i et område, som partiet skal vinde for at fastholde sit flertal i Underhuset.Det vurderes derfor, at regeringen vil gå endog meget langt for an undgå fyringer.
