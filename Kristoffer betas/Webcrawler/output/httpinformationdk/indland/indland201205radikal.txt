Radikale håber, Højesteret får Bødskov til at ændre praksis
Da VKO strammede loven om tålt ophold, stemte S, SF og R imod, men efter valget er regeringen splittet. Justitsministeren afviser at rulle loven tilbage, men R håber, at en aktuel højesteretssag kan hjælpe udlændingene


 Når Højesteret fredag den 1. juni kommer med sin afgørelse i en principiel sag om tålt ophold, kan justitsminister Morten Bødskov (S) blive nødt til at lempe vilkårene for de i alt 38 udlændinge på tålt ophold. Det håber regeringspartiet Radikale Venstre.
»Det er vores forhåbning, at dommen i det mindste kommer til at skubbe til udmøntningen af loven og åbner for en mere fleksibel fortolkning,« siger udlændingeordfører Zenia Stampe.
I den aktuelle sag skal Højesteret bl.a. tage stilling til, om myndighedernes indgreb i iraneren Elias Karkavandis bevægelsesfrihed er så omfattende, at det er i strid med menneskerettighederne.
Efter at have afsonet en narkotikadom har Karkavandi natlig opholdspligt på snart femte år i et firemandsværelse i asylcentret Sandholm, hvor han også tre formiddage om ugen skal melde sig hos politivagten. Ifølge Flygtningenævnet risikerer Karkavandi tortur eller dødsstraf, hvis han sendes hjem til Iran. Meldepligten i Sandholm er imidlertid begrundet med, at myndighederne ønsker at vide, hvor Karkavandi befinder sig, så han kan hjemsendes, såfremt det på et tidspunkt skulle blive muligt.
»Spørgsmålet er, om Højesteret mener, det er så voldsomt et indgreb, at det ikke er proportionelt med formålet. Vi håber meget, at dommen kan føre til en praksisændring, så nogle af dem på tålt ophold f.eks. kunne nøjes med at melde sig på en lokal politistation,« siger Zenia Stampe.
S: En usympatisk og sjusket lov
Da VKO i december 2008 skærpede reglerne om tålt ophold, stemte ikke bare R, men også SF og S imod lovændringen. I Folketinget kaldte den socialdemokratiske integrationsordfører Henrik Dam Kristensen blandt andet loven »usympatisk« og »sjusket«. Men efter at Socialdemokraterne er kommet i regering, er partiet ikke længere imod den. Som justitsministeren 30. april skrev i et folketingssvar til Enhedslistens Johanne Schmidt-Nielsen, har regeringen »ingen planer om at ændre reglerne for tålt ophold«.
Det har Radikale Venstre taget til efterretning. »Vi er imod den lovgivning, men må anerkende, at vi ikke får den ændret foreløbig,« siger Zenia Stampe.
Johanne Schmidt-Nielsen er mindre diplomatisk.
»Den lov bør ændres omgående. At folk på den måde er frihedsberøvet potentielt på livstid, er ikke et retssamfund værdig,« siger hun og tilføjer: »Det er slet ikke godt nok kun at ændre praksis, hvis Højesteret ligefrem kalder den førte politik for et menneskerettighedsbrud.«
Da VKO i 2008 strammede reglerne om tålt ophold, var det blandt andet med henvisning til statens sikkerhed. En samlet opposition forklarede dengang sin afvisning af lovforslaget ved bl.a. at nævne sagen om hashvagten Elias Karkavandi.
»De færreste vil mene, at hashvagten fra Christiania (...) er til fare for statens sikkerhed eller den offentlige orden. Alligevel bliver de pålagt daglig meldepligt mv., og man skærer alle over én kam,« skrev partierne i betænkningen til lovforslaget.
Justitsministeren og SF’s udlændingeordfører Karina Lorentzen ønsker ikke at kommentere sagen, før Højesteret har afsagt sin dom.
/

