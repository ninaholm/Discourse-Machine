Erhvervsliv undsiger borgerligt krav om genåbning af energiforlig
Erhvervsorganisationer kalder det ’uklogt’ og ’ærgerligt’, at Venstre og Dansk Folkeparti ønsker at genforhandle energiforliget fra 2012. Det skaber usikkerhed om investeringerne i grøn omstilling, mener Dansk Industri og Dansk Energi
’At genåbne energiforliget betyder, at alt er usikkert. Det, mener jeg, er uklogt. En række initiativer fra energiforliget er ting, som industrien forbereder sig på. Nogle steder har man ageret i tillid til, at det, politikerne vedtager, ikke bare er for sjov. De brede, politiske aftaler bør give tryghed,’ siger Lars Aagaard, der er direktør Dansk Energi.

Selv om det er for at lette dele af erhvervslivet for afgifter, at Venstre og Dansk Folkeparti ønsker at genåbne energiforliget fra 2012, vækker ønsket ikke begejstring hos de organisationer, der repræsenterer erhvervslivet.Både Dansk Industri og Dansk Energi, som er en erhvervs- og interesseorganisation for elselskaber i Danmark, er bekymrede for den usikkerhed en genåbning af forliget kan give.»For os er det afgørende, at når man har lavet en aftale, der er indgået af et meget bredt flertal i Folketinget, skal man holde fast i den. Omstillingen af hele energisystemet indebærer meget langsigtede investeringer, og derfor er det ikke hensigtsmæssigt, at man ændrer fra dag til dag. Der er ingen tvivl om, at denne uro, som allerede nu er skabt, giver anledning til stor bekymring hos virksomhederne. Vi har mange tusind arbejdspladser inden for energibranchen, så derfor er det ærgerligt, at man rejser så megen usikkerhed,« siger Tine Roed, direktør i Dansk Industri.Det er den manglende tryghed, som en genåbning af forliget vil føre til, der er værst, mener Lars Aagaard, direktør i Dansk Energi.»At genåbne energiforliget betyder, at alt er usikkert. Det, mener jeg, er uklogt. En række initiativer fra energiforliget er ting, som industrien forbereder sig på. Nogle steder har man ageret i tillid til, at det, politikerne vedtager, ikke bare er for sjov. De brede, politiske aftaler bør give tryghed,« siger Lars Aagaard, Dansk Energi.Det var Venstres formand, Lars Løkke Rasmussen, som for nylig lancerede partiets ønske om en genforhandling af energiforliget, der blev indgået for snart to år siden, og som samtlige Folketingets partier med undtagelse af Liberal Alliance er en del af.Ifølge Lars Løkke Rasmussen er det især den såkaldte PSO-afgift, som betyder færre arbejdspladser i Danmark. Ifølge Dansk Industri og Dansk Energi kan det være fornuftigt at se på omfanget af PSO-afgiften.»Vi er med på, at man godt kan kigge på, om det er muligt at hjælpe de virksomheder, der er ramt af en højere PSO-afgift. Men det er en målrettet øvelse for nogle meget få virksomheder, og det er et hjørne – et meget vigtigt hjørne, men dog stadig et hjørne – som ikke kan begrunde en generel genåbning af forliget,« siger Lars Aagaard. »Man er nødt til at se på PSO-afgiften. Den er steget til et uhensigtsmæssigt niveau, og for nogle typer af virksomheder er den stærkt konkurrenceforvridende. Men for os er det ikke ensbetydende med, at man nødvendigvis skal bryde energiaftalen op. Snarere tværtimod,« siger Tine Roed.Hos Dansk Erhverv deler man dog ikke de to øvrige erhvervsorganisationers bekymring:»Der er en skævvridning i fordelingen af energiafgifterne mellem virksomhederne, hvor en type virksomheder betaler en større andel end andre, og det er naturligvis ikke hensigtsmæssigt. Løsningen er ikke at øge energiafgifterne, men i stedet bør det være billigere for andre. Af den grund kan det være fornuftigt at se på, hvordan hele energiforliget er skruet sammen,« siger Geert Laier Christensen, analysechef hos Dansk Erhverv.I modsætning til Dansk Industri og Dansk Energi, mener han ikke, at det kan være nok blot at regulere PSO-afgiften:»Det er nødvendigt at se på mere end blot et enkelt element, som PSO-afgiften er. Selvfølgelig er det generelt en god idé med sikkerhed for ens investeringer, men omvendt må vi også sige, at omstændighederne omkring energiaftalen har ændret sig, og derfor er man nødt til at se på det. Der skal være plads til, at man bliver klogere,« siger Geert Laier Christensen.Grundlag er forandretDansk Industris og Dansk Energis kritik preller helt af på Venstres energiordfører, Lars Chr. Lilleholt:»Erhvervslivets holdning ændrer ikke på vores kurs. Vi kan se, at en stor del af det økonomiske grundlag fra energiaftalen har forandret sig meget, siden aftalen blev indgået. Prisen på fossile brændsler er på et langt lavere niveau, og CO2-kvoteprisen er også på et langt mindre niveau. De to ting gør, at det er blevet dyrere at producere vedvarende energi, og dermed er det blevet dyrere at nå de politiske mål, som er fastsat i energiaftalen,« siger Lars Chr. Lilleholt.Han understreger dog, at partiet i første omgang blot ønsker at komme til at drøfte udgiftsniveauet i energiaftalen i forligskredsen.»Vi ønsker at diskutere grundlaget for aftalen. Der er ingen, der siger, at der nødvendigvis skal ændres i de politiske mål for aftalen. Men vi ønsker en billiggørelse, så den regning, der kommer ud efter den grønne omstilling, ikke bliver større,« siger Lars Chr. Lilleholt.Det forventes, at klima- og energiminister Rasmus Helveg Petersen (R) inden for de nærmeste uger vil indkalde forligspartierne til en drøftelse af forliget.Men ministeren påpeger, at det er vigtigt, at der er stabilitet omkring den danske energipolitik.»I 30 år har der aldrig været tvivl om dansk energipolitik. Vi er kommet imponerende langt, og det er produktet af, at selv om vi har skiftet regering i løbet af de 30 år, så har vi ikke skiftet politik. Det har givet resultater, at der har været enighed om rammerne for den grønne omstilling. Der er ingen tvivl om, at der er en sammenhæng mellem politisk stabilitet og gode resultater. Men nu må vi jo se, hvad det er Venstre vil diskutere. Jeg synes, det er vigtigt ikke kun at se på de kortsigtede interesser – men bestemt også de langsigtede,« siger Rasmus Helveg Petersen.
