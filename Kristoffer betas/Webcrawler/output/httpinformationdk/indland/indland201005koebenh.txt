Københavns Universitet skal beskytte Novos omdømme
Det kan koste KU dyrt, hvis forskere på nyt forskningscenter kritiserer Novo. Universitetet skal som følge af million-donation beskytte medicingigantens omdømme



 Novo Nordisk Fonden har for sine 885 mio. kr. til Det Sundhedsvidenskabelige Fakultet på Københavns Universitet (KU) købt sig til pæn omtale af medicinalvirksomheden – eller i hvert fald tavshed, hvis kritiske aspekter af producenten eller dens produkter måtte dukke op i forskningen. Skulle forskerne ved det nye Center for Metabolisme finde på at kritisere et af Novos produkter, kan fonden standse sin økonomiske støtte – og sågar forlange pengene betalt tilbage. Det fremgår af den såkaldte gode forskningspraksis, som Novo Nordisk Fondens bevillingsmodtagere skal leve op til. Ud over at fremme social ansvarlighed og sikre et godt miljø skal modtagerne altså:
»At beskytte Novo-gruppens omdømme,« som der står i fondens standarder for god forskningspraksis.
Det harmonerer ifølge flere af kritikerne dårligt med den forskningsfrihed som
lederen af centret, Ulla Wewer, ellers har garanteret. »Det bestyrker mistanken om, at der ikke er en klar skillelinje mellem den private donors interesser og synspunktet fra et universitets almeninteresser,« siger lektor ved Københavns Universitet, Claus Emmeche, der er forfatter til en ny bog om forskningspolitikken i Danmark.
En stram klausul
Som Information tidligere har beskrevet, har Novo også fået ansat en række af sine egne – tidligere – medarbejdere ved centret. Og med betingelserne om at støtte medicingigantens omdømme vokser mistanken om, at Novo har købt sig til indflydelse på universitetet, mener Claus Emmeche.
»Når Novo har givet en donation har virksomheden allerede fået indflydelse i kraft af den forskning, man prioriterer. Men det afgørende er, at det er forskerne selv, der udfører forskningen ud fra ganske almindelige forskningsinteresser. Derfor kan jeg ikke se, hvorfor beskyttelse af Novo-gruppens omdømme skulle være et formål i sig selv,« siger han og fortsætter:
»Det lyder som en klausul. Hvad hvis man får resultater, som går imod det omdømme, er det så et problem at publicere de resultater? Det bør universitetet afklare.«
Dekanen fastholder dog at der ikke er et modsætningsforhold mellem at skulle værne om Novo-gruppens omdømme og bedrive fri forskning. Og skulle forskerne nå til resultater, der strider mod virksomhedens interesser?
»Mit svar er simpelt - der sker intet. Men hvis forskerne ikke overholder fondens standarder for god forskningspraksis om f.eks. etik over for dyr eller arbejdsmiljø, kan der blive en dialog mellem fonden og ledelsen på Sund,« lyder det i et skriftligt svar fra Ulla Wewer, som understreger, at fondens standarder harmonerer fint med fakultetets værdier.
Statsbetalt Novo-succes
Professor på KU Peter Harder, formand for Videnskabernes Selskabs forskningspolitiske udvalg, mener, at universiteterne har bevæget sig ind i et landskab, hvor færdselsreglerne ikke er tilstrækkeligt klare.
»Hvis beskyttelse af Novo-gruppens omdømme betyder, at en forsker ikke må sige noget, fordi det kan skade virksomhedens interesse, så er det et problem.«
Selv om Novo Nordisk er en velrenommeret virksomhed, må der ikke være tvivl om, hvordan universiteterne skal agere, når der er virksomhedsinteresser på spil, påpeger Peter Harder:
»Man skal være jubeloptimist for at sige, at det ikke kan få indflydelse på forskningsfriheden.«
Forskningsdebattør og konsulent Emil Bier påpeger, at forskningscentret for metabolisme - altså hvordan man fordøjer fødevarer - ikke anlægger et tilstrækkelig bredt perspektiv på livsstilssygdomme som eksempelvis diabetes. Forskningen retter sig ifølge Emil Bier mod de medicinske aspekter, som kan føre til succes for Novo-gruppen. Han peger endvidere på, at universitetet har indvilliget i at betale centrets husleje de kommende 10 år - et beløb der ifølge Bier svarer til 200 mio. kr.
»Det er absurd, at staten skal betale for en privat virksomheds succes. Både universitets rektor og dekan er helt utroværdige i denne sag,« siger Emil Bier.
Men ifølge Ulla Wewer er der intet odiøst i denne ordning. Hun anfører, at arealet indgår i Københavns Universitets bygningsplan vedtaget af bestyrelsen i september 2008 og 2009, inden den aktuelle bevilling var ansøgt.
Peter Harder kan dog også godt forstå, at KU har accepteret den historiske store bevilling fra Novo Nordisk Fonden.
»Der er ingen universiteter i hele verden, der får tilbud om en kæmpemæssig bevilling, der ikke siger ja, men vi er nødt til at tænke grundigt over, hvordan vi laver nogle institutionelle rammer, der beskytter universiteterne, så de ikke kommer til at acceptere betingelser, der er problematiske,« siger Peter Harder. Han mener, at Novo-sagen er en god anledning til at se på, om universitetslovens regler om forskningsfrihed og forskningsetik er klare nok til at gøre det umuligt for universiteter at acceptere vilkår for eksterne bevillinger, der kan skabe en konflikt imellem hensyn til bevillingsgiveren og hensynet til forskningsfriheden.
Ifølge Ulla Wewer er der ingen tvivl om, at universitetsloven skal overholdes. I sit svar skriver dekanen:
»Medarbejderne i centret følger ligesom alle andre ansatte på Københavns Universitet universitetsloven og øvrige retsregler, herunder til enhver tid gældende vedtægter og øvrige regler, f.eks. budget- og regnskabsmæssige, IPR-retlige samt ansættelsesmæssige regler. Det er naturligvis universitetsloven der vægter højest, men KU-Sund har ikke problemer at tilslutte Fondens standarder for god forskningspraksis.«

