Kina truer EU med handelskrig om fly-CO2
Kinesisk boykot af Airbus og europæiske flyselskaber truer som reaktion på et kommende EU-kvotesystem for international lufttrafik. USA vil slæbe EU i retten. Vi rokker os ikke, siger Connie Hedegaard


Om et halvt år, den 1. januar 2012, bliver flytrafik til og fra Europa inddraget i EU's CO2-kvotesystem. Det er et forslag helt tilbage fra 2006, som nu omsider bliver realiseret og råder bod på den skævhed, at virksomheder på jorden i EU skal holde sig under et givet CO2-loft og betale for CO2-kvoter, mens flyvende virksomheder  luftfartsselskaberne  hidtil har kunnet forurene grænseløst og gratis. Lufttrafikken er en af de hastigst voksende kilder til CO2-belastning af atmosfæren med en fordobling af udledningerne siden 1990.De nye regler skal gælde både europæiske og ikke-europæiske selskaber, som beflyver EU, og det har nu udløst stærke protester fra den amerikanske luftfartsindustri, den internationale organisation af flyselskaber, IATA, samt ikke mindst den kinesiske luftfartsorganisation CATA og den kinesiske regering.EU-ordningen er en ensidig mekanisme, der »forbryder sig mod den internationale luftfartskonvention og krænker Kinas nationale suverænitet,« udtalte CATA for nylig, mens den kinesiske regering har anført, at Kina er et u-land og derfor ifølge FN's klimaaftaler ikke skal leve op til CO2-krav på samme måde som i-lande.I 2012 vil det obligatoriske køb af europæiske CO2-kvoter ifølge den kinesiske regering koste landets flyselskaber omkring 615 mio. kr.  i statskontrollerede kinesiske medier beskrevet som »drastisk stigende driftsomkostninger« for selskaberne. Ekstraregningen vil formentlig blive væltet over på flybilletten  ifølge kinesiske beregninger 150-230 kr. ekstra på en enkeltbillet fra Kina til EU. EU-Kommissionen har selv anslået ekstraregningen på en rejse Bruxelles-New York til ca. 45 kr.Den mulige CO2-afgift vil angiveligt gå ud over antallet af kinesiske flyrejsende til EU og dermed kinesiske flyselskaber. Kina truer derfor nu med sanktioner over for EU, hvis planerne ikke tages af bordet.»Vi mødtes for et par uger siden med kinesiske embedsmænd, og de sagde ganske klart til os, at hvis ikke der bliver gjort noget for at sikre, at deres flyselskaber ikke skades af EU's kvotesystem, vil der blive tale om direkte konsekvenser for vor luftfartsindustri og for Airbus,« sagde en anonym EU-diplomat for nylig til Reuters.Kina har før lagt Airbus, den store europæiske flyleverandør, på is, nemlig da Frankrigs præsident Sarkozy i 2008 mødtes med Tibets Dalia Lama trods kinesiske protester.Truslerne om en sådan handelskrig med bl.a. Airbus som offer har derfor udløst betydelig nervøsitet hos såvel flyfabrikken som den franske regering. Sidstnævnte har netop sendt et brev til EU-Kommissionen, hvor man henstiller til »hurtig handling« for at sikre, at udenlandske sanktioner afværges, mens Airbus' chef Tom Enders, i et brev til kommissionsformand José Manuel Barroso skriver, at »vi er ekstremt bekymrede for, at luftfartens inddragelse i EU's kvotesystem vil skabe en handelskonflikt med verdens mest magtfulde økonomiske og politiske spillere«.Airbus-chefen støttes af de europæiske flyselskabers organisation, AEA, der hidtil har bakket op om den ny ordning, men nu frygter, at en handelskrig vil føre til kinesisk og måske også amerikansk boykot af selskaber i den i forvejen kriseramte europæiske luftfartsindustri.Giovanni Bisignani, chefen for den globale organisation, IATA, placerede i en tale i sidste uge EU på »skammens væg« og hævdede, at EU med CO2-kvotetvangen »ignorerer international lov«.Den amerikanske brancheorganisation ATA har bebudet retssager mod EU.Sådan leger vi ikkeEU's klimakommissær, Connie Hedegaard, melder hus forbi og afviser truslerne.»Sådan leger vi altså ikke. Det er ikke sådan, at Kina bare kan pege på en eller anden europæisk virksomhed, og så bakker EU ud. Så kan man bare vente på næste gang og næste gang, hvor det samme sker på andre områder. Så vi står fast,« siger klimakommissæren.»I denne situation er der således kun én ting for Europa at svare: Dette er ikke et forslag. Dette er EU-regulering, og det er ikke Kina, der dikterer den. Punktum.«Kinas henvisning til, at man er et u-land og derfor ifølge FN-aftalerne ikke skal pålægges samme CO2-forpligtelser, afviser Connie Hedegaard også.»Denne lovgivning er lavet sådan, at de, der har meget lidt beflyvning af Europa, er undtaget. Langt de fleste u-lande kommer derfor overhovedet ikke til at mærke det. For Kina er det kun omkring 0,5 pct. af landingerne og afgangene i Europa, der er kinesiske.«Hedegaard understreger, at ordningen afspejler en globaliseret verden, hvor man ikke kan have én type regler for europæiske selskaber på én given rute og andre regler for ikke-europæiske selskaber på samme rute.»Der vil heller ikke være nogen retfærdighed i, at en europæisk studerende i Aberdeen skal betale afgiften, hvis han skal besøge sine forældre i Frankfurt, mens en forretningsmand fra Hongkong ikke skal. I nogle af de nye vækstøkonomier er der i dag mange millioner mennesker, der tjener mere end  gennemsnitseuropæeren,« bemærker hun.Klimakommissæren understreger, at andre landes flyselskaber ifølge den ny EU-lovgivning kan blive undtaget fra kvoteordningen, hvis de pågældende lande selv indfører »tilsvarende ordninger« for at bremse flytrafikkens klimabelastning. Og her hæfter hun sig ved, at den kinesiske regering angiveligt er ved at forberede et klimamæssigt sektormål for den kinesiske luftfartsindustri, som skulle pålægge kinesiske selskaber at mindske CO2-udledningen pr. kilometer med 22 pct. frem til 2020.»Det er interessant og noget, vi diskuterer med dem. Vi har jo for længst sagt til både Kina og USA: Det kan godt være, I ikke kan lide det her, men så lav jeres eget system.«FN's globale luftfartsorganisation blev helt tilbage i 1998 anmodet om at lave fælles internationale klimaregler for flytrafikken, men da mere end 20 års forhandlinger ikke havde ført til enighed mellem landene, valgte EU for et par år siden at vedtage sin egen ordning.
