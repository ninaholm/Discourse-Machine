Medicinalvirksomhed står bag falsk tidsskrift
Den store medicinalvirksomhed Merck har fået det anerkendte forlag Elsevir til at udgive et falsk videnskabeligt tidsskrift, hvori virksomhedens produkter roses. Det er en meget usmagelig form for markedsføring, mener eksperter


 Det har et fint navn, og det ligner fuldstændig et klassisk videnskabeligt tidsskrift. Men sandheden bag The Australasian Journal of Bone and Joint Medicine er, at det er lavet af medicinalvirksomheden Merck. Virksomheden har betalt verdens største udgiver af videnskabelige tidsskrifter, Elsevir, et ukendt beløb for at udgive tidsskriftet og dermed indirekte lægge navn til indholdet, skriver The Scientist. 
Tidsskriftet foregiver at have en redaktion - og at benytte sig af det såkaldte peer review-system, hvor uafhængige fagfæller bedømmer artiklerne, inden de kommer i. Begge dele er forkert, og artiklerne er blot sammenklip af gamle artikler, som for de flestes vedkommende sætter Mercks produkter i et godt lys:
"Jeg har set masser af kreativitet i medicinalvirksomhedernes markedsføring," siger Peter Lurie, der er afdelingsdirektør i forskningsgruppen Public Citizen, som på opfordring af The Scientist har læst to numre af The Australasian Journal of Bone and Joint Medicine.
Retssag mod Merck
"Men selv for en garvet som mig er det her en ny ting," siger Peter Lurie. 
Problemet er, at firmaet Merck, siden tidsskriftet udkom første gang i 2003, har kunnet referere til artikler i det, når der skal markedsføres produkter: 
"Som en artikel i The Australasian Journal of Bone and Joint Medicine konkluderer", osv. 
Desuden er tidsskriftet blevet sendt rundt til forskere og læger, som kan have læst og ladet sig inspirere af tidsskriftet og dets positive historier om Mercks produkter - uden at vide, at det var finansieret af Merck. Og det kan sagtens være sket. 
Faktisk ligner The Australasian Journal of Bone and Joint Medicine så meget et almindeligt videnskabeligt tidsskrift, at selv rutinerede forskere og læger formentlig ikke vil kunne gennemskue, at det er falsk. Det vurderede George Jelinek, en australsk fysiker og medlem af The World Association of Medical Editors, for nylig i forbindelse med en retssag, hvor sandheden om The Australasian Journal of Bone and Joint Medicine kom frem. 
"Kun grundig læsning af tidsskrifterne og generel viden om medicinske tidsskrifter fik mig til at konkludere, at det ikke var et peer reviewed tidsskrift, men en markedsføringspublikation," sagde han i retssagen, hvor en civil australier havde lagt sag an mod medicinalvirksomheden, fordi han havde fået en blodprop i hjertet af at bruge et af de Merck-produkter, der omtales positivt i tidsskriftet.
Troværdighed
Også forlaget Elsevir beskyldes af flere for at have solgt ud af troværdigheden ved at udgive tidsskriftet. Elsevir udgiver flere af de største og mest anerkendte videnskabelige tidsskrifter, og ifølge eksperter er alene Elsevirs navn i høj grad med til at sikre et tidsskrifts troværdighed. En talsmand for Elsevir indrømmer, at sagen er uheldig:
"Jeg ville ønske, at det fremgik tydeligere, at der var tale om et sponsoreret tidsskrift," siger han til The Scientist. Elsevir har dog "ingen planer om at foretage sig yderligere i sagen". 
The Australasian Journal of Bone and Joint Medicine udkommer ikke længere.

