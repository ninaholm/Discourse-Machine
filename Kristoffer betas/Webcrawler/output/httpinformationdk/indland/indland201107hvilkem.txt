Hvilke misdannelser skal give ret til abort?
Lovgivningen er upræcis og alt for åben for tolkning, når det gælder sene, provokerede aborter. Det mener professor og suppleant i Abortankenævnet Niels Uldbjerg. Han efterlyser en klar liste over, hvilke misdannelser der skal give tilladelse til provokeret abort efter 12. graviditetsuge. Politikerne vil ikke lave en liste, der automatisk sorterer nogle fra
Maria Qiutzau Mortensen — som information bragte et interview med i går — har Downs Syndrom. Hun mener, der er behov for mere oplysning, for »selv om man har Downs syndrom, kan man sagtens blive et godt menneske«.

»Vi plejer.«Sådan lyder opskriften ofte, når det såkaldte Abortankenævn skal afgøre, om der skal gives tilladelse til en provokeret abort efter 12. graviditetsuge.Der findes nemlig ingen formel facitliste over, hvilke fejl og skader hos et foster der kan give tilladelse til provokeret abort.Ankenævnet, som behandler klager fra folk, der har fået afslag på sen abort, må derfor nøjes med at huske i hovedet, hvordan de plejer at afgøre i lignende sager. Men det er langt fra godt nok, påpeger suppleant i Abort-ankenævnet Niels Uldbjerg.»Loven giver fri adgang til tolkning, og det er et problem. Derfor beder jeg om en liste, der klart viser, hvilke misdannelser hos fosteret som giver tilladelse til sen abort,« siger Niels Uldbjerg, der desuden er professor ved Gynækologisk Obstetrisk Afdeling på Aarhus Universitetshospital.Professoren kalder loven meget upræcis. Her kan det da også være svært at finde svaret på, hvornår en misdannelse hos et foster er alvorlig nok til at blive til en sen, provokeret abort. Det eneste, der står skrevet i loven, er nemlig:»Er 12. svangerskabsuge udløbet, kan en kvinde få tilladelse til svangerskabsafbrydelse, hvis der er fare for, at barnet på grund af arvelige anlæg eller beskadigelse eller sygdom i forstertilstanden vil få en alvorlig legemlig eller sjælelig lidelse.«Lov giver intet svarI dag giver ny teknologi mulighed for at få mere og mere viden om ufødte børn. Udover Downs Syndrom er det i dag muligt at screene fostre for alt fra klumpfødder og læbeganespalte til forhøjet risiko for brystkræft.Men hvilke af disse misdannelser, der giver adgang til sen abort, giver loven altså intet svar på.Det er derfor overladt til en lille gruppe fagpersoner i Abortankenævnet at afgøre, hvornår der skal foretages en provokeret abort, og hvornår der skal gives afslag. En liste med de misdannelser, der giver adgang til sen abort, vil derfor være en god støtte og samtidig give offentligheden adgang til nævnets gøren og laden, pointerer Niels Uldbjerg.Han har allerede filosoferet over, hvordan en sådan liste forvandles fra idé til virkelighed.Ifølge ham er den bedste løsning at notere sagerne, som de kommer. Hen ad vejen vil der opstå en slags facitliste med sager, der så kommer til at danne præcendens fremover. På den måde kan offentligheden se, i hvilke tilfælde der bliver givet tilladelse eller ej til sen abort.»Det, der støder mig, er, at vi i Ankenævnet har listen inde i hovedet, men du kan ikke slå det op nogen steder,« lyder kritikken fra Niels Uldbjerg.Men den kritik bider ikke på Christiansborgs lovgivere.Nej til racehygiejneSelv om det netop er et medlem fra Abortankenævnet, der påpeger, at loven er upræcis, og at der som supplement bør udarbejdes en slags facitliste, får det alligevel politikerne i Folketinget til at råbe vagt i gevær. Venstres sundhedsordfører, Birgitte Josefsen, siger:»Det er jo eksperter, der sidder i nævnet det kan ikke være mere præcist. De er nødt til at tage stilling til den konkrete sag. Vi lever ikke i et samfund, hvor man laver racehygiejne.«Også den konservative regeringskollega, Vivi Kier, ryster på hovedet over at udarbejde en liste over misdannelser, der giver tilladelse til sen abort.Sidste år bad hun om at se nævnets afgørelser og var ikke i tvivl om kvaliteten: »De træffer en beslutning på et sagligt og fagligt grundlag, hvor hver enkeltes situation vurderes,« lyder det fra Vivi Kier, der ikke mener, at loven er for vagt formuleret.Mangler informationOgså oppositionen stejler over professorens forslag:»Det er meget svært at lovgive om sådan noget. Det er vigtigt med åbne grænser med dialog mellem forældrene og lægelig ekspertise,« lyder det fra SF's sundhedsordfører, Jonas Dahl, der tilmed mener, at grænsen for, hvornår der tillades abort, skal være mere flydende.Problemet ved fosterdiagnostikken skal ifølge Jonas Dahl findes et helt andet sted. Han mener, det er informationsniveauet, den er gal med:»Det er i den grad et svigt, at man ikke i langt højere grad oplyser om, hvad meningen med scanningen er. Vordende forældre bliver overladt til sig selv og ender med at vælge abort på grund af usikkerhed.«Sundhedsordføreren er sikker på, at der bliver truffet et bedre valg, hvis informationen bliver bedre.Det er den politiske rival Birgitte Josefsen enig i. Hun henviser til en patientundersøgelse fra Region Nordjylland, der netop konkluderer, at lægerne i høj grad kan blive bedre til at kommunikere med patienterne.»Det er noget, man er blevet opmærksom på. Og det er vigtigt, for tvivl skaber usikkerhed.«
