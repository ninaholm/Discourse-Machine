Finansministeriet løber fra løfte om vigtigt udvalg
Et udvalg, der skulle belyse positive effekter af offentlige udgifter, er aldrig blevet nedsat, selvom det blev lovet i regeringsgrundlaget. De oplysninger, som udvalget skulle tilvejebringe, savnes i langsigtede analyser af dansk økonomi


 
	Mens økonomer diskuterer, om der skal skattelettelser eller øgede offentlige investeringer til for at bringe dansk økonomi på fode igen, har Finansministeriet i al hemmelighed sløjfet et udvalg, der skulle have afdækket de offentlige udgifters effekt på den økonomiske udvikling. Regeringen lovede i sit regeringsgrundlag at nedsætte udvalget, men det er aldrig sket, erkender Finansministeriet i en mail til Information.Som Information beskrev i sidste uge, mangler de såkaldt dynamiske effekter af offentlige udgifter i Finansministeriets økonomiske modeller, der derfor favoriserer skattelettelser. Og nu ser det altså ud til, at denne mangel ikke bliver udbedret foreløbig.

	I DREAM-gruppen, der laver langsigtede analyser af dansk økonomi, siger forskningsleder Peter Stephensen, at oplysningerne, som udvalget skulle tilvejebringe, kunne forbedre gruppens økonomiske modeller, og at der »ingen tvivl« er om, at DREAM ville bygge oplysningerne ind i deres modeller, hvis Finansministeriet fremskaffede ny viden.

	Enhedslisten kritiserer, at regeringen er løbet fra sit løfte: »Jeg tror, det er regnedrengene i Finansministeriet, der ikke ønsker at få deres metoder anfægtet,« siger finansordfører Frank Aaen.

	»På samme måde som man har bøjet sig for, at skattelettelser kan give dynamiske effekter, burde man kunne indregne, at offentlige udgifter – altså mere velfærd – også kan give dynamiske effekter. Det er underligt, at man har lukket det ene øje.«

	Nedsæt nu det udvalg

	Chefanalytiker i Arbejderbevægelsens Erhvervsråd Martin Madsen opfordrer også fortsat regeringen til at nedsætte udvalget, selvom det ikke nødvendigvis er i Finansministeriets interesse: »Det har den ubehagelige konsekvens, at udgifter ligefrem kunne være positive. Og når man nu har en selvforståelse om at være det eneste ministerium, der prøver at holde igen på udgifterne, så er det klart, man lige vil overveje det,« siger Martin Madsen.

	Hidtil har regeringen dækket over, at udvalget ikke er blevet nedsat. Konkret adspurgt om status på arbejdet i udvalget har finansminister Bjarne Corydon (S) i et svar til Folketingets finansudvalg 22. oktober skrevet, at der »pågår« et arbejde med at »vurdere, hvordan offentlige udgifter og deres finansiering påvirker den økonomiske udvikling og vækst på længere sigt«.

	Præcis samme formulering blev brugt om udvalget i regeringsgrundlaget, men i sit svar tilbageholdt Corydon oplysningerne om, at udvalget aldrig er blevet nedsat.Finansministeriet har ikke ønsket at uddybe, hvorfor udvalgsarbejdet er skrottet eller at redegøre for, hvordan arbejdet så »pågår«.

