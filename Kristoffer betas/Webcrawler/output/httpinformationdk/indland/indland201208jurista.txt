Jurist advarer mod politikere i PET-tilsyn
Mens det ifølge ekspert i efterretnings-virksomhed kan være en god idé at lade Folketinget og ikke justitsministeren udpege medlemmer til PET-tilsyn, er hun skeptisk over for forslaget fra V og EL om at udpege tidligere folketingsmedlemmer til tilsynet
Politiets Efterretningstjeneste og chef Jakob Scharf skal kontrolleres af en uafhængig instans. Det foreslog Wendler Pedersen-udvalget, der bakkes op af både Enhedslisten og Venstre. Der er til gengæld mindre enighed, når det kommer til, hvordan denne instans skal sammensættes.


 I stedet for justitsministeren skal Folketinget udpege medlemmer til det uafhængige tilsyn med Politiets Efterretningstjeneste, som er på vej, efter det såkaldte Wendler Pedersen-udvalg tidligere i år afgav sin betænkning vedrørende kontrol med PET. Og blandt de mulige kandidater til tilsynet bør der være universitetsjurister og tidligere folketingsmedlemmer. Det sagde retsordførerne for henholdsvis Venstre og Enhedslisten, Karsten Lauritzen og Pernille Skipper, i gårsdagens Berlingske. Ifølge avisen får de to politikere opbakning fra Radikale Venstre, SF og Liberal Alliance, og dermed er der flertal i Folketinget for modellen. Men lektor i forfatningsret ved Syddansk Universitet Pernille Boye Koch er umiddelbart skeptisk over for tanken om at udpege tidligere folketingsmedlemmer til tilsynet.
»Jeg tænker, der kan være en risiko for, at kontrolarbejdet bliver politiseret,« siger Pernille Boye Koch, som arbejder på et forskningsprojekt om europæiske efterretningstjenester.
I sin betænkning lagde Wendler Pedersen-udvalget også netop op til, at nuværende og tidligere politikere ikke burde udpeges til det uafhængige tilsyn, som udvalget har foreslået at oprette. Denne begrænsning skulle sikre, »at tilsynet kan fremtræde som uafhængigt og uden særlig tilknytning til bestemte politiske partier«, som udvalget skrev i sin betænkning.
Norsk model
Når et flertal i Folketinget alligevel overvejer, at tidligere folketingsmedlemmer kan blive udpeget til tilsynet, lægger politikerne op til at oprette et tilsyn, der minder om det norske kontrolorgan, EOS-udvalget, hvor flere forhenværende parlamentarikere er repræsenteret.
»Jeg synes, det er lidt ærgerligt, hvis danske politikere lige på dette punkt bruger Norge som forbillede,« siger Pernille Boye Koch.
»Egentlig var tanken, at tilsynet skulle være mere sagligt og juridisk, og ved at gøre tilsynet politisk orienteret kan man risikere, at det mister noget af sin autoritet og integritet.«
Også Venstre og Enhedslistens forslag om, at Folketinget skal udpege medlemmer til tilsynet, strider imod Wendler Pedersen-udvalgets betænkning, som lægger op til at give justitsministeren beføjelse til at udpege medlemmerne. På dette punkt er Pernille Boye Koch til gengæld tilbøjelig til at give politikerne ret:
»Ud fra et kontrolperspektiv må man sige, at det er positivt med så meget uafhængighed som muligt. Men jeg tror nu egentlig ikke, det vil få den store betydning,« siger hun og understreger, at Wendler Pedersen-udvalget under alle omstændigheder lægger op til, at tilsynet skal arbejde helt uafhængigt af Justitsministeriet.
Mejdahl som medlem
Karsten Lauritzen siger til Information, at Venstre endnu ikke har lagt sig helt fast på tanken om at udpege forhenværende folketingspolitikere til det kommende PET-tilsyn.
»Men jeg tror for eksempel, at alle kunne blive enige om, at Christian Mejdahl (forhenværende formand for Folketinget fra Venstre, red.) ville opfylde de kriterier, der måtte være til at sidde i sådan et kontroludvalg,« siger han og tilføjer: »Jeg kan dog også komme på folk, der har siddet i Folketinget, som jeg ikke ville udpege til det.«
Pernille Skipper mener, »det vigtigste er at undgå, at tilsynet kommer til at være kolleger med PET, og det vil være tilfældet, hvis det er folk fra det ministerielle system, og hvis det er justitsministeren, der udpeger tilsynets medlemmer.«
– Kan det ikke øge faren for politisering, hvis det består af tidligere folketingsmedlemmer?
»Som vi hører fra erfaringerne fra Norge, hvor det er Stortinget, der udpeger medlemmerne af det norske kontrolorgan, sikrer en bred sammensætning også, at der er bred politisk opbakning. Så man kan vende det om og sige, at en bred politisk sammensætning sikrer en vis tillid i Folketinget til tilsynet.«
Et andet spørgsmål, som Folketinget skal tage stilling til i forhold til et kommende tilsyn med PET, er, hvilke beføjelser tilsynet skal udstyres med. På dette punkt er de 16 medlemmer af Wendler Pedersen-udvalget delt. Et flertal på ni medlemmer, der overvejende udgøres af repræsentanter for centraladministrationen, afviser, at tilsynet skal have instruktionsbeføjelser og dermed mulighed for at få PET til at ændre praksis.
Flertallet mener, at tilsynet alene skal kunne komme med indstillinger til justitsministeren, som så kan følge dem eller ej. På den måde vil flertallet »fastholde det grundlæggende princip om, at det er regeringen og justitsministeren, som har det endelige ansvar for PET’s dispositioner.«
Mindretallet på syv medlemmer, der overvejende består af universitetsjurister og dommere, mener omvendt, at hvis man ikke giver tilsynet instruktionsbeføjelser, så kan der være fare for, at »skiftende regeringer ikke ønsker at tage ansvar for den politisk ømtålelige del af efterretningstjenestens virksomhed med risiko for, at tjenesten bliver en ’stat i staten’.«
Mens Venstre ifølge Karsten Lauritzen endnu ikke har taget stilling til dette spørgsmål, mener Enhedslisten, at tilsynet skal have instruktionsbeføjelser.
»Justitsministeren er stadig chef for PET, uanset om tilsynet har instruktionsbeføjelse eller ej. Der findes masser af tilfælde, hvor et kontrolorgan kan ændre en myndigheds arbejde, uden at det reducerer ministerens ansvar,« siger Pernille Skipper.

