Jægerchef frygtede at fanger blev sendt til Guantánamo
Tidligere chef for Jægerkorpset, Frank Lissner, frygtede, at Afghanistan-fanger  ville blive fløjet til Guantánamo, hvis man overleverede dem til amerikanerne. Det fortalte han i går i retten


 Chefen for det danske Jægerkorps ville ikke garantere ubetinget for de fanger, man overleverede til amerikanerne i Afghanistan i 2002. Det kom frem i Østre Landsret i går, hvor daværende jægerchef oberstløjtnant Frank Lissner var i vidneskranken.
»Vi kunne ikke vide, om de blev fragtet til Guantánamo. Derfor ville jeg have rene linjer om, at mit ansvar ophørte, når de tilbageholdte blev fløjet ud af lejren,« sagde Frank Lissner.
Det er første gang, at det kommer åbent frem, at de danske elitesoldater i Afghanistan var bekymrede for, at de fanger, de tog, kunne blive sendt til Guantánamo. Frank Lissner frygtede på grund af et »uklart« direktiv for magt-anvendelse, at han og den danske stat kunne blive stillet til ansvar for amerikanske brud på Genève-konventionen i Guantánamo. For at få afklaring skrev han hjem til Hærens Operative Kommando i Danmark med sin bekymring den 4. februar 2002.
I går var næstsidste dag med vidneafhøringer i sagen, hvor Danmark anklages for medansvar i forbindelse med amerikansk fangemishandling i Afghanistan. Sagen drejer sig om 31 uskyldige afghanere, som de danske specialstyrker tilbageholdte den 17. marts 2002 og overleverede til amerikanerne. Målet med gårsdagens vidneudsagn var blandt andet at afgøre, hvad de danske øverstbefalende i Afghanistan vidste om amerikansk fangemishandling, inden man overleverede de danske fanger.
'Hård medfart'
Frank Lissner sagde, at han intet kendskab havde til, at der skulle foregå fangemishandling i den amerikanske fangelejr på Kandahar Luftbasen, som han selv besøgte to gange.
Her så han blandt andet de telte, der blev brugt til afhøring af fanger, og de bure, som fangerne blev holdt i. I alt så han 15-20 fanger, nogle i orange kedeldragt, under sine besøg. Desuden så han en Røde Kors-medarbejder i fangelejren.
»Det beroligede mig,« sagde Frank Lissner i retten.
Han havde kun hørt om fanger, der havde fået en »hård medfart« på vej til fangelejren af de amerikanske marinesoldater, og det havde derfor ingen betydning for, hvordan man så på den anden amerikanske styrke, der stod for fangelejren, forklarede Frank Lissner.
Derimod var han mere bekymret for, om han stadig havde ansvar for de fanger, der blev sendt til Guantánamo, som han skrev til Hærens Operative Kommando. Dagen efter kom svaret fra HOK, at »man har tiltro til«, at de amerikanske myndigheder ville overholde Genève-konventionen.
Dørene blev lukket, mens Frank Lissner blev afhørt om sagens hovedvidne, den tolk der angiveligt har overværet amerikanske styrkers fangemishandling.
I dag skal daværende forsvarschef Jesper Helsø vidne som den sidste i sagen, der efter planen afgøres om to uger.

