Antorini: ’Pædagogerne spiller en central rolle’
Børne- og undervisningsminister Christine Antorini (S) understreger, at pædagogerne kommer til at spille en central rolle i fremtidens folkeskole, hvis det står til regeringen
Pædagogerne er gode til at omsætte det teoretiske i undervisningen til praktiske forløb, siger børne- og undervisningsminister Christine Antorini (S). Foto: Scanpix


 Selv om regeringen i sit udspil til en reform af folkeskolen ikke har brugt mange ord på at beskrive, hvilke opgaver og hvilken rolle pædagogerne skal udfylde, når de efter en reform bliver en integreret del af skoledagen, understreger børne- og undervisningsminister Christine Antorini (S), at pædagogerne er tiltænkt en vigtig rolle i folkeskolen efter reformen.
»Pædagogerne spiller en central rolle i vores folkeskoleudspil, fordi hele visionen om, at eleverne skal have flere timer på en mere varieret måde, forudsætter et tæt samarbejde mellem lærere og pædagoger. Den længere dag bygger netop på, at det er det bedste fra SFO-tiden og klubaktiviteterne, der skal være en del af skoledagen. Det er lige fra at koble teori med praksis, værkstedsarbejde eller relationsarbejdet,« siger hun.
– Så hvilke konkrete arbejdsopgaver forestiller I jer, at pædagogerne skal have i den forlængede skoledag?
»Vi har allerede haft en del forsøg med især at have pædagoger i indskolingen, og de forsøg er afsluttet med gode evalueringer. Evalueringerne viser, at der sker en god arbejdsdeling mellem lærere og pædagoger, fordi lærerne får bedre mulighed for at koncentrere sig om undervisningen, mens undervisningen også bliver bedre, fordi pædagogerne er gode til at omsætte det teoretiske i undervisning til praktiske forløb og relationsarbejdet mellem eleverne,« siger Christine Antorini.
– Hvordan kunne pædagogernes rolle så være i eksempelvis en aktivitetstime i udskolingen?
»I udskolingen vil undervisningen blive mere projekt- og produktorienteret, så på den måde kan man arbejde mere med elevernes motivation,« siger Christine Antorini.
– Når udspillet er så ukonkret, som tilfældet er, håber pædagogerne, at de kan få indflydelse på, hvordan deres arbejdsopgaver bliver i fremtidens skole. Hvordan ser du pædagogernes muligheder for at påvirke deres jobindhold i skolen?
»Vi har fremlagt nogle ret klare pejlemærker for, hvordan vi ser fremtidens folkeskole, men vi har ikke gjort det helt ned i detaljen. Det er der to årsager til. For det første er vi seks partier, der skal forhandle en reform på plads. Det kræver, at der er et reelt forhandlingsrum. For det andet vil vi videreføre det partnerskab for folkeskolen, hvor BUPL også deltager. Det er en ny måde at tænke skoledag på, og det kræver en tæt dialog – herunder også med pædagogerne, fordi de får en ny og forstærket rolle at spille. Derfor er det en mulighed for, at vi i fællesskab kan udfolde de muligheder, der er for eleverne med en ny skoledag,« siger Christine Antorini.

