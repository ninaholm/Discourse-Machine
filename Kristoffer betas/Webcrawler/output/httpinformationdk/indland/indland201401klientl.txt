’Min klient har lidt igennem mange år’
Elias Karkavandis stærke tilknytning til Danmark taler for, at hans udvisningsdom bør ophæves, så han ikke længere skal være på tålt ophold, sagde hans advokat under gårsdagens retssag


 
	Det blev i høj grad Elias Karkavandi og hans advokat, Christian Dahlager, der stod for talestrømmen ved gårsdagens tre timer lange retsmøde. Elias Karkavandi ønsker at få sin udvisningsdom ophævet med henvisning til den tilknytning, han har til Danmark. Omvendt mener anklagemyndigheden, at udvisningen bør opretholdes, da Karkavandis situation ikke er væsentligt ændret.

	Elias Karkavandi blev i 2005 idømt halvandet års fængsel for at have fungeret som hashvagt på Christiania og blev i samme ombæring udvist af Danmark. Siden har han været på tålt ophold, fordi han ifølge Flygtningenævnet risikerer forfølgelse eller overgreb, hvis han bliver tvangsudvist til Iran, hvor han er født og opvokset.

	Under sin korte procedure henviste anklager Kristoffer Petersen især til, at Elias Karkavandi ikke har stiftet nogen familie, og at hans tilknytning til Danmark især synes at være til sine bekendte og byggefirmaet Logik & Co., hvor han laver forefaldende og ulønnet arbejde.

	»Tilknytningen til Logik & Co. kan ikke alene føre til ophævelse af udvisning,« sagde anklageren.

	I en sag fra 2012 om en udvist etiopier på tålt ophold omstødte Højesteret udvisningen med henvisning til, at etiopieren havde fået et barn og således stiftet en familie. Og selv om anklageren medgav at være »opmærksom på, at det ikke er nemt, når man er på tålt ophold«, så betyder det manglende familieliv med kone og børn ifølge anklageren, at udvisningen bør opretholdes.

	»Ud fra hvordan reglerne er, og hvordan praksis er, skal udvisning opretholdes,« lød anklagerens konklusion. Anklageren tilføjede dog undervejs, at man godt kunne gøre sig »friere tanker« om, hvorvidt det er »rimeligt at opretholde en udvisning, som ikke har kunnet effektueres i syv år« og henviste samtidig til, at Rigspolitiet har udtalt, at udsendelser til Iran for tiden ikke er mulige.

	’Forfærdelig situation’

	I sin tre kvarter lange procedure argumenterede Christian Dahl-ager omvendt med, at Elias Karkavandi har en stærkt tilknytning til Danmark og »ingen tilknytning til Iran overhovedet«. Også Dahlager henviste til Højesterets dom i etiopiersagen.

	»Min klients integration er meget, meget, meget stærkere end etiopierens,« argumenterede Dahl-ager.

	En forskel mellem de to sager er imidlertid, at Karkavandi ikke har noget barn.

	»Spørgsmålet er så til sidst, som jeg fornemmer, at det bliver antydet ovre fra den anden side (anklageren, red.), om det er nødvendigt at have et barn,« lød det fra Dahlager.

	Han henviste herefter til en dom ved den Europæiske Menneskerettighedsdomstol, der tager stilling til definitionen af tilknytning, da personen i den sag heller ikke havde børn.

	Her nåede dommerne ifølge Dahlager frem til, at man ikke kun skal se på det traditionelle familieliv, men også det privatliv, som fastboende udlændinge har.

	»Min klient har uddannet sig, har haft en fast kæreste og et fast arbejde. Det er konkrete forhold, man må tage hensyn til,« sagde Dahlager og betegnede slutteligt Karkavandis situation som »vanskelig, uheldig og urimelig«.

	»Min klient har lidt af det her igennem mange år.«

	Et ellers udramatisk retsmøde fik en usædvanlig afslutning, da dommer Per Holkmann Olsen efter proceduren tog ordet.

	»Det er helt klart en forfærdelig situation, du står i,« sagde dommeren henvendt til Karkavandi.

	Der falder dom i sagen den 21. januar.

