Ny dokumentation belaster Bertel Haarder i statsløsesag
Allerede i juli 2003 blev tidligere integrationsminister Bertel Haarder advaret af sine embedsmænd mod den ulovlige praksis over for statsløse, som flere år senere førte til fyringen af Birthe Rønn Hornbech. SF kræver en omgående forklaring fra Haarder


 Ny dokumentation trækker Bertel Haarder (V) ind i centrum af sagen om de statsløse. Tilbage i 2003 blev den daværende integrationsminister i et notat advaret om risikoen for ulovlig praksis over for statsløse.
Var advarslen blevet taget alvorligt, kunne det formentlig havde forhindret den skandale, der tidligere i år førte til, at Birthe Rønn Hornbech (V) blev fyret som integrationsminister.
Information har fået akt-indsigt i notatet, hvor Integrationsministeriets embedsmænd gør opmærksom på, at hvis regeringen skærper kravene til at få statsborgerskab, skal der tages særligt hensyn til de unge, der er født og opvokset i Danmark og derfor er omfattet af FN-konventionen om statsløshed. Ellers vil Danmark ikke leve op til sine konventionsmæssige forpligtelser. Notatet blev sendt af Bertel Haarder til tre medlemmer af Folketingets Indfødsretsudvalg fra Venstre og Konservative, blandt andre Birthe Rønn Hornbech, der senere selv blev integrationsminister og overtog ansvaret for den ulovlige praksis.
Embedsmændene peger på flere mulige løsninger, som alle skal sikre, at FN-konventionen overholdes. Men advarslen blev ikke taget alvorligt, og derefter kunne den ulovlige praksis udvikle sig i ministeriet.
Krav om redegørelse
De nye oplysninger stemmer med, at Birthe Rønn Hornbech i foråret 2011 som den minister, der var ansvarlig for statsløse-sagen, på et samråd i Folketinget højlydt undrede sig over, at tidligere ministre ikke havde udarbejdet instrukser til embedsmændene om at være opmærksom på FN-konventionen.
Ifølge Hanne Agersnap (SF) må den nuværende indenrigs- og sundhedsminister redegøre for sine handlinger som integrationsminister: »Og det må han gøre nu. Vi vil ikke vente til undersøgelseskommissionen er færdig,« siger hun.
Johanne Schmidt-Nielsen (EL) retter opmærksomheden mod statsministerens rolle: »Løkkes fyring af Rønn var et forsøg på at tørre alt ansvaret for statsløse-skandalen af på en enkelt minister. Men det her viser, at hun ikke er den eneste Venstreminister, der har set stort på menneskerettigheder og konventioner.«
Bertel Haarder ønsker ikke at udtale sig, men henviser ifølge sin presserådgiver til Integrationsministeriet.
   uda@informaton.dk

