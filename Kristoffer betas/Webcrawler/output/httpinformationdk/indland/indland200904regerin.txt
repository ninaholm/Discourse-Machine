Regeringen strides om kriminel lavalder
Først ville Venstres politiske ordfører have fjernet den kriminelle lavalder, men så ville partiets retsordfører alligevel ikke stå inde for forslaget. Retsordføreren for Venstre, Kim Andersen, vil bare sætte en debat i gang


 Den kriminelle lavalder skal væk. Sådan lød opfordringen fra Venstres politiske ordfører, Peter Christensen, i går.
Senere på dagen ville partiets retsordfører, Kim Andersen, alligevel ikke stå inde for forslaget, og til sidst tog statsministeren helt afstand fra det. 
Debatten om den kriminelle lavalder tog fat i tirsdags, efter at statsministeren i sin første tale i Folketinget havde opfordret til debat om aldersgrænsen for den nuværende kriminelle lavalder på 15 år. I går gjorde Venstres politiske ordfører det så klart, at partiet gik ind for at afskaffe den nuværende lavalder.
"Det, vi vil have, er et andet system, der træder i kraft, uanset hvor gammel du er, så der ikke er et helle under den nuværende kriminelle lavalder", sagde Peter Christensen. 
"Er man gammel nok til at begå kriminalitet, er man også gammel nok til at få en eller anden form for straf," lød det fra ordføreren, som dermed bakkede op om de udtalelser, som partiets retsordfører, Kim Andersen, kom med i tirsdags. I et interview til Berlingske Tidende sagde retsordføreren, at den kriminelle lavalder helt kunne fjernes. Men det forslag kender Kim Andersen ikke noget til.
De helt unge misbruges
"Venstre har ikke fremlagt noget forslag om at afskaffe den kriminelle lavalder. Vi har et ønske om at kommentere den kriminelle lavalder, for vi kan konstatere, at en kriminel lavalder på 15 år desværre ser ud til at være med til at skabe problemer. Der er flere indikationer på, at ældre kriminelle bevidst tiltrækker de unge til deres miljø og bruger dem til kriminalitetsudøvelse, fordi de ikke kan straffes. Der er også tendenser til, at 13-14-årige synes, at de også godt kan begå den samme kriminalitet, som de 16-17-årige, fordi de ikke kan blive straffet. Det vil sige, at aldersgrænsen er med til at forstærke et i forvejen alvorligt problem," siger ordfører Kim Andersen.
- Går Venstre så ind for, at den kriminelle lavalder skal fjernes?
"Vi går ind for, at vi nu får en grundig debat om den kriminelle lavalder, og at vi får alle fageksperterne til at være med til at diskutere det her samfundsproblem. Ungdomskommissionen kommer med en betænkning om to-tre måneder, og den vil vi studere med stor interesse".
- Jeres politiske ordfører fik det ellers til at lyde som om, at Venstre gerne ville have afskaffet lavalderen?
"Vi har ikke truffet en endelig beslutning. Vi vil se nærmere på Ungdomskommissionens betænkning, og så vil vi have en debat om ungdomskriminalitet, fordi det er et stort problem, som vi gerne vil gøre noget ved. Vi vil lægge os fast på en linje, når vi set kommissionens udmelding".
- Har I skiftet mening på en eftermiddag?
"Nej. Vi har ønsket at rejse en debat, og den indeholder alt fra, at vi bevarer status quo, til at den kriminelle lavalder bliver fjernet. Jeg er glad for, at statsministeren nævnte problemerne omkring den kriminelle lavalder. Hvad løsningen konkret bliver, tager vi stilling til, efter vi har haft en diskussion med forskellige indspark".
Vi skal diskutere alderen
- Et indspark kunne være fra de konservatives retsordfører, Tom Behnke, som er imod at fjerne den kriminelle lavalder?
"Nu er debatten jo først lige startet"
- Venstre kunne vel bidrage til debatten ved at fortælle, hvad jeres synspunkt er?
"Vores synspunkt er, at vi skal have gjort noget ved den kriminelle lavalder." 
"Vi siger, at vi skal have en diskussion, hvor alle synspunkterne kommer frem. Samme dag, som vi siger det, kan vi jo ikke gå ud og sige, hvad det er, vi skal gøre. Men det tyder på, at den kriminelle lavalder er noget af det, som vi skal have gjort noget ved".
- 'Gjort noget ved' - hermed mener du at sætte den ned?
"Ja, i et eller andet omfang. Det kan jeg ikke specificere". 
- Ville det efter din opfattelse hjælpe på kriminalitetsproblemet, hvis den kriminelle lavalder blev sænket?
"Det er en diskussion, som skal indgå sammen med betænkningen fra Ungdomskommissionen. Vi skal diskutere, hvordan vi får sænket ungdomskriminaliteten, og hvordan vi får standset den onde spiral af yngre mennesker, som begår grov vold og kriminalitet". 
- Det er altså ikke din holdning, at lavalderen skal væk?
"Det er min holdning, at vi har et samfundsproblem, som vi skal diskutere".
- Hvilken konsekvens skal der være for børn, der begår kriminalitet?
"De kan f.eks. få en ny start på en ny institution, hvor der blev lagt et program for dem med undervisning, sunde fritidsaktiviteter, morgenmad hver morgen og så videre. Så de bliver revet ud af det miljø, hvor de har haft nogle dårlige kammerater og ikke har kunnet passe deres ting".
- Hvilke fordele har børn af at komme for en dommer?
"Der er ingen, der går ind for, at børn og unge skal ind i almindelige fængsler med hårdkogte kriminelle. Men for en 14-årig, der har begået noget kriminelt, ligger der en retssikkerhed i at komme for en dommer og have en forsvarer. Den retssikkerhed har de unge under 15 år ikke i dag"
- Har du et bud på, hvor mange børn, der spekulerer i at begå grov kriminalitet?
"Nej".

