Samlet S-top slår til mod DONG-kritikere
Nu må diskussionen om DONG-salget stoppe, lyder det fra samlet Socialdemokratisk ledelse


Den voksende kritik fra det socialdemokratiske bagland af det delvise salg af DONG til Goldman Sachs får partiets ledelse til at svare igen.Ifølge Informations oplysninger er det planlagt, at Socialdemokratiets fire førende ministre, den såkaldte firebande, nu hver især opfordrer til, at kritikken stopper.»Man skal huske på, at når man sidder i de konkrete forhandlinger, så er man tættere på, end hvis man ikke sidder i konkrete forhandlinger,« lyder det fra statsminister Helle Thorning-Schmidt, mens finansminister Bjarne Corydon i et brev til de socialdemokratiske medlemmer forklarer, at spørgsmålet var, om »man skulle bremse selskabets investeringsplaner i havvind eller tilføre kapital, der kunne muliggøre investeringerne«.Både erhvervs- og vækstminister Henrik Sass Larsen og beskæftigelsesminister Mette Frederiksen konstaterer på Facebook, at beslutningen nu engang er taget.»Man skal altid kunne diskutere vigtige beslutninger. Men beslutningen om DONG er truffet, og lad os nu bruge kræfterne på at skabe grundlag for flere danske arbejdspladser!« skriver Mette Frederiksen.»Synes, at de sure DONG-kritikere skulle have brugt alle deres gode kræfter for ni år siden, da Svend Auken og S tilsluttede sig, at der kunne sælges op til 49 procent af aktierne i DONG,« skriver Henrik Sass Larsen.Sammen med Poul Nyrup, Mogens Lykketoft og Ritt Bjerregaard udgjorde Svend Auken for to årtier siden et andet firkløver, som dengang sad på magten i Socialdemokratiet.Samfundsværdier ’foræres’ bortI dag er de tre overlevende politikere netop at finde blandt de mest prominente kritikere af aftalen med den amerikanske investeringsbank, der for øjeblikket behandles som et såkaldt ’aktstykke’ i Folketingets finansudvalg.Med aftalen investerer Goldman Sachs otte milliarder kroner i DONG Energy via et datterselskab i Luxembourg til gengæld for 19 procent af aktierne, når energiselskabet børsnoteres. De danske pensionsselskaber ATP og PFA indskyder andre tre milliarder kroner.Poul Nyrup Rasmussen mener, at aftalen »forærer« samfundsværdier bort. Ritt Bjerregaard kalder den »forkert«. Og Mogens Lykketoft advarede angiveligt mod salget på et gruppemøde tirsdag. (I dag lyder Mogens Lykketofts kortfattede kommentar: »Jeg deltager ikke i den offentlige debat«).Selv om den socialdemokratiske ledelses modsvar afslører, med hvilken bekymring den har fulgt de seneste dages voksende kritik af DONG-aftalen, så forventer ingen i de tre regeringspartier dog, at aftalen bliver genåbnet. Bag aftalen fra 2004 om at børsintroducere DONG Energy – og sælge op til 49 procent af selskabets aktier – står alle partier med undtagelse af Enhedslisten og Liberal Alliance. De Radikale skiftede ganske vist holdning til en privatisering i oktober 2011 – for siden at skifte tilbage til alligevel at støtte en sådan. Men det sker ikke en tredje gang, forsikrer De Radikales finansordfører, Sofie Carsten Nielsen.»Når man skal finde nye investorer må man vurdere hele spektret. Og det har jeg tillid til er blevet gjort. Det giver ingen mening, at Finansministeriet skulle lave en dårligere aftale, end hvad var muligt«.
