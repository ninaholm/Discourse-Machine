Det skal koste at trække en aktindsigt i langdrag ...
Tre Cavlingvindende journalister har på egen hånd udarbejdet et forslag til, hvordan en ny offentlighedslov effektivt kunne give borgerne mere indsigt i forvaltningen og samtidig være let at læse
Jesper Tynell fik i 2009 Cavlingprisen for en serie radioindslag, der afdækkede en række lovbrud i beskæftigelses-ministeriet. Afsløringerne kom på baggrund af aktindsigter. Nu fremlægger Jesper Tynell sammen med to andre tidligere Cavlingprisvindere et forslag til, hvordan en ny offentlighedslov effektivt kan give borgerne mere indsigt i forvaltningen og samtidig være let at læse.

De tre Cavlingvindende journalister Jesper Tynell, Lars Rugaard og Erik Valeur går nu justitsminister Lars Barfoed i bedene og lancerer deres eget forslag til en ny offentlighedslov.At det er journalister med praktisk erfaring fra aktindsigt, der står bag lovforslaget, skinner især igennem i bestemmelserne om, hvor længe myndighederne må være om at svare: En myndighed kan i værste fald komme til at betale dagbøder, hvis besvarelsen af en aktindsigt trækkes urimeligt lange ud eller hvis dokumenter skjules eller slettes.»Vores forslag bygger på mange års erfaring med offentlighedsloven, og de erfaringer er vigtige at få med, hvis borgerne skal sikres en bedre indsigt i den offentlige forvaltning,« siger Tynell.Før sommerferien måtte Barfoed opgive at samle et flertal i Folketinget for sit lovforslag. Ifølge kritikere ville hans forslag til ny offentlighedslov, L 90, markant indskrænke borgernes ret til indsigt.»Vores forslag adskiller sig fra L 90 først og fremmest ved ikke at indeholde de omstridte paragraffer, som der heldigvis ikke var flertal for i Folketinget,« bemærker Lars Rugaard.Især to elementer vakte modstand mod Barfoeds lovforslag: Alle dokumenter, der udveksles i forbindelse med ministerbetjening, skulle være interne og dermed mørklagt, og det samme ville være tilfældet med dokumenter, der udveksles mellem en minister og folketingsmedlemmer.»Til forskel fra justitsministeren har vi desuden bestræbt os på at lave et lovforslag, der er nemt at læse og forstå for borgerne. Med vores forslag kan borgerne umiddelbart se, hvad de har ret til, og hvad de ikke har ret til,« siger Tynell.Bøder for forsinkede svarStår det til Tynell, Rugaard og Valeur, kan det fremover koste dagbøder, hvis der går urimelig lang tid, inden en akt-indsigt besvares. Det samme kan ske, hvis en myndighed ligefrem skjuler eller sletter dokumenter, der burde være aktindsigt i. Både i den gældende lov og i Barfoeds lovforslag er der alene tale om venlige henstillinger til myndighederne om at svare hurtigt.Som det fremgår af bogenMinisterbetjening en hvidbog,som Rugaard og Valeur udsendte i foråret, er netop forhaling af svar flittigt brugt af myndigheder, der vil undgå aktindsigt.»Vi lægger op til, at domstolene kan idømme en myndighed dagbøder,« siger Tynell, der peger på, at det kan ske på samme måde, som når en bagerbutik får dagbøder for dårlig hygiejne, eller en borger får dagbøder for ikke at efterkomme et påbud fra myndighederne.»Vi forestiller os, at det kun vil ske i særlig grelle tilfælde, at en borger slæber en myndighed i retten i en sag om aktindsigt, men bestemmelsen vil give borgerne en retsstilling i forhold til myndighederne, som ikke findes i dag,« tilføjer Rugaard.Selv om de tre journalister lancerer deres lovforslag som et alternativ til justitsministerens forslag, er der ikke tale om et tag-selv bord med fri adgang til alle dokumenter i den offentlige forvaltning.»På den måde er det ikke vores drømmeforslag til en ny offentlighedslov, hvor alt er åbent. Vi har tværtimod fastholdt en lang række af de undtagelser, der må være f.eks. i sager om rigets sikkerhed eller i retsplejen. Men vi har forsøgt at lukke flere af de 'huller' i den gældende lov, f.eks. hvor myndighederne har kunnet anlægge et skøn og dermed undgå offentlighed,« understreger Rugaard.Håbet er, at Folketingets retsordførere vil lade sig inspirere af lovforslaget, når et nyt officielt lovforslag skal fremsættes i Folketinget.»Sandsynligvis bliver et nyt rigtigt lovforslag først fremlagt efter det kommende folketingsvalg, så der er god tid til at debattere i den mellemliggende tid,« bemærker Rugaard. Ifølge Barfoeds lovforslag skal åbenhed i forvaltningen kun gælde i sager, der drejer sig om administrativ sagsbehandling.»Vi ønsker, at loven skal gælde al faktisk forvaltningsvirksomhed, således at alle dokumenter, der udveksles mellem myndigheder, i udgangspunktet bliver underlagt aktindsigt,« siger Tynell og tilføjer:»Det lille ord 'administrativ' er blevet brugt til at undlade aktindsigt i informationer, som tydeligvis er sendt mellem myndigheder, fordi de ville oplyse hinanden om dem.«Tilsvarende foreslår de tre journalister, at myndighedernes notatpligt altså pligten til at notere, hvad der sker undervejs i en sag udvides til at gælde al forvaltningsvirksomhed og ikke kun i sager, hvor der skal træffes en afgørelse.Skærper undtagelserJournalisternes lovforslag skærper endvidere mange af de undtagelser, som en myndighed kan bruge som argument for at undslå offentlighed. F.eks. vil det kun være »undtagelsesvist og i helt særlige tilfælde«, at en myndighed kan henvise til rigets sikkerhed og dermed afslå en aktindsigt.»Det gør vi, fordi vi i den senere tid har oplevet, at myndigheder helt ukritisk bruger argumentet med rigets sikkerhed langt ud over, hvad det burde kunne bære,« siger Tynell.Endnu en forskel fra både den gældende offentlighedslov og Barfoeds lovforslag er bl.a., at selskaber, hvor det offentlige ejer mere end halvdelen, fremover skal være omfattet af offentlighedsloven.»Her har Barfoed foreslået en offentlig ejerandel på 75 procent, men det er for lidt. Hvis det offentlige med 50 procent bestemmer over et selskab, må der være en offentlig interesse i, hvordan selskabet drives,« mener Tynell.Journalisterne har nu sendt deres forslag til medlemmerne af Folketingets Retsudvalg og samtidig understreget, at de ikke har haft store ressourcer til deres rådighed, men at lovforslaget er »vort bud på, hvad der efter erfarne pressefolks opfattelse skal til, hvis fornyelsen af offentlighedsloven skal ende med realistiske forbedringer og ikke med alvorlige indskrænkninger af åbenheden.«
