Klimaminister nedjusterer forventningerne til biobrændstof
Det er ikke nødvendigt med 10 pct. biobrændstof i bilerne. El- og hybridbiler kan være med til at opfylde EU-kravet, siger Connie Hedegaard (K)
1. generationsbiobrændstoffer er blevet kritiseret for presse priserne op på blandt andet korn og dermed priserne på fødevarer generalt.


 Når klima- og energiminister Connie Hedegaard i dag møder sine europæiske kolleger til ministerrådsmøde i Bruxelles, vil hun understrege, at kravet om at overflødiggøre 10 pct. af bilernes benzin og diesel i 2020 ikke nødvendigvis skal nås med bioethanol og biodiesel. Der er i dag så mange uklarheder og problemer forbundet med produktionen af biobrændstoffer, at ministeren meget gerne ser målet opfyldt ved satsning på elbiler og plug-in hybridbiler med elektriciteten leveret fra vindmøller.
"Det er rimeligt klart, at EU-Kommissionen åbner for, at andet end biobrændstof kan tælle med til opfyldelsen af målet," siger Connie Hedegaard med henvisning til Kommissionens direktivforslag om vedvarende energi, som blev fremlagt i januar og i dag for første gang drøftes i Ministerrådet. 
10 pct.-målet stammer fra EU-topmødet i marts sidste år, og i topmødekonklusionen var der ingen tvivl om, at det handlede om biobrændstof. Det ny direktivforslags formuleringer er mere tvetydige, men adskillige gange siges der '10 pct. vedvarende energi' frem for 10 pct. biobrændstof.
"Jeg ser det som udtryk for en voksende erkendelse af, at vi skal passe rigtig, rigtig meget på, hvad vi gør, og at vi ikke laver store fejl, når det gælder biobrændstoffer. Kommissionens udspil er udtryk for, at vi med biobrændstofferne ikke må begå nogle fejltagelser, der er større end de problemer, vi forsøger at løse med dem. Jeg er sikker på, at der ikke blot i miljøministrenes rækker, men også hos energikommissær Piebalgs og miljøkommissær Dimas er fuld opmærksomhed om faldgruberne," siger Connie Hedegaard.
Megen kritik
De såkaldte 1. generationsbiobrændstoffer er i et stigende antal internationale rapporter blevet kritiseret for enten ikke at give markant CO2-reduktion eller at føre til regnskovsfældning, enormt vandforbrug, stigende fødevarepriser, fortræng-ning af befolkningsgrupper fra deres jord m.m. I EU-forslaget til certificeringsordning for biobrændstofferne lyder et af kravene, at de konkrete produkter skal give mindst 35 pct. CO2-besparelse i forhold til benzin og diesel.
"Man kan diskutere, om ikke den værdi skal være højere, men teknikerne mener, at de 35 pct. i sig selv vil betyde, at langt det meste palmeoliediesel og visse typer bioethanol baseret på hvede vil blive sorteret fra," påpeger klimaministeren.
- Og du er altså overbevist om, at vi i Danmark har frihed til at vælge noget andet end biobrændstof til at opfylde målet, hvis vi vil?
"Ja, hvis blot det baserer sig på vedvarende energi, så kan det bruges til at leve op til målet."
Herhjemme rettede en række erhvervs- og miljøorganisationer for nylig henvendelse til regeringen for at få den til at fremme elbiler som et kommende, bæredygtigt alternativ til de traditionelle køretøjer.
Trods sine betænkeligheder vil ministeren ikke på forhånd lukke døren helt for biobrændstoffer.
"Hvis biobrændstofprodukterne faktisk kommer på markedet, hvis vi får en EU-certificeringsordning, der er skrap nok, hvis CO2-fortrængningen er stor nok, og hvis der er taget alle nødvendige hensyn til natur, sociale forhold m.m., så vil jeg jo ikke på forhånd sige, at vi slet ikke kan snakke biobrændstoffer. Hvis det er bæredygtigt og på anden vis holdbart, så kan det da være en del af løsningen. Men med de biobrændstof-teknologier, vi har udsigt til i dag, er der under alle omstændigheder tale om brug af meget store arealer. Selv noget af det, vi kalder 2. generations biobrændstoffer, kan være forbundet med store arealkrav. Derfor synes jeg, det er rigtig vigtigt at sige, at det er ikke én bestemt teknologi, der skal hjælpe os på transportområdet. Det kan også være vindenergien, der om natten udnyttes til at oplade batterier, som vi så kører på i plug-in hybridbiler eller elbiler," siger Connie Hedegaard.


