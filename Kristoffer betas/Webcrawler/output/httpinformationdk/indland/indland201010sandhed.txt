Sandheden? Spar os!
I hospitalsskandalen er VK-regeringen sparsommelig med relevante oplysninger til Rigsrevisionen


 Dyrebar er sandheden. Så dyrebar, at man ikke skal rutte med den. Denne regel efterlever VK-regeringen i skandalen om Lars Løkkes ’kompensation’ af privathospitaler. Sundhedsministeriet færdiggjorde i februar 2009 en rapport, der viste, at pengene fossede ud af statskassen og over til de private hospitalsejere. 
I Folketinget benægtede daværende sundhedsminister Jakob Axel Nielsen (K), at rapporten fandtes. Det gjorde hans partiformand Lene Espersen også, selv om Jakob Axel Nielsen og hans spindoktor havde briefet hende om rapportens indhold. De to ministres benægtelse af fakta må antages motiveret af skræk for at afsløre Lars Løkkes narrestreger i sundhedsministerembedet. Rigsrevisor Henrik Otbo havde fået færten af, at rapporten var under udarbejdelse. I perioden fra 19. september 2008 til 20. maj 2009 spurgte Rigsrevisionen hele fem gange udtrykkeligt efter relevante papirer omkring rapporten. Uden at få nogen udleveret. Heller ikke selve rapporten, da den var færdig.
Hvordan regeringen – i strid med alle regler – holdt Rigsrevisionen for nar, kan læses i det notat til statsrevisorerne, som Otbo forleden nøgternt fremlagde
– og som nu ligger på Rigsrevisionens hjemmeside.
Tilsagn: Intet skjult
Det fremgår af Otbos notat, at han – for at sikre sig, at intet var holdt skjult for ham – bad om ministerie-underskrift på, at alt var udleveret.
Med Otbos ord i notatet: »På et møde den 18. maj mellem Rigsrevisionen, Indenrigs- og Sundhedsministeriet og Finansministeriet bad Rigsrevisionen Indenrigs- og Sundhedsministeriet om at afgive en erklæring om, at det materiale, Rigsrevisionen havde modtaget, var fuldstændigt.«
Og hvad skete der så?
Ifølge notatet: »Ministeriet mente, at det ville være for omkostnings- og tidskrævende at gennemgå ministeriets sager.«
Otbo forklarer videre: »Jeg indvilgede på mødet i at frafalde ønsket om en fuldstændighedserklæring mod et tilsagn fra Sundhedsministeriet om, at Rigsrevisionen havde modtaget alle væsentlige oplysninger. Ministeriet gav dette tilsagn.«
I dag erklærer Otbo: »Jeg finder forløbet særdeles utilfredsstillende.«
Sundhedsministeriet har spillet rigsrevisor på næsen. Og Finansministeriet deltog i løjerne. Finansministeriets daværende departmentschef var Chr. Kettel Thomsen. Han blev forleden af Lars Løkke udnævnt til departmentschef i Statsministeriet. Chr. Kettel Thomsen besidder åbentbart evner, som Lars Løkke sætter pris på.
dare@information.dk

