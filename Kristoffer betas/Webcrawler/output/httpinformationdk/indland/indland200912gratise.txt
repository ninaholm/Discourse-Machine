Gratis for EU at skærpe klimamål til 30 procent
Økonomisk krise og kvoteoverskud gør det markant billigere at nå EU's klimamål end antaget, da man vedtog det for et år siden, viser nye beregninger. Det gør det indlysende, at EU nu går fra 20 til 30 pct. CO2-reduktion i 2020, siger ngo'er. EU-top mødes om sagen i morgen


 Når EU's stats- og regeringschefer i morgen mødes til topmøde i Bruxelles, så kan de, uden at det vil koste en euro, skærpe EU's klimamålsætning fra 20 pct. CO2-reduktion i 2020 til 30 pct. Takket være bl.a. den økonomiske krise kan man i dag få de 30 pct. reduktion for samme omkostning, som for et år siden var forbundet med at reducere 20 pct.
Det fremgår af en ny analyse fra det uafhængige europæiske miljøanalysecenter E3G og bekræftes af beregninger fra flere andre ekspertgrupper.
»EU vil altså ikke have nogen reelle problemer med at sende det signal til klimatopmødet i Bella Center om et øget ambitionsniveau, som alle her appellerer om,« siger Tomas Wyns, ekspert i EU's CO2-kvotesystem hos ngo-netværket CAN Europe, til Information.
»Det mest hæderligere vil være, hvis EU forhøjer sit sikre reduktionsmål fra 20 til 30 pct. og samtidig går fra 30 til 40 pct. som det udvidede mål, der er betinget af en ambitiøs global aftale i København,« mener Wyns.
Takket være krisen
Den økonomiske krise har betydet mindre fossilt energiforbrug i EU og dermed et fald i CO2-udledningerne, som ifølge Det Europæiske Miljøagentur nu er 10,7 pct. under niveauet i 1990.
Dermed er man i dag kommet tættere på 2020-målet om 20 pct. reduktion end det  blev forudset, da EU for et år siden vedtog sin store klimapakke med dette mål. En anden virkning af krisen er ifølge E3G, at der for perioden 2008-12 ventes et overskud af CO2-kvoter i EU, kvoter der kan overføres til perioden 2013-20 og uden omkostninger bruges til at nærme sig CO2-målet.
Faktisk vurderer Det Internationale Energiagentur, IEA, at EU takket være krisen og kvote-overskuddet kan nå 20 pct.-målet uden nogen hjemlige tiltag for aktivt at beskære udledningerne.
Dermed bliver det også billigere at reducere med 30 pct., end beregnet af EU-Kommissionen for et år siden.
»Omkostningerne ved at opfylde et 30 pct.-mål beregnes nu at være 104 milliarder euro mindre, end den oprindelige 20 pct. reduktion blev vurderet til, da den blev vedtaget,« konkluderer E3G.
Miljøcenteret henviser til fem nye studier fra andre sagkyndige - bl.a. International Institute for Applied Systems Analysis - der viser noget tilsvarende: At skærpe EU's ambitionsniveau med 10 pct. koster ikke ekstra i forhold til, hvad EU i 2008 besluttede sig for at investere i 20 pct.-målet.
Vil afvente USA og Kina
EU-Kommissionens chefforhandler på klimatopmødet, Artur Runge-Metzger, siger, at Kommissionen endnu ikke har egne beregninger på den reducerede pris for et skærpet klimamål.
»Omkostningerne ved at bevæge sig fra 20 til 30 pct. er i samme størrelsesorden som hidtil, men til gengæld er det blevet billigere at nå de 20 pct.,« medgiver han.
EU's stats- og regeringschefer mødes i morgen til EU-topmøde i Bruxelles, og flere lande - bl.a. Frankrig, Storbritannien og Danmark - presser på for en beslutning om at gå fra 20 til 30 pct. som forpligtende EU-mål. Andre lande - heriblandt Polen - vil blive på 20 pct.
»Beslutter EU sig nu, vil det udgøre et stærkt pres på Barack Obama for også at levere mere her på klimatopmødet,« siger Tomas Wyns.
Miljøminister Anders Carlgren, repræsentant for det svenske EU-formandsskab, sagde mandag på klimatopmødet, at han har mandat til at gå fra 20 til 30 pct. som EU's klimamål, når og hvis - og kun hvis - lande som Kina og USA også yder mere.
Men EU vil først beslutte sig til allersidst på topmødet, ikke som et ensidigt skridt allerede nu, understregede Carlgren.


