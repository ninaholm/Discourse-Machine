Som du spørger, får du svar
Folketingets anden ’Spørgetime med statsministeren’ blev til ’Ha, I fanger mig ikke’
Statsminister Helle Thorning-Schmidt og Venstres formand Lars Løkke Rasmussen under gårsdagens spørgetime i Folketinget. Venstres formand havde i går lagt stilen om, efter at han i den første spørgetime var kommet galt afstedmed en bemærkning om, at 2.000 kroner ekstra om måneden ikke er et nævneværdigt beløb. I går optrådte Lars Løkke Rasmussen med faktuelle spørgsmål til statsministeren.

Statsministeren vil jo overhovedet ikke svare på de spørgsmål, vi stiller.« Det blev den hyppigt gentagne konklusion fra de borgerlige partiledere i gårsdagens ’Spørgetime med statsministeren’. Efterhånden fik de borgerlige medhold af Enhedslistens Johanne Schmidt Nielsen. Den var den anden i rækken af Folketingets nye spørgeformat. Den første, der fandt sted for tre uger siden, vil navnlig huskes for Venstreformand Lars Løkke Rasmussens letsindige bemærkning om 2.000 kr. som noget, man kan få et par sko for.Forud for gårsdagens spørgerunde syntes de borgerlige at have fundet sammen om en strategi til at fange statsministeren – bedre end det lykkedes dem sidst. Fælles for de borgerlige spørgsmål var, at de efterlyste faktuelle oplysninger – men alle havde en krog, som det kunne være farligt for statsminister Helle Thorning-Schmidt (S) at bide på.Lars Løkke Rasmussen spurgte til, hvad han omtalte som »en solformørkelsessag«. Derved hentydede han til regeringens vægring ved at lade Rigsrevisionen undersøge omstændighederne omkring det lovhul, der kostede et milliardbeløb i uhensigtsmæssig energistøtte til solfangerceller.Lars Løkke ville vide: »Hvornår blev statsministeren første gang gjort opmærksom på, at der var dette hul i lovgivningen?«Relevant, menThorning-Schmidt svarede, at det var »en relevant diskussion«, som regeringen havde søgt at tage op, da den skrev til Folketinget og frarådede, at Rigsrevisionen gik nærmere ind i »det lovforberedende arbejde«.Lars Løkke erklærede, at dette svar gav ham »en dårlig fornemmelse«, og at han nu ville spørge anden gang. Han fik spurgt både en tredje og en fjerde gang, uden at statsministeren erklærede andet end:»Jeg ærgrer mig over, at hr. Lars Løkke Rasmussen ikke vil gå ind i den principielle diskussion.«Da Venstre-formanden gentog sit spørgsmål femte gang, svarede statsministeren: »Der er tale om en sag, som Folketinget allerede har taget stilling til.« Hermed hentydede hun formentlig til den næse, som Tinget har tildelt energi- og klimaminister Martin Lidegaard (R) i anledning af solcellehullet.Kristian Thulesen Dahl (DF) bebudede: »Jeg vil hjælpe statsministeren ved at stille nemme spørgsmål, som det er let svare på.«Dernæst spurgte han: »Vil statsministeren bekræfte, at den kommunale ældrepleje er skåret de sidste to år? At finanslovforslaget ikke løfter de ældre? At statsministerens åbningstale ikke nævner de ældre? Og hvorfor prioriterer regeringen ikke ældreområdet?«Helle Thorning-Schmidt svarede: »Hvorfor peger hr. Kristian Thulesen Dahl på hr. Lars Løkke Rasmussen som statsminister, når hr. Lars Løkke Rasmussen vil lave nulvækst i det offentlige – til skade for de ældre?«Samme spørgsmål og svar blev genudvekslet over flere omgange.Også uden heldMeget mere held havde Liberal Alliances Anders Samuelsen og de konservatives Lars Barfoed ikke, da de udfrittede statsministeren om henholdsvis tilbagebetaling af for meget betalt ejendomsskat til boligejere, og om regeringen vil bremse væksten i grundskylden.Også Enhedslistens Johanne Schmidt-Nielsen endte med at erklære sit spørgsmål ikke-besvaret. Hun spurgte, om statsministeren er enig i finansminister Bjarne Corydons udtalelse om, at lovgivning om kædeansvar for entreprenørers overholdelse af løn- og arbejdsregler »skader konkurrenceevnen«.Statsministeren svarede, at kædeansvaret forvaltes bedst af kommuner og regioner.Efter spørgetimen blev statsministeren spurgt af journalister uden for Folketingssalen: »Hvorfor svarer du ikke på spørgsmålene?«Hun svarede: »Jeg synes, det er en rigtig fin spørgetime, vi har haft. Jeg svarede på rigtigt mange spørgsmål.«
