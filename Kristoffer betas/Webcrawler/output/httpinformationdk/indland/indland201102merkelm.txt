Merkel eller Messerschmidt
Frankrig og Tyskland vil have de europæiske lande til at samarbejde tættere om den økonomiske politik. Forslaget er dog næppe det opgør med den nationale suverænitet, som Dansk Folkeparti hævder


 Det er ikke hver dag, at Dansk Folkeparti truer statsministeren med at underminere VK-regeringen , men heller ikke denne gang er der grund til at tage truslen fra EU-parlamentarikeren Morten Messerchmidt alvorligt.
Problemet er ikke, at Morten Messerschmidt benytter enhver lejlighed til at løfte selvstændighedsfanen. Problemet er, at EU-partierne ikke bidrager til en oplyst debat om de store planer, som Tyskland og Frankrig frembærer på den europæiske scene, og et større problem er, at de to lande ikke er konkrete nok til at hindre mytedannelser om de enkelte nationers undergang.
Faktisk blev det tysk-franske forslag oplevet som hovedemnet på sidste uges EU-topmøde, selv om det ikke var på dagsordenen og ikke blev præsenteret i en præcisionsgrad, som de politiske systemer kan arbejde håndfast videre med.
På den måde bliver Messerschmidt mere håndfast end Merkel, når han siger, at det vil få parlamentariske konsekvenser, hvis regeringen ikke siger fra:
»Dansk Folkeparti kan ikke lægge stemmer til en finanslov og en politik, som er dikteret fra Bruxelles,« lød hans budskab til det nationale nyhedsbureau.
Den tysk-franske akse
Den tyske forbundskansler Angela Merkel har ikke alene orden i forbundsstatens demokrati, økonomisk går det så godt, at Tyskland var toneangivende, da fællesskabet lagde en bund under de eurolande, der har handlet økonomisk uansvarligt. Det kan derfor ikke overraske eller forskrække, at Angela Merkel beder om lidt mere orden, lidt mere disciplin, lidt mere samarbejde, lidt mere fællesskab.
I overensstemmelse med Tysklands grundlæggende interesser finder hun sammen med Frankrig for at få tingene på plads. Sådan har det altid været: Den europæiske Union og integrationsniveau er identisk med det, som Tyskland og Frankrig vil og som Storbritannien ikke stopper.
I første omgang retter de lidt for upræcise tysk-franske ideer sig kun til lande som har fællesmønten euro. Da man begyndte diskussionen på EU-topmødet i december 2010 var udgangspunktet, at man vil gøre alt for at sikre stabiliteten i euro-området. Det vil man stadig. Og denne stabilitet i euroområdet har Danmark og danskerne mindst lige så stor interesse i, som alle andre i Europa.
Det er derfor naturligt, at invitationen til det videre arbejde går længere end til eurolandene selv, eller som Euro-landene sagde forleden, så arbejder de for at »opnå en ny kvalitet i koordineringen af den økonomiske politik i euroområdet med henblik på at forbedre konkurrenceevnen ... Medlemsstater, der ikke har euroen som valuta, vil blive indbudt til at deltage i denne koordinering.«
Tænk, at en så venligt udformet invitation til at deltage i en koordinering af den økonomiske politik kan udløse sabelraslen hos regeringens støtteparti.
Oplagte emner
Tænk, at EU-partierne ikke straks markerer den overordnede danske interesse i at være med. Selvfølgelig kommer man til at bevæge sig ad stier, der hidtil har været forbeholdt folketingspolitikerne, men nogle af de største danske politiske konflikter kunne måske løses bedre i en bredere ramme. Den hysteriske efterlønsdebat ville sagligt set blive bedre af at komme ind i den europæiske debat om »tilbagetrækningsalder«.
Det kan aldrig blive en spændetrøje i et Europa, der skal tage hensyn til både de udslidte og de velbjærgede 60+.
Tyskland vil også væk fra de automatiske lønstigninger, der udløses i Belgien, Luxembourg og Portugal, når priserne stiger.
Lønstigninger, der ikke er råd til, er man nødt til at tale om i en fase, hvor landene i forvejen holder hinanden i hånden og spænder fælles sikkerhedsnet ud.
Den tyske forfatnings forbud mod uansvarlige finanslove vil man gerne udvide til Eurokredsen, og den tyske kansler frembærer sine tanker med den styrke, der ligger i, at det igen er »det tyske lokomotiv«, som skal trække de andre økonomier til den vækst, der kan nedbringe arbejdsløsheden med samme misundelsesværdige hast som i Tyskland.
De kommende 12 måneder vil vi se flere og flere detaljer i det, der skal blive til »Den Europæiske Pagt for konkurrenceevne«. Næste stop bliver EU-topmødet i slutningen af marts, men vi kommer frem til 2012 , inden Danmark skal tage imod invitationen. Der bliver derfor ikke rigtigt brug for DF-truslen om at løbe ad pladsen.
Kernen i det tættere europæiske samarbejde, som udvikles nu, er ønsket om at afbøde krisen og udfordringer fra de stærke økonomier i bl.a. Kina og Indien.
Det er i Danmarks inte-resse at udvikle samarbejdet og stabiliteten og blive tilknyttet på den ene eller anden måde. Det kræver et oprigtigt samarbejde hen over midten i dansk politik og et farvel til den skadelige passivitet i de fleste af årene siden 2001-2.
Af frygt for Messer-schmidt taler de ikke om Merkels planer. Det var denne frygt, der gav Messer-schmidt det højeste personlige stemmetal ved EU-valget i 2009. Det kan ske igen, fordi det kræver mod at gå op imod det nationalpopulistiske friløb.

