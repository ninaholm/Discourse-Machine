Ny chance på universiteterne
Universiteterne har stadig en bred vifte af ledige studiepladser. De kan søges ugen ud


 Hvis man ikke kan få det, man elsker, kan man måske lære at elske det, man kan få.
Det kunne være overskriften på den nye ansøgningsrunde til uddannelserne på landets universiteter, der foregår i disse dage. Den giver unge, der i sidste uge måtte se drømmestudiet besat til anden side, en ny chance for at søge en anden uddannelse og komme på universitetet alligevel i september.
Trods rekordstor søgning i år fik 7.500 i første omgang afslag på deres uddannelsesønske. Alligevel står universiteterne nu med 4.000 ledige studiepladser over hele landet, der kan søges senest den 9. august, på Københavns Universitet dog senest i dag den 6. august.
Ved at søge en af de ledige pladser har man chance for at komme på universitetet med et forholdsvis lille karaktergennemsnit. Ofte er det nok med en bestået studentereksamen og beståede adgangskravfag.
Populære valg
Første runde var præget af, at de unge har flokkedes om de mest populære studier med veldefinerede job bagefter. Især har uddannelsesstederne i København og Århus været magneter, mens det har været sværere for uddannelsesinstitutionerne i resten af landet at få fyldt pladserne op.
På universiteterne på Fyn og i Jylland er der i anden runde en bred vifte af uddannelser med ledige pladser. Og hvis man ikke vil til provinsen, har Københavns Universitet omkring 500 ledige studiepladser at byde på. De fleste er inden for det naturvidenskabelige område, men der er også omkring 30 pladser på humaniora, oplyser chefkonsulent Claus Nielsen fra studie- og erhvervsvejledningen på Københavns Universitet.
»De unge har i høj grad søgt uddannelser, hvor de ved, hvad de bliver bagefter: Jurist, psykolog, dyrlæge, læge og tandlæge. Igen i år mærker vi deres manglende lyst til at engagere sig i naturvidenskaberne, og der er også enkelte ledige pladser på teologi, sprogfag og andre fag på det humanistiske område,« siger Claus Nielsen.
Blandt fag med ledige studiepladser fremhæver han biologi, biokemi og fysik, men også økonomi har tomme stole.
Fra sundhed til jordbrug
Derimod er der ledige pladser på farmaceutstudiet i København, eller man kan studere lægemiddelvidenskab, eller folkesundhedsvidenskab i Odense eller medicinalkemi i Århus.
I København er der ledige pladser på jordbrugsøkonomi, landskabsarkitektur og fødevarevidenskab på det tidligere Landbohøjskolen, der i dag er en del af Københavns Universitet. Aarhus Universitet har ledige pladser på studiet i jordbrug, fødevarer og miljø.
Over hele landet er der ledige pladser på sprogfag, både de store som engelsk, tysk og spansk og mere specielle sprog som nederlandsk, italiensk, arabisk og finsk.
Der er også udbudt en række temmelig specielle fag, f.eks. eskimologi i København, design og kulturøkonomi på SDU i Odense, Art and Technology i Aalborg, mens Aarhus har ledige pladser på sydeuropastudier, brasilianske studier, sydasienstudier og kinastudier.
Oplysninger om de ledige pladser kan fås på kot.dk eller universiteternes hjemmesider, hvor man også kan downloade ansøgningsskemaer.

