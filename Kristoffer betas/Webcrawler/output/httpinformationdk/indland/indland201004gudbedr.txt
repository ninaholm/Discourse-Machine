Gud er bedre end sex
Når cølibatet står som idealet for de mest troende katolikker, er det ikke nødvendigvis, fordi der er noget galt med lyst, liderlighed og orgasme. Det er tværtimod - hvis man skal tro to af kirkens største helgener - fordi mødet med Gud er endnu bedre end sex


 »En brise blæste fra murtinden, /mens jeg strøg ham gennem håret. /Med sin blide hånd /greb han om min hals, /og alle mine sanser slukkedes.« 
Nej, dette er ikke et sadomasochistisk kvælningsdigt fra den nys overståede teaterforestilling i Villa Salò. Heller ikke selv om næste strofe lyder som om, orgasmen er nået:
»Jeg forblev i glemsel. /Mit ansigt bøjedes over vennen. /Alt var forbi, og jeg opgav mig selv /og lod mine sorger /forglemmes mellem liljerne.«
Det er ikke lige til at se det, for eksempel fordi hans navn aldrig nævnes, men digtet handler om: Jesus. Det kommer fra bogen Bestigningen af bjerget Karmel, og det er skrevet af en af den katolske kirkes store helgener, den spanske Johannes af Korset - Juan de la Cruz, som skrev i slutningen af 1500-tallet.
Drømmen
Når vi for tiden taler meget om den katolske kirkes cølibat, taler vi hele tiden om de mandlige præster. Men de fleste cølibatære i kirken er munke, søstre og nonner. I Danmark er der for eksempel ifølge kirkens hjemmeside tre gange så mange kvinder som mænd, der lever i cølibat (ca. 250 søstre og nonner, ca. 80 præster og munke).
Det er ikke mindst disse nonner og munke, dem der virkelig har fravalgt vores andres hverdagsvirkelighed, der sætter niveauet for den drøm om et liv i kontakt med Gud, som er grundlæggende for idealet om cølibatet.
Men det er også fra nogle af deres skrifter, det står klart, at den drøm ikke er en drøm om at give afkald på den rus, ekstase, hengivelse og - ja - liderlighed, som vi andre forbinder med sex. Tager man teksterne på ordet, viser det sig, at cølibatet ikke behøver at handle om askese, men lige så godt kan handle om lyst og noget, der næsten lyder som grådighed.
Johannes af Korset grundlagde sammen med en anden katolsk mystiker og helgen, Teresa af Ávila, karmelitternes barfodsorden i slutningen af 1500-tallets Spanien.
Barfodsordnen var udtryk for et opgør med det, de så som en for jordisk livsstil i karmelitternes eksisterende klostre. Johannes og Teresa ville leve strengere, så de kunne koncentrere sig om Gud. Og det er ikke så mærkeligt, for den kontakt, de havde med Gud, havde store gevinster.
»En stor impuls fejede hen over mig, uden at jeg kunne se hvordan,« skriver Teresa om en af sine mere vellykkede bønner, »min sjæl lod til at være på nippet til at forlade min krop, for den kunne ikke længe styre sig og var ude af stand til at vente på sin store velsignelse. Impulsen var så stærk, at jeg intet kunne gøre imod den ... Jeg lænede mig tilbage for at få støtte, for selv om jeg sad ned, kunne jeg ikke holde mig oppe, mine naturlige kræfter svigtede mig fuldstændigt.«
Krav om kontakt
Hvem kan tro så intenst på Gud? Det var selvfølgelig ikke tilfældigt, at de spanske mystikeres udfordrende tekster kom lige oven i Reformationen og den gryende modernitet. Kirken var ikke så overbevisende, som den havde været; mystikere som Johannes og Teresa krævede direkte, pirrende, ekstatisk kontakt med Gud og ikke bare en præsts kedsommelige latinske remser.
De var i vild kamp med kirken; flere af de andre mystikere blev brændt på bålet, Teresas tekster blev gransket af Inkvisitionen, og Johannes blev i en lang periode spærret inde på sit kloster.
Men de vandt kampen, for den katolske kirke tog dem til sig, gjorde dem til helgener og ophøjede dermed også implicit deres krav til guds oplevelsen til idealer for hvad en troende katolik bør stræbe efter - ikke et afkald på glæder og rus, men tværtimod en lysten, saftig, ekstatisk nærkontakt - først i glimt og siden i den totale, permanente overgivelse.
I seng
Eller som Johannes - en katolsk munk i totalt cølibat og på vej mod helgenkåring - forklarer i en af sine lange, skolastiske udlægninger af hans egne digte:
»Det, som følger lige efter bruden og den Elskedes vidunderlige overgivelse, er deres seng, hvor bruden på en mere stabil måde kan smage sin Brudgoms glæder.«

