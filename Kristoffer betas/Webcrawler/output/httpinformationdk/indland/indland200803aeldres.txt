Ældre Sagen: S truer folkepensionen



 Socialdemokraternes forslag om en pensionsreform vil være "dødsstødet" til den danske folkepension, lyder den voldsomme advarsel fra Ældre Sagens direktør.
 Socialdemokraternes forslag om en pensionsreform truer fundamentet under det danske folkepensionssystem. 
 Sådan lyder den voldsomme kritik fra Ældre Sagens direktør, der kalder socialdemokraterne "skruptossede".  
 - De giver folkepensionssystemet et dødsstød, siger Bjarne Hastrup.
Socialdemokraterne har annonceret en pensionsreform, der skal give mere til de svageste. Men uden opbakning fra den mere velbjergede middelklasse, så vil folkepensionen for de svageste blive udhulet, mener Bjarne Hastrup.
 - Flertallet af befolkningen i Danmark består af vores middelklasse, og jeg tror, at hvis ikke middelklassen også får en andel af det her, så sker der to ting. For det første mister den kæmpestore danske middelklasse en inflationssikring af deres pensioner, fordi folkepensionen jo er en statslig pension, som sikrer os imod inflation. For det andet: Hvis man ikke selv får en andel i de her pensionsordninger, så er jeg helt sikker på, at der vil blive skåret kraftigt ned på de laveste indkomsters folkepension, siger Bjarne Hastrup.

