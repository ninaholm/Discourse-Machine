Radikale kræver skattestoppet aflivet
De radikales formand, Margrethe Vestager kræver nu skattestoppets fastfrysning af ejendomsværdiskatten aflivet fra 2015. Kravet vil hun tage med, hvis hun skal forhandle regering med en rød regering.  S afviser


 Det famøse skattestop og dets fastfrysning af ejendomsværdiskatten skal aflives fra 2015.
Det kræver den radikale partileder, Margrethe Vestager, der vil tage kravet med, hvis Helle Thorning-Schmidt (S) vinder valget og skal forhandle regeringsgrundlag med de radikale.
»Det eneste, der efter min mening er at gøre, er at vi politikere meget nøgternt og med fire års varsel beslutter at afskaffe skattestoppet,« siger hun.
Vestager betegner skattestoppet som »den mest socialt skæve opfindelse overhovedet«, fordi den med sin fastfrysning af ejendomsværdiskatten i kroner-øre-niveau giver en skjult skattelettelse til boligejerne hvert år. Og mest til de rigeste.
»For gennemsnitsfamilien betyder det mellem 50 og 100 kr. om måneden men til gengæld er konsekvenserne store for den langsigtede holdbarhed,« siger hun med henvisning til, at en fortsættelse af skattestoppet efter 2020 ifølge vismandsberegninger omtalt i Information i dag vil forværre den langsigtede holdbarhed med 20 mia.
»Det gør kun problemet værre, specielt i en situation, hvor regeringen kun med lodder og trisser kan komme op på balance i økonomien i 2020 hvorefter vi dykker ned i underskud og gældsstiftelse så langt øjet rækker igen,« siger hun.
S og SF siger nej
Men fuldstændig som regeringen afviser at opgive skattestoppet, så er svaret også et klart nej fra Socialdemokraterne.
»Margrethe Vestager skal huske på, at boligejerne med skattereformen allerede har fået forringet deres rentefradrag fra 2019. Med den konstante opskrivning af grundskylden betyder det, at de samlede boligskatter faktisk allerede er steget mere end inflationen,« siger Socialdemokraternes næstformand og skatteordfører, Nick Hækkerup.
Han fastholder, at med S' og SF's økonomiske plan, der indeholder skatte- og afgiftsstigninger for 17,7 mia. og for en række afgifters vedkommende dermed bryder med skattestoppets fastfrysning på kroner-øre-niveau, er der ikke behov for at forværre forholdene for boligejerne yderligere.
»I vores økonomiske plan er økonomien også holdbar uden. Det vigtige er at holde fast i, at boligejerne ved, hvad de kan regne med, også ud i fremtiden,« siger Nick Hækkerup.

