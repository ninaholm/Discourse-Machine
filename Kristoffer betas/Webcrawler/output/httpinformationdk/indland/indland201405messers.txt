Messerschmidt sikrer DF rekordvalg – vælgerlussing til Løkke
Massiv fremgang til Dansk Folkeparti og Morten Messerschmidt i et historisk valg til Europa-Parlamentet. Tilbagegang på flere procentpoint til Lars Løkke ligner vælgernes straf for bilagssagerne
 
	EU-valgets klare vinder var Morten Messerschmidt og Dansk Folkeparti, som med mere en 26 procent af stemmerne får fire mandater i Europa-parlamentet


 
	I 1994 stillede Kristian Thulesen Dahl op til Europa-Parlamentet. Som landsformand for Fremskridtpartiets Ungdom var han partiets spidskandidat, og 10.561 danskere stemte personligt på ham. Det var dog ikke nok til at blive valgt. I dag er Kristian Thulesen Dahl formand for landets største europæiske parti – Dansk Folkeparti.

	Med over 26 procent af stemmerne blev det et historisk valg for Dansk Folkeparti og i dansk politik. For første gang ved et valg er Dansk Folkeparti nu landets største, og spidskandidat Morten Messerschmidt får tre kolleger med sig til Bruxelles.

	Allerede i efteråret begyndte Dansk Folkeparti indirekte partiets kampagne frem mod valget til Europa-Parlamentet.

	Det skete i statsministerens spørgetime, hvor Kristian Thulesen Dahl fik sat regeringens administration af udbetalingen af børnechecken på dagsordenen, og det antændte hele det altoverskyggende valgtema: Velfærdsturisme.

	Morten Messerschmidts første udfordring bliver at finde en gruppe i Europa-Parlamentet, som vil optage ham og kan sikre ham og Dansk Folkeparti en større indflydelse på beslutningerne i parlamentet, end partiet har haft de sidste perioder. Her vil Messerschmidt allerede mandag indlede forhandlinger med gruppen, som også de britiske konservative er en del af.

	På den indenrigspolitiske scene giver danskernes historiske opbakning til Dansk Folkeparti et rygstød til Kristian Thulesen Dahl, som både regeringen og Venstre må tage bestik af. Dansk Folkepartis størrelse kan blive både et problem og en mulighed for både Venstre og regeringen.

	Lars Løkke Rasmussen kan glæde sig over, at Dansk Folkeparti tilsyneladende er i stand til at holde vælgerne inden for blå blok, når de fravælger Venstre. Men hvis Dansk Folkeparti formår at overføre succesen fra EP-valget til et folketingsvalg, bliver partiet en stor politisk udfordring for Lars Løkke Rasmussen, når han skal samle 90 mandater for en ny borgerlig regerings politik.

	Dansk Folkepartis potentielle størrelse efter et folketingsvalg er naturligvis også et udfordring for regeringen, men indtil et folketingsvalg kan DFs succes muligvis bruges til at lokke Dansk Folkeparti med i aftaler om en reform af beskæftigelsessystemet og vækstinitiativer.

	Frem mod folketingsvalget vil det store spørgsmål være, om de mange tusinde danskere, som for første gang må have stemt på Dansk Folkeparti, kan gøre det igen, når Morten Messerschmidt ikke står på stemmesedlen.

	Nye spekulationer om Løkke venter

	Selv om Helle Thorning-Schmidt måtte indkassere sin syvende tilbagegang ved et valg som formand for Socialdemokraterne, vil fokus den kommende tid være rettet mod Venstres Lars Løkke Rasmussen. Efter to uger, hvor formandens tøjindkøb og rejser på partiets regning, har fyldt mediebilledet og skygget for partiets valgkampagne, straffede vælgerne prompte partiet. Kun to mandater og det ringeste resultat i mange, mange år åbner for, at der kan komme fornyet kritik formanden, og diskussionen om hvorvidt Lars Løkke Rasmussen er den rigtige formand for Venstre kan blusse op i baglandet igen, når partiets valgkamp til Europa-Parlamentet skal evalueres.

	Efter fem års fravær kommer Morten Helveg Petersen og Det Radikale Venstre igen til at have fast plads i Europa-Parlamentet, mens SFs Margrethe Auken formåede at bevare sit mandat, selv om partiet på den indenrigspolitiske scene indtil for kun få måneder siden var tæt på regulær nedsmeltning, og flere af toppolitikerne frygtede partiets opløsning. Hos Folkebevægelsen mod EU kan Rina Ronja Kari også i de næste fem år fortsætte sit arbejde for mindre EU.

	Og så stemte et markant flertal af danskerne ja til dansk deltagelse i den fælles patentdomstol. Med omkring 60 procent ja-stemmer til patentdomstolen skal man helt tilbage til folkeafstemningen om dansk deltagelse i det daværende EF for at finde en større dansk opbakning til et EU-projekt. Dengang stemte 63,4 procent af danskerne får danske deltagelse i EF. Danskernes opbakning til at afgive suverænitet på patent-området får ikke ja-partierne til at overveje at sætte flere af de danske forbehold til afstemning inden for den nærmeste fremtid. På trods af ja'et er fremgangen til de EU-skeptiske partier alt for stor til, at ja-partierne tør risiskerer et nej.

LÆS: Pyrrhussejr til Morten Messerschmidt

