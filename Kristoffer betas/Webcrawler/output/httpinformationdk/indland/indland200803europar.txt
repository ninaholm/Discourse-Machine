Europarådet: Anden omgang med Muhammedtegninger var ikke nødvendig
Europas højeste menneskeretsvagthund kritiserer offentliggørelse af muhammed-tegningerne. Ytringsfrihed betyder ikke, at man har ret til at krænke folk, siger generalsekretær i Europarådet


 BRUXELLES - Han er den øverste vagthund over de europæiske menneskerettigheder. Og han lægger nu sin vægt ind i debatten om ytringsfriheden, som tegnede til at blive et hedt emne under EU-topmødet, der begyndte i Bruxelles i går. 
"Jeg forstår ikke, hvordan en ny runde af offentliggørelser af Muhamed-tegningerne, som endnu en gang fornærmer muslimer over hele verden, har nogen positiv effekt på ytringsfriheden eller når det gælder om at dæmme op for voldstrusler," siger Terry Davis, der er generalsekretær i Europarådet, i et stort interview i norske Aftenposten.
"Ytringsfriheden betyder ikke retten til at krænke nogen," siger Davis. 
Som generalsekretær i Europarådet er Davis en af de mest magtfulde menneskerets-stemmer i Europa. Og han fordømmer selvfølgelig vold og trusler. 
Men truslerne mod den danske tegner, Kurt Westergaard, må være en sag for politiet siger han. Og vender så sin kritik mod medierne. 
Hvorfor
Terry Davis mener ikke, at det er et spørgsmål om ytringsfrihed, når han kritiserer offentliggørelsen af tegningerne. Det er ikke andre end redaktøren, der skal beslutte, hvad der skal trykkes. 
"Men det er et ansvar, som påhviler redaktøren," siger Terry Davis, der mener, at de redaktører, som har trykt tegningerne, må finde sig i at blive kritiseret for deres valg. Det er helt legitimt i et demokrati, mener generalsekretæren. 
"Det, jeg ikke forstår, er, hvorfor nogen skulle offentliggøre tegningerne en gang til. Ytringsfrihed betyder ikke, at man har ret til at krænke folk," siger Terry Davis. 
Hollandsk film
Den hollandske højre-politiker Geert Wilders har bebudet at offentliggøre filmen Fitna sidst på måneden, og den ventes at være stærkt islam-kritisk. 
"Wilders film har jeg ikke set, men af hans udtalelser ser jeg, at han ønsker at provokere," siger Terry Davis. 
Geert Wilders tiltrak sig sidste sommer opmærksomhed med en kronik i avisen De Volkskrant: "Forbyd den elendige bog, som også Mein Kampf er forbudt," skrev han om koranen. 
Der var i aftes en forventning om, at den hollandske premierminister ville bede sine EU-kolleger om opbakning, hvis der skulle komme kritiske reaktioner over for Holland, når filmen bliver offentliggjort. 
Statsminister Anders Fogh Rasmussen var afventende. Han ville ikke tage stilling, før den hollandske regering bad om opbakning. 
"Det er dygtig markedsføring at få så megen omtale i så lang tid for et produkt, vi ikke engang ved om findes," sagde en veloplagt Fogh inden topmødet.
Dansk Folkeparti krævede tidligere i går, at Fogh markerede sig kraftigt for den hollandske filmmagers ytringsfrihed. 
Men det ville Anders Fogh Rasmussen ikke umiddelbart og forklarede det med et retorisk spørgsmål: 
"Forestil jer, at vi vedtager en stor erklæring, og så er der slet ikke nogen film!"


