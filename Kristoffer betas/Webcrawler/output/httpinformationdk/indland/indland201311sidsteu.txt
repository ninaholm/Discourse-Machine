Sidste udkald for rød valgtrumf
Bjarne Corydon står med en gylden mulighed for at bruge finansloven til at give de lokale S-kandidater to trumfkort før kommunalvalget. Men tidsfristen udløber i morgen aften


 
	Landspolitik er lokalpolitik, og de stadig snævrere rammer for landets 98 kommuner sættes på Christiansborg. Det er årets finanslovsspil et forbilledligt eksempel på. Forhandlingerne mellem finansminister Bjarne Corydon (S) og Enhedslistens Frank Aaen er gået i hårdknude på grund af to krav: Som en ultralightudgave af Socialdemokraternes velfærdsrettigheder fra 2007 vil Enhedslisten have indført fire minimumrettigheder i den kommunale ældrevelfærd samt gennemtrumfe sociale arbejdsklausuler i kommuner og regioner, som det er tilfældet med statslige anlægsprojekter.

	Enhedslistens krav vil indskrænke det kommunale selvstyre yderligere, men er også de billigste i mands minde og ville nemt kunne finansieres inden for den milliardramme, SRSF-regeringen allerede har afsat. Samtidig er kravene enslydende med valgparolerne blandt regeringspartiernes byrådskandidater. Otte af 10 kandidater fra S, SF og R kræver lovgivning om kædeansvar.

	Finansministeren virker dog opsat på ikke at give efter for Enhedslisten og lokalpolitikernes krav, af princip og stolthed – skønt en hurtig finanslov, der styrker ældrevelfærden og sikrer flere lokale job, ville hjælpe de mange S-borgmestre, som risikerer at tabe kæderne.

	Formelt er tidsfristen for at nå at behandle finansloven i Folketinget inden juleferien tæt på at være overskredet. Under normale omstændigheder ville et rødt forlig derfor blive fremlagt senest i morgen aften, lige før journalisternes deadline, så dagsordenen i de to sidste døgn før kommunalvalget kunne understøtte regeringspartiernes lokalkampagner.

	Thornings egne ideer

	Det store paradoks er dog, at Socialdemokraterne på Christiansborg er direkte imod de paroler, som de selv har fundet på. For få år siden lancerede Socialdemokraternes formand Helle Thorning-Schmidt og partiets daværende økonomiske stabschef Bjarne Corydon en ’ny velfærdskontrakt’, som bestod af 29 minimumrettigheder, f.eks. ’ret til en daglig tur i frisk luft for plejekrævende ældre’; krav, som samlet set ville koste fem gange mere end det discountkatalog, som Enhedslisten foreslår nu.

	I interviewbogen Den første, som statsministerens senere særlige rådgiver, Noa Redington, skrev i 2007, fremhæves ideen om velfærdsrettigheder som Socialdemokraternes ideologiske gamechanger: »Når Helle Thorning-Schmidt ønsker at give danskerne et nyt sæt velfærdsrettigheder, skyldes det tre ting: For det første er rettigheder en måde at sikre, at også de mindst ressourcestærke grupper i samfundet bruger velfærden. For det andet skal der skabes en ny strategisk alliance med middelklassen, så den ikke forlader fællesskabet til fordel for private velfærdsløsninger. For det tredje skal de offentligt ansatte have arbejdsglæden tilbage, og det får de kun, hvis borgernes forventninger bliver klare.«

	Men i dag er alle tre drivkræfter fuset ud. Rollerne i dansk politik er skubbet så meget rundt, at Enhedslisten nu forsøger at presse regeringen til at virkeliggøre blot en lille brøkdel af statsministerens eget projekt. Nølleriet øger nemlig sandsynligheden for et andet scenario: Venstre byder sig til med ønsket om at fremrykke allerede vedtagne skattelettelser. Inden for rammerne af de små forskelle i dansk politik er regeringen nødt til at bekende kulør i de kommende døgn: Enten styrkes den sociale profil med en udvandet version af Socialdemokraternes gamle velfærdsrettigheder til fordel for de svageste, sammen med Enhedslisten, ellers videreføres 00’ernes borgerlige satsning på skattelettelser til gavn for de vellønnede, sammen med Venstre.

	Toningen i årets finanslov vil både i substansen og symbolikken komme til at betyde mere for genvalget af SRSF-regeringen end udfaldet af kommunalvalget.

