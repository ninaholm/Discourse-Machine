Fængselsinspektør: Rigspolitiet overskrider tavshedspligt
Rigspolitiet bryder tavshedspligten i forbindelse med TV 2-serien 'De syv drab'. Det mener fængselsinspektør Hans Jørgen Engbo, der på vegne af en indsat har klaget til justitsministeriet. Klagen bakkes op af forsvarsadvokat Bjørn Elmquist. Ifølge ham giver seriens fremstilling af de gamle sager ekstra straf, til de allerede straffede


 I serien De syv drab afdækker TV 2 syv af Danmarks mest bestialske mordsager. Fra æresdrab til mordbrand fremlægges sagerne med navns nævnelse af de implicerede dømte. Programmerne er dramaturgisk velfortalt med rekonstruktioner af historiernes detaljer, lige fra barndomsbilleder af den dømte til udtalelser fra gamle klassekammerater og kærester. Undervejs i rekonstruktionerne kommenterer de pågældende efterforskningsledere på sagerne.  - Men i serien overskrider Rigspolitiet deres tavshedspligt og Menneskerettighedskonventionen, mener Fængselsinspektør Hans Jørgen Engbo. Og den nye omtale af de gamle sager stigmatiserer de dømte på ny, mener forsvarsadvokat Bjørn Elmquist og kriminolog Beth Grothe Nielsen.
Det har fået Hans Jørgen Engbo til at klage til Justitsministeriet over Rigspolitiets deltagelse i serien.
»Vi som offentligt ansatte må overhovedet ikke fortælle omverdenen, noget som helst om de indsatte - ikke engang røbe deres navn. Og efter at have set «de syv drab«, har jeg indtrykket af, at politiet er gået for langt i forhold til tavshedspligten,« siger Hans Jørgen Engbo, som er fængselsinspektør for anstalten ved Herstedvester, der huser en indsat, som i løbet af «de syv drab«s sendetid, vil få sin sag fremlagt på tv.
Krænkelse af privatlivet
Udover en overskridelse af Rigspolitiets tavshedspligt, mener Hans Jørgen Engbo også, at TV2 med De syv drab overskrider grundlæggende rettigheder for de straffede, der portrætteres:
»Jeg mener, at programmere i den grad krænker de indsattes ret til et privatliv. «De syv drab« overtræder artikel 8 i Menneskerettighedskonventionen, som beskytter respekten for privatlivet,« siger Hans Jørgen Engbo og fortsætter. »Der er nogle ganske klare regler i konventionen, om hvornår det kan være berettiget at omgå artikel 8, og det er kun, når udtalelser har indflydelse på statens sikkerhed. Det er jo bestemt ikke tilfældet i disse sager,« siger han. Også kriminolog Beth Grothe Nielsen stiller sig uforstående overfor den manglende hensyntagen til den dømte:
»Generelt ville jeg sige, at man skal lade gamle straffesager ligge. At genåbne de her sager i medierne får betydning og kan gøre ondt både på den indsatte, ofrene og de pårørende. Desuden har de indsatte jo også ret til et privatliv,« siger Beth Grothe Nielsen.
Forsvarsadvokat og formand for Retspolitisk Forening Bjørn Elmquist mener ligeledes ikke, at man varetager nogen af de impliceredes interesser, når man fremlægger disse sager på TV:
»Jeg kan godt forstå, hvad tv-stationen vil med det her. At svælge i blodige og tragiske historier, det er noget, der bon'er ud på seerstatistikkerne,« siger Bjørn Elmquist.
Ændring i afsoning
Men ifølge dokumentarredaktør på TV 2 Lasse Bjerre har TV 2 og produktionsselskabet gjort sig mange overvejelser i forbindelse med «de syv drab«.
»Vi har naturligvis haft mange etiske overvejelser, og der er også mange af sagens detaljer, vi ikke fremlægger i programmerne. Vi ved meget meget mere, end det der fortælles i programmerne,« siger Lasse Bjerre. Lasse Bjerre mener derudover ikke, at en genåbning af disse sager kan få indflydelse for den dømte.
»Vi producerer programmerne med en god tone, og de oplysninger vi bringer, har jo allerede været fremme, da sagerne var aktuelle. Jeg mener derfor ikke, det kan gå ud over den dømte igen,« siger Lasse Bjerre.
Hans Jørgen Engbo tvivler derimod ikke på konsekvenserne. Udover de følelsesmæssige konsekvenser, kan sagens genåbning også have konkret indflydelse på afsoningsforløbet. »Det kan have indflydelse på de medvirkendes afsoningsforløb, hvis deres sag bliver af offentlig interesse igen. Det er tidligere set, at hvis en sag kommer i offentlighedens søgelys, kan det medføre, at en indsat bliver nægtet udgang af hensyn til samfundets retsfølelse,« siger han.
Frit tilgængelig info
Bjørn Elmquist og Hans Jørgen Engbo medgiver, at det er svært med sikkerhed at fastslå, om de personlige informationer om sagernes implicerede, som TV 2 fremstiller, er kommet fra Rigspolitiet eller er informationer, som produktionsselskabet har researchet sig frem til. Rigspolitiet og TV 2 afviser samstemmigt, at politiet skulle have overskredet tavshedspligten i udlægningen af de syv sager.
Kommunikationschef for Rigspolitiet, Niels Otto Fisker understreger, at politiet udelukkende har bidraget med oplysninger om efterforskningsarbejdet.
»TV 2 har ikke haft tilgang til andet, end vi sædvanligvis giver andre journalister. Politifolkene siger kun noget, om det de har forstand på. Nemlig opklaringsarbejdet. Hvor Tv2 så i øvrigt får de personlige oplysninger om gerningsmænd og sagerne - det ved jeg ikke,« siger Niels Otto Fisker.
Lasse Bjerre fra TV 2 forklarer, at det produktionsselskab, der har udarbejdet serien har trukket informationer ud, der allerede var offentlige:
»Det kræver jo ikke mere end et par klik på google, og så kan du finde ud af, hvem de her sager handler om og nærmere detaljer om sagen,« siger Lasse Bjerre, dokumentarredaktør på TV 2, og fortsætter:
»I forhold til en eventuel overskridelse af tavshedspligten er TV 2 selvfølgelig bekendte med Engbos kritik. Jeg har bemærket, at rigspolitiet mener, at de holder sig inden for rammerne af tavshedspligten - det mener jeg også de gør,« siger han.
En af de medvirkende politifolk er Bent Isager-Nielsen, der er tidligere chef for drabsefterforskningen ved Rigspolitiets Rejsehold.
»Samarbejdet omkring udsendelsen er en aftale, der er lavet mellem rigspolitiet og TV 2. Men hver af de politifolk, der medvirker står selvfølgelig til regnskab for deres udtalelser, men derudover har jeg ingen kommentarer,« siger Bent Isager- Nielsen.


Hans Jørgen Engbo har klaget til Tv2 og Justitsministeriet. Justitsministeriet har sendt klagen videre til Rigspolitiet, som derefter har sendt den videre til Statsadvokaten

