Ingen hjælp fra Bødskov til russisk bedstemor
Selv om regeringen har lovet kun at stille ’klare og rimelige krav til udlændinge, der familie-sammenføres’, undlader justitsministeriet at gøre op med urimelige regler indført under VKO. Sådan lyder kritikken i sag om russisk bedstemor, der har fået forbud mod at besøge sine børnebørn i Danmark de næste fem år
Først om fem år kan 72-årige Liudmila Vizhulina komme til at se sit barnebarn igen. Hun har fået karantæne fra Danmark på grund af en formel fejl, og straffen er ’helt ude af proportioner’, mener seniorforsker. Privatfoto.


Hvis 72-årige Liudmila Vizhulina havde håbet på at få hjælp fra justitsminister Morten Bødskov til igen at kunne besøge sine børnebørn i Danmark, kan hun godt tro om igen.
Som tidligere skrevet i Information har den russiske bedstemor fået karantæne i fem år, hvor hun ikke må rejse til Danmark som følge af en bestemmelse fra 2004 i udlændingeloven. Reglen sigter egentlig mod udlændinge, der forsøger at forlænge deres visumpligtige ophold i landet ved at søge familiesammenføring. På den måde kan man vinde sig nogle ekstra måneders ophold udover visummets udløb, mens ansøgningen behandles.
Men Liudmila Vizhulina har ikke forsøgt at snyde eller forlænge sit ophold i Danmark ved at søge om familiesammenføring. Ganske vist har hun søgt om familiesammenføring, mens hun var på besøg i Danmark i 2011, men det er ikke ulovligt, og hun rejste hjem, inden hendes visum udløb. Hun udnyttede derved ikke det såkaldte processuelle ophold, indtil Udlændingestyrelsen traf afgørelse i sagen – og gav hende afslag på at blive familiesammenført med sin datter i Danmark. 
På baggrund af Informations gennemgang af sagen bad Enhedslisten i august 2012 justitsminister Morten Bødskov svare på, om behandlingen af Liudmila Vizhulina efter hans opfattelse er i overensstemmelse med Den Europæiske Menneskerettighedskonvention. Det skete, efter seniorforsker på Institut for Menneskerettigheder Eva Ersbøll havde udtalt, at konsekvenserne af den russiske bedstemors »helt lovlige ansøgning om ophold« forekommer »ude af proportioner«. Der kan derfor være »et artikel 8-problem«, som Eva Ersbøll sagde med henvisning til Den Europæiske Menneskerettighedskonventions bestemmelse om retten til familieliv. 
Urimelige konsekvenser
Efter at have tygget på spørgsmålet i fem måneder har justitsministeren valgt ikke at svare på Enhedslistens folketingsspørgsmål om Liudmila Vizhulinas sag. I stedet forholder ministeren sig alene til selve loven, og ifølge svaret »finder Justitsministeriet ikke, at de omhandlede bestemmelser om, at udlændinge ikke kan få visum til Danmark i en periode på 5 år, hvis udlændingen efter at være indrejst her i landet søger om opholdstilladelse, er i strid med Den Europæiske Menneskerettighedskonvention.« 
Eva Ersbøll fra Institut for Menneskerettigheder fastholder imidlertid, at en så langvarig karantæne i den konkrete sag er »helt ude af proportioner« med, hvad bedstemoren reelt har gjort.
»Det sker på grund af en fejl, der alene er af formel karakter, for det eneste, hun har gjort, er at indsende en ansøgning om familiesammenføring under et ophold i Danmark. En sådan ansøgning må bedstemoren gerne indsende både før og efter opholdet, men altså ikke under opholdet, selv om det er det nemmeste, da hun her kan få hjælp til at udfylde ansøgningsskemaet af sin dansktalende familie,« siger Eva Ersbøll, der troede, at justitsminister Morten Bødskov ville have benyttet Liudmila Vizhulinas sag til at få tydeliggjort, at reglen kun skal bruges mod snydere. Ellers risikerer reglen – som her – at få urimelige konsekvenser, mener hun.
»Bestemmelsen fra 2004 i udlændingeloven har til formål at hindre misbrug af ansøgningsretten til at skaffe sig et længerevarende ophold i Danmark, men det har bedstemoren ikke villet. Hun har bare ansøgt og er derefter rejst hjem,« siger Eva Ersbøll.
Da Liudmila Vizhulina ansøgte om familiesammenføring, fik hun hjælp af sin datter Marina Dobrokhovoda. Datteren er dansk statsborger, men hun var ikke opmærksom på den særlige regel fra 2004. Reglen er omtalt i ansøgningsskemaet, men først på side syv, hvorimod der på første side i skemaet står: »Hvis ansøger allerede opholder sig lovligt i Danmark, kan ansøgningen normalt indgives i Danmark. Det er f.eks. tilfældet, hvis ansøger har gyldigt visum.«
I regeringsgrundlaget fra oktober 2011 lover SRSF-regeringen kun at »stille klare og rimelige krav til udlændinge, der familiesammenføres«, og Radikale Venstres udlændingeordfører, Zenia Stampe, var kritisk, da Information i august omtalte karantænen til den russiske bedstemor: »Det her eksempel skriger til himlen. Den russiske bedstemor har jo ikke udnyttet lovgivningen. Hun havde rene, ordentlige motiver for at blive familiesammenført,« mente Zenia Stampe, der understregede, at bedstemoren blev »uberettiget straffet«, og at hun derfor ville undersøge, om der kunne skabes flertal for en mere menneskelig praksis.
Men i dag lyder der anderledes toner fra de radikale: »Vi i Radikale Venstre bakker selvfølgelig op om de kompromisser, som vi har indgået i regeringen,« siger Liv Holm Andersen, der fungerer som partiets midlertidige udlændingeordfører.
Johanne Schmidt-Nielsen (EL), mener derimod ikke, at Morten Bødskovs afslag er i orden: »Det går over min forstand, at man straffer en bedstemor for at ville være sammen med sin familie. Hun har jo ikke begået en forbrydelse, og da der er tale om en ældre kvinde, er fem år ganske lang tid,« siger hun.
»Sagen ville have været en oplagt mulighed for justitsministeren til at gøre op med en utilsigtet stramning af udlændingeloven og få gjort op med noget af al den idioti, som VK-regeringen fik indført. Men indtil videre lader det ikke til, at Morten Bødskov vil gribe den mulighed,« tilføjer Johanne Schmidt-Nielsen.
Advokat Tage Siboni, der i maj klagede på vegne af den russiske bedstemor, har endnu ikke fået svar fra Justitsministeriet på sin klage.
»Jeg har bedt om, at sagen forelægges ministeren personligt, og jeg håber da, at han kan se, at så lang en karantæne er hinsides al sund fornuft, når bedstemoren netop ikke har forsøgt at forlænge sit ophold,« oplyser Tage Siboni.
Datteren, Marina Dobrokhovo-da, er bekymret for sin mor, der bor alene i St. Petersborg og ikke har anden familie end datter og børnebørn i Danmark: »Lige før jul besvimede min mor i opgangen, hvor hun bor. Heldigvis blev hun fundet af nabokonen. Jeg tænker på hende hver dag, men jeg ved ikke, hvad jeg skal gøre,« siger hun. 
Marina Dobrokhovoda, der er sosu-assistent, tilføjer, at hun og børnene kun sjældent kan få deres mor og bedstemor at se.
Det er nemlig langt dyrere for hende at rejse til Rusland med begge sine børn, end det var for hendes mor at besøge dem i Danmark. Desuden kunne moren komme til Danmark 90 dage pr. halvår, mens arbejde og skolegang forhindrer Marina Dobrokhodova og hendes døtre i at komme til Rusland længere tid ad gangen.

