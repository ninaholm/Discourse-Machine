Analyse: Uddannelse til ufaglærte bedre end topskattelettelser
En ny analyse foretaget for 3F viser, at uddannelse til ufaglærte er mere givtigt for samfundsøkonomien end topskattelettelser. ’Vigtigt at insistere på uddannelse,’ mener 3F-formand
Et uddannelsesløft betragtes ikke altid som en god samfundsøkonomisk investering, og det er en fejl, mener 3F.


 
	Når regeringen sammen med Venstre og Konservative fra årsskiftet hævede grænsen for at betale topskat, er det en samfundsmæssig dårlig måde at bruge penge på, når midlerne i stedet kunne bruges til at uddanne ufaglærte til faglærte. Det mener fagforbundet 3F på baggrund af en omfattende analyse foretaget af tænketanken Kraka.

	»Vi oplever, at stadig flere politikere taler om, at det er lettelser i topskatten, der har den størst gavnlige effekt for samfundsøkonomien, men vores analyse viser, at uddannelse til ufaglærte har den største effekt, så vi punkterer den myte,« siger Per Christensen, formand for Danmarks største fagforbund, 3F.

	Ifølge ledende økonom ved tænketanken Kraka, Kristian Thor Jakobsen, er det især de afledte effekter af en investering i uddannelse, som på den lange bane er gavnlige for samfundet.

	»Når man ser på Finansministeriets beregningsmetoder, viser det sig, at uddannelse er en god investering i forhold til mange andre politiske initiativer, hvis det handler om at gavne samfundsøkonomien på længere sigt. Der er en høj grad af selvfinansiering, når man investerer i uddannelse af arbejdsstyrken,« siger Kristian Thor Jakobsen og uddyber: »De lavest uddannede er selvfølgelig ’billigst’ at hive ud af arbejdsmarkedet f.eks. til uddannelse, fordi deres skattebidrag ikke er så højt. Desuden peger Finansministeriets analyser på, at opkvalificierng af unge ufaglærte giver en høj selvfinansieringsgrad formentlig på 70-80 pct. eller måske mere. Til sammenligning antages det normalt, at lettelser i topskatten har en selvfinansieringsgrad på noget under 50 pct. Og topskatten er den indkomstskattesats, hvor man normalt antager, at selvfinansieringsgraden er størst.«

	Med skatteaftalen fra sommeren 2012 er omkring 80.000 danskere fra årsskiftet sluppet for at betale topskat. Da blev grænsen for topskat rykket fra 421.000 kr. om året i indkomst til 449.100 kr. om året. Det betyder, at antallet fra danskere, som betaler topskat, falder fra 720.000 i 2012 til ca. 500.000 i 2014.

	Insisterer på uddannelse

	Ifølge 3F er der udsigt til over 100.000 ufaglærte uden jobmuligheder om syv år, og samtidig forventes der mangel på kvalificerede faglærte i de kommende år. På trods af det bliver et uddannelsesløft ikke altid betragtet som en god investering, bl.a. fordi det trækker folk ud af arbejdsstyrken og dermed på kort sigt reducerer produktionspotentialet og i sidste ende statens skatteindtægter.

	Sidste år nedsatte regeringen et ekspertudvalg med den tidligere socialdemokratiske skatteminister Carsten Koch for bordenden. Udvalget skulle kulegrave beskæftigelsessystemet og komme med en række anbefalinger, som i løbet af foråret forventes at danne grundlaget for regeringens udspil til en reform af beskæftigelsesområdet. 3F’s Per Christensen håber, at regeringen i sit udspil vil have et målrettet fokus på de gode effekter af øget uddannelse: »Det er vigtigt at insistere på uddannelse som middel til at gavne samfundsøkonomien, men også de kompetencer, der vil blive efterspurgt i fremtiden. Det er altid dem med kortest uddannelse, der står længst tid i ledighedskøen. Derfor er det vigtigt, at vores beskæftigelsesindsats bliver indrettet, så der er gode muligheder for at uddanne sig.«

	Hos den liberale tænketank Cepos er cheføkonom Mads Lundby Hansen dog ikke enig i, at lettelser i topskatten giver en mindre samfundsgavnlig effekt end investering i uddannelse:

	»Når man ser på nyere studier fra blandt andet de Økonomiske Vismænd, peger studierne på en højere selvfinansieringsgrad, end Finansministeriet lægger til grund i dag. Folk med høje indkomster reagerer relativt stærkt på en lavere mar- ginalskat,« siger han og uddyber: »Når man så uddanner ufaglærte, skulle deres produktivitet og deres erhvervsdeltagelse stige, og jeg er skeptisk over for, hvorvidt det sker i det omfang, der lægges til grund for analysen. Vil restgruppen virkelig være i stand til at uddanne sig til en produktivitet, som det antages? Man må formode, at dem, der ikke har en uddannelse i dag, er mindre motiverede for at tage en uddannelse, og deres gevinst ved at tage en uddannelse er måske heller ikke så høj, så den positive effekt kan være mindre.«

	3F og Krakas analyse begejstrer beskæftigelsesminister Mette Frederiksen (S), som dog understreger, at regeringen arbejder med flere initiativer, når den forsøger at skabe job:»Det er yderst positivt, at analyserne viser, at uddannelse gør en forskel – selv om man selvfølgelig ikke kan nøjes med et tiltag, når man vil skabe job og bedre jobformidling,« siger ministeren i en skriftlig kommentar.

	3F’s formand behøver ifølge Mette Frederiksen ikke frygte, at uddannelse bliver underprioriteret i regeringens reformudspil af beskæftigelsesområdet: »En af de centrale målsætninger med en reform af beskæftigelsesindsatsen er netop at sikre en bedre brug af uddannelse og relevant opkvalificering, så det i højere grad er jobrettet og målrettet ledige med størst behov. Det er derfor et meget relevant indspark fra Kraka og 3F til, hvordan vi bedst indretter beskæftigelsesindsatsen, og hvordan vi sikrer, at indsatsen gør den enkelte ledige bedre rustet til at opnå varig beskæftigelse.«

