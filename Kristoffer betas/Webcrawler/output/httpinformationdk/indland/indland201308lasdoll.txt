LA’s Dolly Parton-økonomi
Selv Liberal Alliance melder sig nu med skatteudspil ind i kampen om at blive den lille mands parti. Men spørgsmålet er, om pengene passer


 
	Analyse

	Trods faldende oplagstal er det de færreste personer, endsige politikere og partier, som gerne ser sig selv på forsiden af Ekstra Bladet. Derfor var det også med en vis bekymring, at Liberal Alliances formand, Anders Samuelsen, en søndag i sidste måned læste formiddagsavisens forsidehistorie: »Samuelsens gavebod: Vil forgylde sin hovedsponsor«.

	Ekstra Bladet havde spurgt, hvem der egentlig tjener på Liberal Alliances forslag om at sænke selskabsskatten samt afskaffe topskatten og loftet over beskæftigelsesfradraget. Og svaret var: Partiets sponsor, SAXO-bankdirektøren Lars Seier Christensen, og en række andre direktører som hver står til at spare millioner i skat. Til gengæld fik kassedamen, sosu-assistenten og de øvrige 70 procent dårligst lønnede ikke en krone.

	Vil væk fra forsiden

	Selv om Anders Samuelsen hævder, at han ikke bekymrer sig om de rige, da de bare kan rejse – hvilket Lars Seir Christensen har gjort til skattelyet Schweiz – så håber han, at partiets nye skatteudspil for en stund forhindrer den slags forsidehistorier.

	»Vi er Danmarks liberale parti, men vi er altså også, nu, synes jeg, klart og tydeligt markeret som Danmarks eneste arbejderparti,« som partiformanden fredag formulerede det på et pressemøde efter Liberal Alliances sommergruppemøde.

	Liberal Alliance foreslår nemlig at indføre et nyt jobfradrag og fordoble bundfradraget for alle i arbejde. Pris: 41 milliarder kroner, som findes ved at effektivisere den offentlig sektor med 10 procent frem mod 2020 uden at forringe velfærden (i alt forventer Liberal Alliance at finde 52,3 milliarder kroner på den konto).

	Et tal, som skyldes, at Produktivitetskommissionen i en delrapport konkluderer, at hvis kommunerne og resten af den offentlige sektor lærer af hinanden og udbreder den bedste praksis, er det muligt at spare »mindst« 10 procent.

	Problemet er dog, at hverken Produktivitetskommissionen eller Liberal Alliance har noget bud på, hvordan de faktisk øger produktiviteten i den offentlige sektor. Hvilket ikke bare venstrefløjen men også Venstre og Dansk Folkeparti ikke har været sene til at påpege.

	I stedet minder kritikken om den tidligere britiske finansminister Kenneth Clarkes anklage mod efterfølgeren Gordon Brown for at abonnere på den økonomiske Dolly Parton-skole: »Ufattelige størrelser, helt ude af proportioner, og uden nogen synlig støtte«.

	Anders Samuelsen taler blot om at frede »de varme hænder«, finde milliarderne på »overadministrationen« af det danske samfund og kalder det ellers »et spørgsmål om politisk vilje«.

	Hvilket Anders Samuelsen selvfølgelig har ret i – og den politiske vilje er der ikke. Så Liberal Alliances forslag bliver aldrig til noget.

	Men det handler det heller ikke om. Papirkurvene på Christiansborg er fyldt med den slags skatteudspil – hvem husker længere Socialdemokraterne og SF’s ’Fair Forandring’ og ’Fair Løsning’? – hvor milliardtallene fløj gennem luften uden nogensinde at lande i en aftale.

	For den lille mand

	For Liberal Alliance handler det om at signalere, at partiet også vil være med i kampen om ’den lille mand’, ’blå Bjarne’, det »Kansas-klædte Danmark« – eller hvad vælgersegmentet kaldes.

	Den midtergruppe af vælgere, som SRSF-regeringen forsøgte at tilgodese med sidste sommers skatteaftale, og som den håber er skræmt netop af tanken om partiets skattepolitik

	At Anders Samuelsen får held til at overbevise ret mange om, at Liberal Alliance er den lille mands parti, kræver dog nok den samme optisme som troen på, at partiformanden kan finde milliarderne til skattelettelserne.

	Den helt lille mand, der står uden for arbejdsmarkedet, får da også stadig ikke en krone.

