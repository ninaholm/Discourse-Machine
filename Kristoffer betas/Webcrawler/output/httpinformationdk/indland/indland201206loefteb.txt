Løftebrudsregeringen er mere end blot en myte
Regeringen har indfriet langt flere løfter, end medierne har givet indtryk af. Alligevel klæber løftebrudsdiskussionen til regeringen, fordi det især er de højt profilerede løfter, der er gået i vasken, siger valgforsker


 Det har ikke skortet på beskyldninger om løftebrud, siden SRSF-regeringen blev dannet. Men siden valget sidste år har regeringen faktisk indfriet langt flere løfter, end medierne og ikke mindst oppositionen har givet indtryk af. I regeringsgrundlaget går 270 ud af 315 fælles S-SF-forslag fra før valget således igen. Og ud af de 270 forslag er 70 allerede vedtaget, mens 148 andre forhandles i øjeblikket. Det er derfor en myte, at SRSF-regeringen skulle være ekstra slem til at bryde valgløfter, konkluderer Ugebrevet Mandag Morgen, der har foretaget opgørelsen af forslagene.
Som eksempel på overholdte løfter nævnes afskaffelse af skattefradrag på sundhedsforsikringer og brugerbetaling på kunstig befrugtning, genindførelse af gruppeeksamen, reformer af førtidspension og fleksjob og senest forhandlingerne om muligheden for, at asylansøgere kan flytte ud af centrene og få et arbejde.
Når løftebrudsdiskussionen så alligevel klæber til regeringen, skyldes det ifølge Rune Stubager, ph.d. og lektor ved Institut for Statskundskab, Aarhus Universitet, i høj grad karakteren af de brudte løfter.
»Det ene er, at det er nogle spektakulære og højt profilerede ting, der ikke er blevet til noget,« siger han med henvisning til bevarelsen af efterlønnen, indførelsen af millionærskatten, betalingsringen rundt om København og den 40 pct. billigere offentlige transport i hovedstaden.
»De ting er ikke blevet til noget, men det var noget, de brugte mange kræfter på at markedsføre sig på.«
Den anden side af historien om løftebrudsregeringen er, at den nye opposition har været meget dygtige til at føre kampagne på det, mener Rune Stubager: »De var så dygtige til det, at de i efteråret ikke tøvede med at kritisere regeringen for at opgive løfter, som ville betyde, at regeringen skulle annullere den politik, den tidligere regering selv havde indført,« siger han og peger igen på efterlønnen, men også akutfunktionen i Svendborg. Det var VK-regeringen selv, der tvang Region Syddanmark til at opgive akutfunktionen, hvis regionen skulle have penge til et nyt supersygehus.
»Det stoppede ikke Sofie Løhde i at gå efter regeringen, og det, må man bare sige, var rigtig dygtigt gjort. Man kan så spørge, hvor pressen var i den sammenhæng,« siger Rune Stubager.
Radikale stiller krav
Mandag Morgen har også undersøgt, hvor mange artikler, ledere og analyser, kommentarer og debatindlæg om løftebrud, der har været i de store aviser. Siden valget er det blevet til over 1.200 fra især Jyllands-Posten, Berlingske og BT.
Endnu en forklaring på det massive fokus på brudte løfter er ifølge Rune Stubager, at S og SF selv gjorde meget ud af at markere løfterne før valget.
»De gjorde det nemt for den nye opposition, fordi de førte kampagne på nogle meget markante løfter,« siger han og tilføjer:
»De vidste jo godt, at de ikke havde 90 mandater bag de planer, og de vidste godt, at de skulle have de Radikale indover. Det, de ikke vidste, var, at Radikale blev så store og fik så meget blod på tanden. Men det er velkendt, at Radikale stiller krav for at stille deres mandater til rådighed.«

