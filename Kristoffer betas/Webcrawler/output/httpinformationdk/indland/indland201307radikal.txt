Radikal kritik af syltet miljøplan
I jagten på vækst og arbejdspladser fortsætter regeringen med at nedprioritere miljø, fattigdom og klima, mener fem miljø- og udviklingsorganisationer. Formanden for Folketingets Miljøudvalg fra de Radikale er enig


 
	I en kronik i dagens Information kritiserer fem danske interesseorganisationer regeringen for i flere omgange at have udskudt sin lovede bæredygtighedsstrategi. Den store fokus på jobskabelse og økonomisk vækst har betydet, at klima og miljø er blevet nedprioriteret, mener de fem kronikører.

	»Regeringens ’tunge ministre’ beskæftiger sig med økonomisk brandslukning og skubber de langsigtede hensyn af vejen,« hedder det i kronikken. Det betyder ifølge de fem organisationer, at »miljøet, fremtidens klima og den globale fattigdom har det svært«.

	Formanden for Folketingets Miljøudvalg, De Radikales Lone Loklindt, er enig i, at hensyn til vækst og økonomi er blevet prioriteret over bærerdygtighed.

	»Der er rigtig mange ting, der er blevet trukket i langdrag, fordi der har været et reformtempo, man ikke har set magen til i lang tid. Der har været prioriteret kræfter på mange andre fronter – skole, jobskabelse konkurrenceevne, kontanthjælp, førtidspension og så videre, og der er selvfølgelig grænser for, hvor meget man kan favne på én gang,« siger Loklindt.

	Hun understreger nødvendigheden af, at der står en samlet regering bag bæredygtighedsstrategien.

	»Ellers er det for svagt,« siger hun og kalder dagen kronik for »fin timing«.

	Information har tidligere beskrevet, hvordan regeringens centrale økonomiudvalg med finansminister Bjarne Corydon i spidsen fokuserer på jobskabelse og vækst frem for bæredygtighed.

	Lone Loklindt forventer, at bæredygtighedsstrategien ligger klar sidst på efteråret.

