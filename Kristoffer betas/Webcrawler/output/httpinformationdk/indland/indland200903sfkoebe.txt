SF: København svigter udsatte børn
Efter budgetoverskridelser gennemførte København sidste år markante besparelser på socialområdet. Kommunen svigter de udsatte børn, mener SF og socialrådgiverne
-Det skal ikke være sådan, at hvis der er brugt for mange penge, skal færre børn have hjælp,- siger SF-s Özlem Cekic besparelserne i Københavns socialforvaltning. Model


 Et merforbrug på 29,3 mio. kr. i 2007 på hjælpen til børnefamilier med særlige behov fik sidste år Københavns Kommune til at skære markant ned på indsatsen. 
Således gennemførte socialforvaltningen besparelser for 78 mio. kr. på den forebyggende indsats, og det vækker harme blandt socialrådgiverne:
"De besparelser førte til forringelser i indsatsen for børn og unge. Økonomien spiller en langt støtte rolle for, hvilke initiativer, der bliver sat gang i, end tidligere," siger Majbrit Berlau, formand for Socialrådgiverforeningen i Region Øst.
I en såkaldt genopretningsplan for børneområdet fra december 2007 forklarer kommunens socialcentre de stigende udgifter med, at flere børn har behov for støtte. Socialcenter Valby oplevede eksempelvis en stigning i underretninger på 55 procent fra 2006 til 2007.
Majbrit Berlau kritiserer kommunen for at igangsætte prestigefyldte projekter på bekostning af den daglige drift. Man sender socialrådgivere ud på skoler og opgraderer antallet af gadeplansmedarbejdere:
"Hvilket i sig selv er godt. Men det betyder også, at der kommer flere underretninger om børn, der ikke har det godt, og så mangler vi pengene til at gøre en indsats for dem," siger hun og tilføjer:
"Politikerne vil gerne fremstå handlekraftige, og det er ikke lige så sexet at love penge til socialforvaltningen som at sende flere gadeplansmedarbejdere ud," siger Majbrit Berlau.
Risiko for lovbrud
Socialrådgiverformanden understreger, at kollegerne i København ikke kan levere den samme forebyggende indsats som tidligere.
"Besparelserne betyder for eksempel, at familier på Nørrebro sidste år skulle have det 20 pct. værre, før myndighederne greb ind," siger Majbrit Berlau.
Genopretningsplanen konkluderer overordnet, at for mange børn har modtaget støtte i forhold til det budgetterede. Blandt andet er der i forhold til aflastningsfamilier på Nørrebro sket "en ikke forventet nettotilgang", som betyder, at tærsklen for bevillingsgrundlaget skal hæves: "Det vil sige, at hjemmeboende normalt ikke vil kunne få aflastning."
SF's socialordfører, Özlem Cekic, påpeger, at kommunen har penge til indsatsen, men at regeringens loft over de kommunale budgetter forhindrer udgifterne.
I 2008 blev reglerne desuden ændret således, at forvaltningen ikke længere blev kompenseret for et merforbrug. Det fik kommunen til at henstille til socialcentrene, at de fremover "kobler socialfaglige og økonomiske hensyn".
Men det kan let kollidere med loven om social service, påpeger Özlem Cekic:
"Det skal ikke være sådan, at hvis der er brugt for mange penge, skal færre børn have hjælp. I serviceloven står klart, at man skal tage de for barnet bedste hensyn," siger hun.
Ifølge Majbrit Berlau får nedskæringerne og krav om de billigste løsninger ikke sjældent rådgiverne til at tvivle på, hvorvidt de begår lovbrud:
"Serviceloven er en gummiparagraf," siger hun.Özlem Cekic opfordrer kommunen til at synliggøre de økonomiske vanskeligheder samt at prioritere de udsatte børn og unge:
"Så må kloakkerne sejle," siger hun.
Som at tisse i bukserne
Hverken Majbrit Berlau eller Özlem Cekic er i tvivl om, at besparelserne spiller en betydelig rolle i forhold til situationen og udviklingen på Nørrebro.
"Man svigter de børn, og det svigt er kommunen medvirkende til," siger SF'eren.
Majbrit Berlau understreger, at socialrådgiverne ikke beder om en blankocheck:
"Men det skal være muligt at spille på alle tangenter, og jo tidligere man sætter ind, desto billiger bliver det. Når man skærer 78 mio. kr. på forebyggelse, er det som at tisse i bukserne," siger hun.
Det har ikke været muligt at få en kommentar fra overborgmester Ritt Bjerregaard (S) som sidste år sammen med en række andre partier stemte imod et forslag fra socialborgmester Mikkel Warming (EL) om at hæve 2009 budgettet med 61 mio. kr.

