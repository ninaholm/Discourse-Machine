Ministerier lever sjældent op til princip om mest mulig åbenhed
Kun i én ud af otte sager bruger ministerierne muligheden for at give såkaldt meroffentlighed. Det viser en opgørelse, Information har lavet. Netop princippet om meroffentlighed understreges i den nye offentlighedslov, men der er ikke meget grund til at tro på mere åbenhed fremover, vurderer mediejurist
Et af de få tilfælde, hvor et ministerium valgte at leve op til princippet om meroffentlighed, var, da journalisten Jens Høvsgaard søgte aktindsigt i grevinde Alexandras årspenge. Det fik han – efter 11 måneder – men indholdet var reelt en »narresut«, siger han.


 
	Da ombudsmand Jørgen Steen Sørensen på en høring i Folketinget for nylig talte om ombudsmandens opgaver i forhold til den offentlighedslov, der træder i kraft ved årsskiftet, lagde han stor vægt på reglen om såkaldt meroffentlighed.

	»Nu skal den have én over nakken,« som ombudsmanden udtrykte det.

	Kort fortalt fastsætter reglen om meroffentlighed, at en myndighed ikke er afskåret fra at udlevere flere dokumenter, end loven forpligter til. Tværtimod bør den så vidt, som det er muligt, udlevere dokumenter, der ikke ligefrem er fortrolige, selv om de pågældende dokumenter ikke er omfattet af retten til aktindsigt.

	Da den nye offentlighedslov, som træder i kraft til januar, på en række områder øger myndighedernes muligheder for at undtage dokumenter fra aktindsigt, gør loven det til gengæld til en pligt samtidig at overveje, om der kan gives meroffentlighed i dokumenter, selv om de principielt kan undtages.

	I dag er princippet om meroffentlighed ikke direkte lovfæstet, men ’kun’ en del af god forvaltningsskik.

	Meroffentligheden kan i princippet udstrækkes til alle oplysninger, med mindre de udtrykkeligt er tavshedsbelagte. Eneste undtagelse i den nye offentlighedslov er de kalendere, som offentligt ansatte fører, som helt undtages fra offentligheden.

	Når justitsminister Morten Bødskov har fremhævet fordelene ved den nye offentlighedslov, har han netop peget på betydningen af meroffentlighed.

	Men selv om reglen om meroffentlighed altså får stigende betydning, har hverken Offentlighedskommissionen eller Justitsministeriet nogen sinde undersøgt, hvor ofte myn- digheder reelt anvender dette princip.

	Kun én ud af otte sager

	Når Information nu kan præsentere en opgørelse over ministeriers brug af meroffentlighed, er det med andre ord første gang, at emnet er undersøgt systematisk.

	På baggrund af oplysninger fra syv ministerier om tilsammen 212 sager om aktindsigt viser Informations opgørelse, at der kun er givet meroffentlighed i hver ottende sag. Ud af 212 sager er der således kun givet meroffentlighed i 24.

	Mindst tilbøjelig til at give meroffentlighed er pressens eget ministerium, Statsministeriet, hvor det kun er sket i tre procent af de sager, hvor der er overvejet meroffentlighed. Marginalt bedre klarer Finansministeriet sig med ni procent.

	Bedst klarer Økonomiministeriet sig med meroffentlighed i halvdelen af sagerne, mens Undervisningsministeriet har givet det i en tredjedel af sagerne.

	Forskningschef for mediejura på Journalisthøjskolen Oluf Jørgensen var medlem af Offentlighedskommissionen. Han siger i en kommentar til Informations opgørelse, at »reglen om meroffentlighed ikke har nogen særlig betydning på Slotsholmen med den gældende lov«.

	I langt hovedparten af de 212 sager anvender embedsmændene en slags standardbegrundelse, nemlig at hensynet til beskyttelse af oplysningerne trods alt vejer tungere end hensynet til offentlighed. Men ifølge Oluf Jørgensen er det ikke sikkert, at det vil kunne klares helt så let i fremtiden:

	»Ombudsmandens udtalelser er et klart signal om, at han vil vurdere, om myndighederne nu reelt overvejer meroffentlighed i stedet for bare at bruge en standardformulering til sidst i deres afslag,« siger han.

	Men hvis myndigheder vil leve op til princippet om meroffentlighed, kan det ifølge Oluf Jørgensen sagtens lade sig gøre:

	»Det er en let og også hurtig måde at klare sager om aktindsigt på. Man skal bare kontrollere, om der er oplysninger, der er tavshedsbelagte, og det bør embedsmændene vide på rygmarven. Er der ikke det, så kan papirerne udleveres. Så nemt kan det gøres,« som han siger.

	På baggrund af sine erfaringer fra Offentlighedskommissionen tror Oluf Jørgensen dog ikke på, at den ny offentlighedslovs understregning af meroffentlighed kommer til at få betydning for centraladministrationen på Slotsholmen.

	»Centraladministrationen har tradition for, at hvis man på nogen mulig måde kan undtage en oplysning eller et dokument fra aktindsigt, så gør man det. Det er den gennemtrængende tone på Slotsholmen, og det vil det blive ved med at være, selv om der i den nye offentlighedslov er lagt op til at styrke meroffentlighed,« siger Oluf Jørgensen.

	Narresut: Alexandras årspenge

	En af de journalister, som faktisk har oplevet at få udleveret dokumenter som følge af meroffentlighed, er Jens Høvsgaard, der i efteråret 2012 udgav bogen Det koster et kongerige.

	I marts 2012 havde han søgt aktindsigt i Statsministeriet i et lovforslag om årspenge til prinsesse Alexandra, men først 11 måneder senere modtog han en række dokumenter.

	Ministeriet skrev dog, at man efter en afvejning »i et vist omfang« havde fundet, at der var grundlag for meroffentlighed, og det lød jo lovende, mente Jens Høvsgaard.

	»Men det var en narresut. Alt i alt fik ikke jeg andet end oplysninger, der i forvejen var tilgængelige på nettet.«

– Hvad havde du håbet på at få?

	»Jeg havde da håbet på at få indsigt i, hvordan man var nået frem til det hustrubidrag, som Alexandra skulle have. Jeg behøvede sådan set ikke at få nogle konkrete tal, men jeg ville vide, hvad bevæggrundene var til, at det skulle være sådan. Men det var der intet af,« siger Jens Høvsgaard.

	Nye toner i vejledning

	Da den konservative justitsminister Erik Ninn-Hansen i 1986 fik ved- taget den gældende offentligheds- lov, udsendte han en vejledning, hvorefter myndigheder ifølge mer- offentlighedsprincippet »bør« udlevere dokumenter, »hvis oplysningerne i et dokument ikke er fortrolige«.

	I forordet til vejledningen udtrykte Erik Ninn-Hansen personligt håb om, at myndighederne ville leve op »til dette ønske fra folketinget om en øget åbenhed i den offentlige forvaltning« og forstå, at loven ikke var »til hinder for, at den offentlige forvaltning giver aktindsigt i videre omfang eller giver flere oplysninger til pressen og andre, end det følger af selve loven, når blot dette sker uden at krænke myndighedernes tavshedspligt«.

	Men i vejledningen til den nye offentlighedslov, som justitsminister Morten Bødskov netop har sendt i høring, er ordvalget ændret. Ordet ’bør’ er erstattet med den lidt slappere formulering ’kan’:

	Myndighederne er i den nye vejledning »alene forpligtet til at af egen drift at overveje, om der kan meddeles aktindsigt efter meroffentlighedsprincippet, mens myndighederne efter bestemmelsen ikke er forpligtet til at give aktindsigt.«

	Tilmed understreger den nye vejledning, at i sager, hvor der er »et reelt og sagligt behov for at undtage de pågældende dokumenter«, vil en overvejelse om meroffentlighed »formentlig meget ofte føre til, at der ikke er grundlag for at give indsigt efter meroffentlighedsprincippet.«

	Information har spurgt ministerierne, hvorfor de så sjældent har givet meroffentlighed. Der er ikke meget nyt at hente i svarene, som for det meste blot opridser lovgivningens krav. Statsministeriet tilføjer dog, at ministeriet ikke laver »opgørelser over, i hvilket omfang der i aktindsigtssager gives meroffentlighed«, mens Finansministeriet blot svarer, at det afhænger af »en konkret vurdering af spørgsmålet« i hver enkelt sag.

