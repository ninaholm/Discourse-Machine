HK’ere vil undgå fyringer



Igennem de seneste fyringsrunder og administrative besparelser på Københavns Universitet har især HK’erne været ramt. Det har fået universitetets kontoransatte til at udforme et efteruddannelsesforløb, der forhåbentligt skal stille dem bedre, hvis en ny fyringsrunde kommer, skriver universitetsavisen.dk. Efteruddannelsen vil give dem fundraising-kompetencer og derudover oplære dem i at styre forskningsprojekter fra start til slut.De første HK-ansatte begyndte allerede i januar i år på den nye projektkoordinatoruddannelse, som udbydes i samarbejde med Professionshøjskolen Metropol. Undervisningen strækker sig over 12 gange i løbet af tre måneder, afsluttes med en mundtlig eksamen og udløser ti ECTS-point.»Erfaringerne viser, at det er HK’erne, grønthøsteren kører hen over, når der skal spares i staten, så tanken er at forhindre, at det er os, der bliver prikket igen og igen, ved at blive dygtige til at skaffe penge,« siger idémanden bag projektet Hans-Jørgen Mogensen.
