FN-komitéer dumper Danmark i flygtningesager
»Det er selvfølgelig ikke ønskværdigt, at FN-komitéer udtaler kritik af afgørelser truffet af de danske myndigheder,« lyder det fra Inger Støjberg efter voldsom stigning i antallet af sager, hvor Flygtningenævnets afgørelser kritiseres. Flygtningenævnet vil nu drøfte kritikken med FN



 Danmark får stadig oftere kritik af FN, når det gælder flygtninges menneskerettigheder. Ifølge en opgørelse fra integrationsminister Inger Støjberg (V) har de forskellige FN-komitéer på menneskerettighedsområdet alene i andet halvår af 2015 afgjort 15 klagesager og udtalt kritik i de otte, hvori de danske asylmyndigheders øverste instans, Flygtningenævnet, har truffet afgørelse.
Til sammenligning udtalte FN-komitéerne kun kritik i fire af i alt 15 sager i hele perioden fra 2004 og til med første halvår af 2015.  
Selv om Inger Støjberg understreger, at Flygtningenævnet er et uafhængigt nævn – hvorfor hun af »principielle grunde« ikke ønsker at udtale sig om nævnets verserende sager – gør kritikken indtryk: »Det er selvfølgelig ikke ønskværdigt, at FN-komitéer udtaler kritik af afgørelser truffet af de danske myndigheder,« skriver Inger Støjberg til Folketingets Integrationsudvalg.
Flygtningenævnet behandler klager over asylafgørelser fra Udlændingestyrelsen. Flygtningenævnets afgørelser er endelige, og bevisførelsen kan ikke ankes til domstolene, hvilket forstærker vigtigheden af, at nævnets afgørelser er uangribelige.
FN-komitéerne er ikke domstole som for eksempel Den Europæiske Menneskerettighedsdomstol, hvorfor afgørelserne ikke er retligt bindende for Flygtningenævnet.
Stig Torp Henriksen, sekretariatschef i Flygtningenævnet, understreger dog, at nævnet tager kritikken alvorligt,  og at det hver gang har ført til drøftelser i dets øverste bestemmende organ, nemlig koordinationsudvalget. I alle de otte tilfælde, hvor FN i andet halvår af 2015 har udtalt kritik, er sagerne blevet genoptaget.
»Men det er selvfølgelig ikke sådan, at Flygtningenævnet bare forholder sig til kritikken fra sag til sag. Det er alvorligt, og Flygtningenævnet ser på kritikken med stor alvor. Derfor har vi taget initiativ til at få et møde med repræsentanter for FN’s komitéer her i foråret,« siger Stig Torp Henriksen.
Ifølge monitoreringschef ved Institut for Menneskerettigheder, Christoffer Badse, skyldes de mange klagesager ved de forskellige FN-komitéer, at asylansøgernes advokater er blevet bedre til at anvende FN-systemet til at få deres klienters sag genbehandlet af de danske myndigheder: »Det må de danske myndigheder finde sig i. Men det er selvfølgelig ikke tilfredsstillende for myndighederne, at de taber så mange sager. Det afslører i hvert fald, at det tit er værd at få prøvet sin sag ved FN’s komitéer, hvilket også er tanken – de skal sikre et potentielt offer en mulighed for at få prøvet sin sag uden for det nationale system i forhold de internationale forpligtelser, Danmark er juridisk bundet af,« siger Christoffer Badse.
I alt verserede der ved årsskiftet 128 klagesager over Danmark ved de forskellige FN-komitéer på menneskerettighedsområdet.
Enhedslistens integrationsordfører, Johanne Schmidt-Nielsen, er ikke overrasket over, at Danmark stadig oftere bliver kritiseret af FN:
»Når Danmark indskrænker flygtninge og asylansøgeres rettigheder, er der ikke noget mærkeligt i, at FN-komitéerne i flere sager kritiserer os. I den forbindelse er det bekymrende, at regeringen  med lovforslaget L 97, som Folketinget behandler for øjeblikket, vil indskrænke klagernes adgang til retshjælp i klagesager i FN-systemet«.  En henvisning til, at justitsminister Søren Pind (V) netop har fremlagt et lovforslag, der skal begrænse retshjælpen med den begrundelse, at »der er sket en stigning i antallet af klagesager, som bliver rejst uden rimelig grund ved internationale klageorganer«.
FN skal ikke blande sig
Dansk Folkepartis integrationsordfører, Martin Henriksen, mener, at det slet ikke bør være muligt for afviste asylansøgere at klage til FN over Flygtningenævnets afgørelser.
»Det er problematisk, at vi både har Flygtningenævnet – der fungerer som en stat i staten – og derudover så også FN til at bestemme over den danske udlændingepolitik. Jeg siger ikke, at vi som politikere skal sidde og afgøre, at han skal have en opholdstilladelse - og han skal ikke – men vi kan godt have et system, der er mindre uafhængigt af det politiske system. Det  har vi ikke i dag, og det er i særdeleshed et problem, når det er internationale organer, som dikterer, hvem der skal have opholdstilladelse i Danmark,« siger Martin Henriksen.
Flygtningenævnet har indtil videre afvist FN’s kritik i en enkelt af sagerne. Denne sag drejede sig om en handlet nigeriansk kvinde, som i Danmark var blevet tvunget ud i prostitution. Ved en tilbagevenden til Nigeria frygtede hun at blive udsat for overgreb af bagmændene eller disses slægtninge.
Flygtningenævnet fastholdt, at en udsendelse af kvinden hverken ville være i strid med Den Europæiske Menneskerettighedskonvention eller FN’s konvention om civile og politiske rettigheder. 

