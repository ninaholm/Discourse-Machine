Krav om markante lønstigninger



 Markante lønstigninger er kravet fra Dansk Magisterforening - fagforening for højtuddannede, når KTO (Kommunale Tjenestemænd- og Overenskomstansatte) i dag sætter sig over for KL (Kommunernes Landsforening) for at indlede diskussionen om de lønstigninger, der på forhånd har været udset til at være den store hindring for et samlet forlig. "Vi går efter at få en aftale, der kan udligne noget af det urimelige lønefterslæb, som DM's offentlige medlemmer slås med. DM's lønstatistik dokumenterer sort på hvidt de markante forskelle på gennemsnitslønnen for privatansatte og offentligt ansatte medlemmer. Det er afgørende for os, at den kommende aftale viser, at det kan betale sig at investere i en lang videregående uddannelse," siger DM's formand, Ingrid Stage. Forhandlingerne om lønnen på det statslige område er planlagt til at begynde den lørdag 16. februar.
De fem delforlig, der indtil nu er indgået på både de kommunale, regionale og statslige områder, er indgået under forudsætning af, at der opnås et samlet forlig.

