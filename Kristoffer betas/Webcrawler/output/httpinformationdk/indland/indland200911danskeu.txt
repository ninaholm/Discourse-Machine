Danske uddannelser blåstemples i Wales
Kristne privatuddannelser udbyder britiske bachelorgrader i Danmark og slipper på den måde for danske kvalitetskrav. S og SF kræver, at videnskabsministeren forholder sig til spørgsmålet, som vidner om en farlig gråzone i det internationale akkrediteringssystem
Menighedsfakultet i Århus. Hver torsdag i spisepausen er der Speakers Lounge, hvor elever og lærere kan komme med indlæg. Seancen startes med fællesbøn.


 »Bibelen er Guds ord,« lyder det i vedtægterne for den kristne privatuddannelse, Menighedsfakultetet. På det Teologiske Fakultet på Aarhus Universitet, mener de helt modsat, at Bibelen 'blot' er et stykke litteratur, som de teologistuderende må gå til med kritiske, historiske og litteraturvidenskabelige briller.
Alligevel kan man få en bacheloruddannelse begge steder, som giver adgang til at læse kandidatuddannelsen i teologi på Aarhus Universitet, hvilket er et skridt i retning af at blive præst i den danske folkekirke.
Menighedsfakultetet har nemlig købt sig til en akkreditering - et internationalt anerkendt kvalitetsstempel - i Storbritannien. Gennem University of Wales' 'akkrediteringsenhed' har de fået godkendt deres uddannelse, så den nu har karakter af en britisk bachelorgrad - selvom den altså udbydes til danske studerende i Danmark og foregår på en dansk institution. Hvad akkrediteringen har kostet, er en »forretningshemmelighed«, men samme model bruger Dansk Bibel Institut i København, der også har fået godkendt deres uddannelse ved University of Wales.
Dansk Bibel Institut har til formål at fremme bibeltro forkyndelse og mission, og i deres vedtægter hedder det blandt andet, at »Bibelen er, sådan som den oprindelig blev givet, uden fejl og selvmodsigelser i alle sine udsagn«.
Kvalitet uden sikring
De kristne institutioner har oplevet en øget interesse for deres bacheloruddannelser, og Menighedsfakultetet har i år optaget et rekordstort antal studerende.
Det til trods for, at studerende på de to bacheloruddannelser ikke kan få SU. Ifølge kontorchef i SU-Styrelsen Peter Nielsen lever uddannelserne nemlig ikke op til kravene om fri og forskningsbaseret uddannelse:
»Hvad der ligger i den akkreditering fra Wales, ved jeg ikke. Men grundlæggende handler det om, at den på sit konfessionelle grundlag (som holder strengt på trosbekendelsen, red.) ikke lever op til vores kriterier for akademiske og videnskabelige standarder,« siger han.
Privatuddannelserne kan heller ikke få offentlig finansiering i form af de såkaldte taxameterpenge. Alligevel er der ingen problemer i at udbyde bacheloruddannelser - for så længe de bruger det walisiske universitet, så er det britiske regler, der gælder. Sådan ville det også være hvis enhver anden uddannelse købte en akkreditering i et hvilket som helst andet land via en godkendt akkrediteringsinstitution. Så længe uddannelsen ikke er dansk, er den ikke omfattet af danske regler som sådan.
Det fortæller Allan Bruun Pedersen, specialkonsulent hos CIRIUS, som niveauvurderer udenlandske uddannelser i forhold til det danske system: »Hvis den er godkendt af University of Wales, vil vi betragte den som en britisk bacheloruddannelse og vurdere den på lige fod med alle andre britiske bacheloruddannelser,« siger han.
Ingen forskning er fri
I England er kravene til en akkreditering dog anderledes i den forstand, at de kun kvalitetssikrer institutionerne - ikke selve uddannelserne. Det vil sige, at University of Wales er godkendt, og så kan de i princippet udbyde de uddannelser, de vil. I dette tilfælde tjener de penge på at udbyde en kristen uddannelse i Danmark, og det vil de naturligvis gerne. På Menighedsfakultetet ser fakultetsleder, Ingolf Henoch Pedersen ikke noget problem i, at man udnytter det internationale akkrediteringssystem til at opnå anerkendelse.
»Der er ingen uddannelser, der er uafhængige. Alle har jo nogle forudsætninger, de forsker ud fra. I andre lande i Europa kan man sagtens have uddannelser på et konfessionelt grundlag, så hvorfor skulle man ikke kunne have det i Danmark?« spørger han og opfordrer politikerne til at genoverveje deres holdning til privatuddannelserne, når det nyimplementerede, danske akkrediteringssystem skal evalueres.
Studieleder på det Teologiske Fakultet ved Aarhus Universitet, Else K. Holt, fastholder dog, at der er »en meget stor forskel« på den forkyndende uddannelse fra Menighedsfakultetet og den frie, kritiske, forskningsbaserede uddannelse på Aarhus Universitet, hvor det ikke er noget formelt krav ved ansættelsen, at underviserne er bekendende kristne, og hvor der er en sekulær tilgang, som betyder, at der ikke finder religiøs praksis sted i hverdagen. Alligevel føler hun sig forpligtet til at optage Menighedsfakultetets bachelorstuderende på kandidatuddannelserne, ligesom man ville optage andre studerende med en anden relevant udenlandsk bachelor:
»Der er lagt op til, at vi skal gøre det, og det har været vores vurdering, at med Bologna-processen, er vi i rimelighedens navn nødt til at godkende dem,« siger hun.
SF's universitetsordfører, Jonas Dahl, mener dog, det er problematisk, at Den Danske Folkekirke risikerer at blive rendt over ende af præster uden en bred, videnskabelig uddannelse. Han kræver derfor, at ministeren tager stilling til sagen: »Jeg synes, det er stærkt bekymrende, at vi ser smuthuller i de danske regler udnyttet eller ligefrem misbrugt,« siger han og påpeger, at privatuddannelser gennem dette smuthul i lovgivningen risikerer at »rykke ved grundvolden i det danske uddannelsessystem«.
Socialdemokraternes ordfører Kirsten Brosbøll efterlyser også, at ministeren ser på spørgsmålet, da der er tale om en »gråzone«, som også vil omfatte andre uddannelser, der ikke godkendes i Danmark, men tiltrækker danske studerende. De internationale uddannelser skal så vidt muligt anerkendes, men hvor grænsen går, og hvem der har ansvar for engelske uddannelser i Danmark, er svært at vurdere - både for politikere og universiteter. Ikke desto mindre læser 31 studerende i Danmark lige nu en britisk universitetsuddannelse i Guds ord.


