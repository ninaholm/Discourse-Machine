I godt grønt selskab
Medievirksomheder - nationalt som internationalt - har hidtil skrevet mere om det grønne, end de har handlet. Men nu er de så småt begyndt at forstå egne budskaber og vende det kritiske blik indad


 www.se-elforbrug.dk er en herlig hjemmeside. I hvert fald hvis man er gået hen og blevet en lille smule energisparenørd. Her kan man nemt fortabe sig i sammenlignende studier.
Hjemmesiden, forvaltet af Elsparefonden, viderebringer time for time elforbruget på de 1.490 arbejdssteder, der er tilmeldt ordningen. Private virksomheder, offentlige myndigheder, institutioner m.m. Man kan se, hvordan forbruget på ens egen arbejdsplads udvikler sig over døgnet, ugen, måneden og året. Man kan sammenligne forskellige perioder. Og man kan sammenligne forskellige arbejdssteder. Og så har hjemmesiden et system med grønne, gule og røde pile. Det er det, der lige nu gør www.se-elforbrug.org til et herligt sted.
Søger man på 'A/S Information' i feltet 'søgeord', går ind under 'info' og beder om 'rapport', mødes man af et par smukke grønne pile, der peger nedad: Informations elforbrug falder. I forhold til ugerne før og i forhold til samme tid sidste år. Et udtryk for at vor nys iværksatte vandring mod at blive et grønnere mediehus er på rette spor.
Man kan også søge på et par konkurrenter. Politikens Hus på Rådhuspladsen har en grøn pil for sin seneste ugerapport, men på årsbasis er der ikke noget fald at spore. Jyllands-Postens hovedkvarter i Viby, der både huser redaktion og trykkeri, har en gul pil for uændret forbrug i ugerapporten samt et uændret forbrug i forhold til samme tid sidste år. Dagbladet Børsen holder den grønne revolutions fane højt i spalterne med et ugentligt klimatillæg, men virksomhedens data på se-elforbrug.dk stopper i juli på et tidspunkt, hvor røde pile peger opad. 
Af medievirksomheder er det foreløbig kun JP/Politiken og Information, der har indgået såkaldte Kurveknækker-aftaler med Elsparefonden. Dvs. har forpligtet sig på regulære sparemål. JP/Politiken vil spare fem pct. i perioden 2008-09, vi vil spare det dobbelte inden 2011. Og vi fører.
Det fryder os. Ikke at vi er skadefro. Men måske kan vi ægge giganten fra Viby/Rådhuspladsen til kappestrid. JP/Politiken-koncernen har et elforbrug, der er 100 gange større end Informations, og hvis der kan gå grøn konkurrence i den, er det jo bare til gavn for klimaet - og bundlinjen hos alle, der rykker.
Medierne i søgelyset
Hidtil har medierne - nationalt som globalt - talt mere om det grønne, end de har handlet. Som om man ved at sætte kritisk grønt lys på andre har kunnet holde sig selv ude af søgelyset og ligefrem indbilde sig, at man var på det grønne hold. 
Nu er situationen ved at ændre sig. Af egen drift eller efter pres nede- og udefra er store internationale medievirksomheder begyndt at stå på den grønne revolution.
Britiske The Guardian har f.eks. vedtaget en grøn vision, der som mål har at gøre virksomheden CO2-neutral ved at gennemføre en energisparepolitik, halvere antallet af biler i virksomheden, kun bruge hybridtaxaer, CO2-kompensere rejser, købe strøm fra vedvarende energi m.m. British Sky Broadcasting vil reducere sine CO2-udledninger med 10 pct. i 2010, kun købe grøn strøm samt kompensere, hvad der herefter måtte være af CO2-belastning fra koncernen.
Og hvem mon siger sådan her:
"Klimaændringerne udgør klare, katastrofale trusler. Måske er der ikke enighed om omfanget, men vi har bestemt ikke råd til at løbe risikoen ved ikke at handle. Vi kan gøre noget, der er unikt og anderledes end en hvilken som helst anden virksomhed. Vi kan sætte et eksempel, og vi kan nå vort publikum. Vort publikums CO2-fodaftryk er 10.000 gange større end vores - det er det CO2-fodaftryk, vi vil have ram på."
Det har såmænd mediemogulen over alle - 'the man who owns the news' - Rupert Murdoch hvis News Corporation bl.a. omfatter tv-selskabet Fox, Wall Street Journal, The Times, National Geographic og hundredvis af andre medier verden over. Murdoch har besluttet, at hele News Corporation skal være CO2-neutral om to år. I første omgang ved at købe kompensation for den samlede udledning, der er på 637.000 ton årligt, men gradvist ved at overgå til brug af vedvarende energi samt gennemføre stadig mere ambitiøse energispare- og klimatiltag.
Hvis Murdoch rykker for alvor, er det sådan set lige meget, hvad redaktør Weis og direktør Hesseldahl og vi andre kan præstere. Men vi kan godt lide at være med i selskabet.

Jørgen Steen Nielsen orienterer løbende om Informations vandring mod bæredygtighed. Vi modtager gerne gode råd, ris og ros fra læserne på mail-adressen: groen@information.dk 

