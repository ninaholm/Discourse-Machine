Sygeplejersker afviser også at tvangshjemsende
Dansk Sygeplejeråd frygter øget pres på sygeplejersker, efter lægerne har sagt fra over for medvirken til tvangshjemsendelser af afviste asylansøgere


 Sygeplejerskernes fagforening anbefaler nu deres medlemmer at afstå fra at medvirke til tvangshjemsendelse af afviste asylansøgere.
Lægeforening: Vi vil ikke medvirke til tvangsudsendelser
»Vi ser med bekymring på, at sundhedsfagligt personale har bistået til tvangsudsendelse af asylansøgere, og derfor anbefaler vi vores medlemmer til ikke at medvirke, hverken direkte eller indirekte. Det er helt principielt og uforeneligt med vores værdier,« siger næstformand i Dansk Sygeplejeråd, Dorte Steenberg med henvisning til de eksempler, der har været bragt op i pressen samt Rigspolitiets seneste status, hvoraf det fremgår, at politiet i flere tilfælde i 2013 har haft læger og/eller sygeplejersker med under udsendelser.
Anbefalingen skal dæmme op for det pres, som Sygeplejeforeningen frygter, vil kunne komme på sygeplejerskerne, efter at Lægeforeningen i gårsdagens Information meldte ud, at det er i strid med foreningens etiske regler at bistå ved tvangshjemsendelse. Desuden efterlyser Dansk Sygeplejeråd en generel opstramning af procedurerne for bistand til tvangshjemsendelse.
»Der er behov for, at der politisk strammes op på procedurerne, fordi vi kan se, at der tilsyneladende er forskellig praksis alt afhængigt af, hvilken aktør vi taler med – om det er Kriminalforsorgen, Rigspolitiet, Røde Kors eller kommunale centre for tvangsudsendelse. Fælles retningslinjer kan sikre, at vi kan leve op til det ansvar, vi har som samfund, for ikke at sende syge mennesker hjem, hvor de ikke kan klare sig,« siger Dorte Steenberg.
Men Socialdemokraternes udlændinge- og integrationsordfører, Mette Reissmann, forsikrer over for BNB, at hjemsendelser sker i overensstemmelse med internationale konventioner.
Derfor er der ifølge ordføreren ikke grund til nye regler:
»Lægeforeningens anbefalinger anfægter ikke den danske praksis i forhold til at hjemsende afviste asylansøgere,« siger hun og påpeger, at der kun sjældent er brug for lægehjælp ved tvangsudsendelser.
»Det er ikke på alle ture, man skal have læge med. Jeg kan ikke afvise, at der kommer et enkelt tilfælde, hvor vi har en sådan situation, og så må vi tage det ud fra den enkelte situation,« siger Mette Reissmann til BNB.

