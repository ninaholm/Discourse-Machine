Universiteter bør nedlægge studier
Universiteterne bør lukke mindre studier, så de udbydes færre steder i landet. Det mener to studieledere.


 Universiteterne er truet på pengepungen af årets rekordlave optag af nye studerende, og det bør få dem til at samarbejde om at nedlægge uddannelser med mange tomme pladser, mener studiechef ved Københavns Universitet Jakob Lange. 
"Universiteterne er simpelthen nødt til at sætte sig ned og snakke sammen om en arbejdsdeling mellem universiteterne, så man fordeler de mindre populære fag på færre universiteter i stedet for, at det halter alle steder," siger Jakob Lange.
Han mener, at faldet i antallet af optagne studerende på 12 procent skal oprettes helt og hurtigt, hvis ikke universiteterne skal være tvunget til at handle. 
"Der er stadig basis for at oprette store fag som dansk og historie på alle universiteter, men lige så snart det kommer til fag som engelsk, tysk og fransk, så kniber det," siger Jakob Lange.
Opbakning 
Han får opbakning på Syddansk Universitet, hvor rektor og formand for Rektorkollegiet, Jens Oddershede, erkender, at de mange tomme pladser i undervisningslokalerne stjæler en god bunke af de penge, universiteterne modtager i forhold til antallet af elever.
"Idéen om at samle de små og trængte uddannelser på færre steder er en rigtig idé og en god idé," siger Jens Oddershede og forklarer, at landets universiteter allerede har forsøgt at kortlægge, hvilke uddannelser på humaniora, der med fordel kan lukkes på bestemte universiteter. 
Også Videnskabsministeriet var med i arbejdet, men planen er endnu ikke blevet til noget.
"Det kræver, at de enkelte universiteter også er klar til at bidrage til det, for så er det en god idé for både samfundet og den enkelte studerende," mener Jens Oddershede. 
Skepsis fra Aarhus
Og velviljen er ikke lige stor på alle universiteter. På Aarhus Universitet er rektor Lauritz Holm-Nielsen mere tilbageholdende over for at nedlægge studier 
"Vi er selvfølgelig klar til at diskutere det. Men jeg mener også, at man skal tage den med ro til vi lige ser, hvor stort problemet bliver," siger rektoren, der kan glæde sig over, at Aarhus Universitet med 'kun' syv procents faldende interesse fra studerende er mindre ramt end universiteterne i København, Aalborg og Syddanmark. 
ritzau


