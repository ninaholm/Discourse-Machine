Ældgamle kommunistrapporter kan skade PET
Det vil skade PET's indsats mod terror, hvis offentligheden får adgang til politirapporter fra 1918 om danske kommunister. Sådan lød svaret fra PET, da Information søgte arkivadgang i gamle rapporter


Et sted langt inde i PET's arkiver ligger en samling gamle støvede rapporter. De handler om politiets overvågning af danske kommunister for perioden 1918-35. De ældste rapporter i stakken er 92 år gamle, og de fortæller om Danmark i gamle dage. Papirerne rummer sikkert beskrivelser af fænomener som bolsjevikker, cigarforretninger, dampfærger, fyrbødere, hestevogne ... for slet ikke at tale om den relativt nymodens telefon!Alligevel afviser PET at give Information adgang til de støvede overvågningsrapporter. Det sker, fordi tjenesten i ramme alvor mener, at adgangen til oplysninger i rapporterne kan skade PET's indsats i dag mod terror og anslag mod statens sikkerhed.Om baggrunden for afslaget anfører PET således, at »det vil kunne medføre afgørende skadevirkninger for PET's virksomhed (med at overvåge, forebygge og modvirke forbrydelser mod bl.a. statens sikkerhed), hvis man gav indsigt (...) Dette gælder også, selv om der er tale om sager af historisk værdi«.PET's begrundelse har forskningsbibliotekar på RUC Morten Thing svært ved at forstå:»Den lyder fuldstændig åndssvag,« som han siger.Historikeren Regin Schmidt, der var medlem af PET-Kommissionen, finder det »ekstremt«, at PET hemmeligholder så gamle papirer.»Jeg kan ikke forestille mig, at de kan indeholde noget, der kan true statens sikkerhed i dag,« siger han.Heller ikke tidligere operativ chef i PET Hans Jørgen Bonnichsen kan forstå den konkrete begrundelse:»Jeg håber virkelig, at PET's arbejdsmetoder har udviklet sig siden 1918,« bemærker han tørt. PET's trang til hemmeligholdelse »er en rygmarvsreaktion, fordi sådan har PET altid gjort,« mener han.'Følg efter den droske!'Det er PET-Kommissionen, der sidste sommer beskrev dokumenterne, som de var stødt på under gennemgangen af PET-arkivet. Ifølge Kommissionen er det besluttet, at de støvede papirer skal overlades til Rigsarkivet. Her vil offentligheden kunne få adgang til de gamle rapporter.Der er i sig selv intet mærkeligt i, at PET giver afslag på arkivadgang. Adskillige borgere, der har spurgt, om de selv er blevet registreret, har således fået PET's standard vi-vil-hverken-sige-ja-eller-nej-svar. Rapporternes alder taget i betragtning er PET's konkrete begrundelse i denne sag nok værd at lægge mærke til. Ifølge tjenestens juridiske chef Lykke Sørensen vil adgang til de støvede kommunistrapporter true PET's arbejde i dag. »Efter en konkret vurdering finder PET ikke grundlag for at imødekomme Deres anmodning«, tilføjer Sørensen.Morten Thing tror ikke, at papirerne kan fortælle meget, som historikere ikke allerede er klar over, og det gør det vanskeligt at forstå, hvorfor PET siger adgang forbudt.»Måske viser papirerne, at politiet aflyttede danske kommunister uden tilladelse, hvad ved jeg. Selv har jeg i Landsarkivet i dokumenter fra Københavns Politi noteret, at politiet dengang ikke havde særlig stor forståelse af venstrefløjen. Og det gjorde naturligvis overvågningen mindre effektiv,« tilføjer han.Ifølge Thing hænger politiets interesse for danske kommunister i 1918 tæt sammen med den russiske revolution året forinden. Fra Tyskland vidste man, at den unge Sovjetrepublik økonomisk støttede oprørsforsøg i Tyskland med store summer, og dansk politi har ønsket at holde et vågent øje med, om der forekom transporter af våben eller pengebeløb over grænsen til Tyskland.En kriminalassistent med tilnavnet 'Russer-Hansen' havde fra slutningen af 1920'erne stor succes med at få opbygget et kartotek over danske kommunister. I 1939 rummede kartoteket således 40-50.000 kort ifølge PET-Kommissionen. Det var med udgangspunkt i disse kort, at tyskerne i samarbejde med dansk politi opstillede lister over de kommunister, der skulle interneres i juni 1941. Om de støvede overvågningsrapporter fra 1918-35 i PET-arkivet også kunne kaste mere lys over denne triste sag, må fremtiden vise. Foreløbig har Information klaget over PET's afslag til Justitsministeriet.
