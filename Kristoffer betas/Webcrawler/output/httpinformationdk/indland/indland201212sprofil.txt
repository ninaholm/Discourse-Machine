S-profil foreslår uddannelseskasser i fagforeningerne
Nye uddannelseskasser kan med a-kasserne som forbillede sikre danskerne ret til efteruddannelse og øge fællesskabsfølelsen i samfundet, mener Pernille Rosenkrantz-Theil (S). A-kasse bakker op, mens FOA og ekspert er skeptiske


Et år på skolebænken delvist betalt af dig selv via et solidarisk system med inspiration fra de traditionelle a-kasser kan blive en realitet, hvis et forslag fra Pernille Rosenkrantz-Theil, socialdemokratisk medlem af Folketingets beskæftigelsesudvalg og akutpakkeordfører, bliver til virkelighed.Rosenkrantz-Theil foreslår, at fagbevægelsen tager initiativ til at oprette såkaldte uddannelseskasser, hvor det er muligt at spare op til efter- og videreuddannelse i løbet af sit arbejdsliv.»Det ville være en gevinst for hele samfundet, hvis man kunne hive stikket ud fra det buldrende arbejdsmarked og tage et års eller et halvt års efteruddannelse, hvor man opkvalificerede sig. Den ro, der er i uddannelsessystemet, tror jeg, mange vil have gavn af på langt sigt, og arbejdsmarkedet ville få dygtigere arbejdskraft,« siger Pernille Rosenkrantz-Theil.Adm. direktør i Akademikernes A-kasse Michael Valentin betegner forslaget som »rigtig spændende« og er parat til at arbejde videre med det: »Jeg oplever, at der både blandt de ledige og dem med job er behov for øget efteruddannelse. Ofte bliver man stresset, når man føler, man ikke kan levere varen på arbejdsmarkedet, og det handler også om, at man har et kompetenceefterslæb. Det vil man kunne indhente med muligheden for at flekse ud i en periode for at blive klogere.«Ingen grund til privatiseringHos FOA er forbundssekretær Nanna Højlund positiv over for nytænkning på arbejdsmarkedet, men hun er skeptisk over for, om konceptet med uddannelseskasser er det rigtige.»Det er en interessant tanke, og vi er nødt til at udvikle arbejdsmarkedet, men vores overenskomster dækker i virkeligheden udfordringen med uddannelse meget godt. Forslaget er godt for faglærte, men vi oplever, at arbejdsgiverne ofte har svært ved at se, hvorfor det er nødvendigt med uddannelse af ufaglærte,« siger hun.Professor ved Aalborg Universitet Henning Jørgensen mener ikke, at uddannelseskasser vil højne graden af solidaritet: »Det største fællesskab er vores skatteborgerfællesskab, hvor vi betaler for uddannelse. Vi har allerede i dag en kombination af offentligt finansieret efteruddannelse og uddannelse via overenskomsterne, så jeg forstår ikke, hvorfor det nu skal privatiseres,« siger han.
