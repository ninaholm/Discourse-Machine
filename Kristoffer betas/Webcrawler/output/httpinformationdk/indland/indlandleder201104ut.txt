Utopien leve
Engang satte arbejderbevægelsen sig som mål at løfte flertallet af befolkningen ud af fattigdom. Psst! Sikke en utopi! Og godt gået. Men det er lidt forstemmende at læse, at det blandt de unge nye tilsyneladende handler om udelukkende at trave videre ad den sti. Hvor er de nye mål, der transcenderer det bestående? Sådanne er der bydende behov for


 I lørdags udråbte Information de fem største unge talenter i Rød Blok. Dem, der vil komme til at tegne dansk politik, hvis pendulet svinger til venstre ved næste valg. De svarede på fem spørgsmål, og vi forventede fem ambitiøse bud på fremtiden. Det var naturligt at starte med det væsentligste: Hvad er din utopi? Når vi skal tilgive dig dine kompromisser og stole på dig, når du skalter og valter med vores penge, hvad er så din våde drøm om det ideelle samfund?
Hos toppen af den røde pop var ikke udbredt begejstring for ordvalget.
»Man skal passe på med utopier, fordi de kendetegnes ved ikke at blive til virkelighed,« sagde SF's unge strateg Thor Möger, der hellere ville tale om »sigtelinjer, som man kan pejle efter i hverdagen«. Også Socialdemokraternes Anne Vang lagde afstand til ordvalget. »Utopien er et uopnåeligt samfundsideal. Lad os hellere kalde det en samfundsvision, som vi hver dag arbejder på at tilnærme os.«
Det hedder altså 'rettesnore' og 'visioner' ikke utopier hos næste generation af røde politikere. Man kunne håbe at det bare er sproglig fornyelse, eller lede ved igen at udsætte sig for borgerlige nyrespark som 'verdensfjerne socialister'. Men det handler desværre om noget mere substantielt, nemlig at den næste generation af røde politikere, med få undtagelser, ser deres rolle som systembevarende.
Hvad skræmmer dem ved ordet 'utopi'? Ifølge den engelske forfatter Thomas More, der lancerede begrebet, er utopien blot fantasiens udkast til det perfekte samfund. Men det er jo et ikke-sted, da det kommer af det græske topos: sted, kombineret med forstavelsen ou – 'nej' eller 'ikke', lyder indvendingen. Men 'stedet, der ikke eksisterer' er jo kun i sin ikke-eksistens, til nogen skaber det. Og det kræver kun tanken. Utopien er nemlig den spåkugle som vismændene, DI og AE ikke har. Den tillader sig at tage forskud på fremtiden og forsøger at løse problemer, som det etablerede samfund ikke magter. Den kan skabe billeder på nethinden af bæredygtige fremtider, og det er langt mere end 'ledetråde' til små hverdagsforandringer på Christiansborg. Det er selve inspirationen til de sociale eksperimenter, der viser kan, hvordan vi skaber et langtidsholdbart liv.
Intet sted er manglen på utopi mere tydelig end i rød bloks syn på vækst og beskæftigelse. Som lektor ved DTU John Holten-Andersen svarede, da Information spurgte, hvad der var blevet af vækstkritikken: »Det er en stort set død dagsorden på den parlamentariske venstrefløj, hvor alle synes at have hengivet sig til, at venstrefløjens altoverskyggende opgave er at sikre beskæftigelse og velfærd, og vækst er en forudsætning derfor«. Diagnosen passer også med en enkelt undtagelse på Informations udvalgte fem. Spørgsmålet om det natur- og ressourcemæssige grundlag for en fortsat vækst berøres kun af Enhedslistens Johanne Schmidt-Nielsen. Thor Möger siger derimod klart om sit primære politiske mål: »Fuld beskæftigelse og ny vækst. Jeg synes, de to ting hænger sammen.«
Og det er ikke så mærkeligt, at de unge ambitiøse politikere tænker sådan. For at erkende, at den famøse kage ikke kan blive ved med bare at vokse sig større, kræver stort politisk mod. Der skal ikke kun mandshjerte til at kræve en mere radikal omfordeling, så de svage ikke rammes, når det ikke længere drypper på degnen. Der skal også være fantasi til at give bud på, hvordan alle vi, der har mere end rigeligt, uden at blive lykkeligere af den grund, kan vokse som mennesker uden at det kræver økonomisk vækst.
Talen om vækst og dens betydning for beskæftigelsen er ultimativt en debat om 'det gode liv'. Det mærkes dog sjældent. »12 minutter mere« er jo et radikalt vækstprojekt, der frem for at fordele arbejdet lægger en endnu tungere byrde på de samme skuldre, og rykker endnu længere væk fra noget af det klogeste salig Marx gjorde opmærksom på: At det ideelle samfund har reduceret det nødvendige arbejde, fordi menneskets egentlige realisering sker uden for økonomien.
Gennemgående i de fems svar på spørgsmål om venstrefløjens største sejre er opbygningen af velfærdsstaten. Engang satte arbejderbevægelsen sig som mål at løfte flertallet af befolkningen ud af fattigdom. Psst! Sikke en utopi! Og godt gået. Men det er lidt forstemmende at læse, at det blandt de unge nye tilsyneladende handler om udelukkende at trave videre ad den sti. Hvor er de nye mål, der transcenderer det bestående? Sådanne er der bydende behov for.
Det skal forventes af et reelt alternativ, at der tænke på den anden side af det system, der ikke kan understøtte sig selv økonomisk, ikke lader sig oppebære økologisk, og som ikke engang gør os lykkelige. Som lektor Peter Nielsen siger: »Vækstkritikken har for længe været en tabsdiskussion: At det var nødvendigt, at vi skruede ned, og at vi måtte lide nogle tab i levestandard. Men den kan jo også formuleres som en måde at få gang i de gode ting: Som vækst i nærvær, solidaritet og det gode liv«.
Det en utopi. Men luk lige øjnene. Er den nu også så farlig at forestille sig?

