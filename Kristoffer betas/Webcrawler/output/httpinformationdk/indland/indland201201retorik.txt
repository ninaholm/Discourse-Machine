’Retorikken er en socialdemokratisk defensiv’
Når Helle Thorning-Schmidt, Mette Frederiksen og andre socialdemokrater bruger hårde ord i velfærdsdebatten, er det blot gammel socialdemokratisme på nye flasker. Til gengæld kan den skærpede debattone blive en ny åbning for højrefløjen


»Ingen kan bare kræve. Enhver må spørge sig selv: ’Hvad kan jeg gøre?’ Det støder mig og mange andre, hvis der er nogen, der ikke yder deres ... Der er ingen fribilletter.« Sådan lød budskabet i statsminister Helle Thorning-Schmidts nytårstale.Det er skarpe formaninger, men ifølge Christian Albrekt Larsen, professor ved Institut for Statskundskab ved Aalborg Universitet, er statsminister Helle Thorning-Schmidts budskab fra søndagens nytårstale og hendes partikollegaers lignende udtalelser intet andet end gammel socialdemokratisme i ny indpakning.»Ønsket om en strammere kurs over for kontanthjælpsmodtagere indgik i Socialdemokraternes valgkampsmateriale og har længe været et politisk emne for dem. Også før Carina kom ind i billedet,« siger professoren.Han forklarer, at fordi Socialdemokraterne traditionelt har været meget sårbare over for anklager om, at pengene ødsles væk, forsøgte de bevidst at lukke flanken under valgkampen. Dengang sagde de for eksempel flere gange, at alle skulle bidrage med 12 minutter ekstra — med den krølle, at det også drejede sig om kontanthjælpsmodtagere. Dem skulle der altså også strammes op overfor.Tabere af kød og blod»Den tendens så vi sådan set allerede i halvfemserne. En amerikansk debat om underklasse- og uafhængighedskultur ramte Europa og Danmark, og i 1995 erklærede Marianne Jelved, at vi alle sammen blev sat fast i en forsørgerkultur. Så kom daværende statsminister Poul Nyrup Rasmussen med sin første arbejdsmarkedsreform, som indeholdt en socialdemokratisk defensiv. De arbejdsløse skulle aktiveres, men de måtte ikke fremstilles som nassere,« siger han.Men selv om vi har oplevet lignende skift i den socialdemokratiske retorik, har den nylige Carina-misere haft en anden karakter, påpeger professoren.»Det nye er, at den svage er blevet konkretiseret ned til ét enkelt eksempel. Der er kommet kød og blod på, så man kan tale om en helt ny slags moraliseren. Personificeringen har gjort diskussionen mere sprængfarlig end tidligere, og det virker jo helt tåbeligt, at én enkelt person gør, at en statsminister implicit skal forholde sig til emnet i sin nytårstale,« siger han.Amerikansk retorikChristian Albrekt Larsen har for nylig lavet en analyse af, hvordan amerikanske og britiske medier fremstiller fattige og kontanthjælpsmodtagere sammenlignet med svenske og danske medier. Billedet i de angelsaksiske medier har virket direkte skræmmende på ham.»Hvis man ser på den britiske tabloidpresse, fremstilles de fattige som nassere. Artiklerne bruger meget tid på at sammenligne den arbejdende middelklasse med kontanthjælpsmodtagerne uden arbejde. Budskabet er, at de tjener det samme,« siger han.Da tabloidpressen gerne vil moralisere og appellere direkte til følelser, er det nærliggende at frygte, at vi vil ende med at få en britisk eller amerikansk debat i Danmark, særligt i tabloidpressen.»Det ville være let at finde historier om enlige kvinder, der misbruger systemet og den slags. Men i perioden 2004-2009 fandt jeg næsten ingen af disse historier i hverken danske eller svenske tabloidmedier,« siger han.— Er der så en risiko for at vi ender med ’amerikansk moralisering’ i Danmark, eller er der ikke tradition for den slags i dansk presse?»Det er stadig for tidligt at gisne om, hvor Carina-sagen fører os hen. Men i første omgang kan man hæfte sig ved, at det er nemmere at portrættere kontanthjælpsmodtagere i USA og Storbritannien som afvigere. De er gjort så fattige, at de er nødt til at leve i distinkte boligkvarterer. Så de er rent faktisk afvigere. I de nordiske lande er der nogle mekanismer, som gør, at folk på samfundets bund ikke er så afvigende: Carina ligner en middelklassedansker langt hen ad vejen, og der er større sandsynlighed for at resten af befolkningen møder en Carina, fordi den boligmæssige segregering ikke er nær så høj som i USA og Storbritannien.«Ny udfordrende diskurs— Er tonen i den danske debat generelt under forandring?»Det er jo en klassisk tematik, som har fået medvind, fordi den er blevet fuldstændig personificeret, og fordi vi har fået nogle politiske partier, som tør satse på at bruge denne retorik hele vejen. Liberal Alliance frygter ikke at miste vælgere på retorikken, tværtimod. Men er man et stort bredt folkeparti, bør man nok tænke sig lidt mere om.«— Kan man ikke argumentere for, at de borgerlige har vundet Foghs værdikamp, når selv Socialdemokraterne må ty til hårdere retorik?»Det er i hvert fald én udlægning. Men den anden udlægning er, at Socialdemokraterne gør det, de altid har gjort: De siger, at man skal yde, før man kan nyde, og derfor strammer de op. Det er gammel socialdemokratisk politik, som gør, at vi kan bevare det system, vi har. En god gammeldags socialdemokratisk defensiv.«Men selv om der ikke er ny politik i Socialdemokraternes retorik, kan den skærpede tone i debatten bane vej for en ny, overraskende politisk åbning. Vi står over for en potentiel udfordring, hvis Venstre og Konservative hopper med på vognen og agter at køre en fælles borgerlig kritik mod velfærdsstaten og nasserne, siger Christian Albrekt Larsen.»Hvis hele oppositionen skifter til en sådan moralisering, kan det få en betydning. Og hvad med Dansk Folkeparti? De står lidt uden noget program nu. Hvis de kigger sig rundt i landskabet efter et nyt politisk tema og bliver enige om, at den hårdtarbejdende middelklassefamilie er for hårdt ramt, og at det er for let at være på bunden af samfundet, så kan det rykke noget,« siger han, men påpeger, at egentlig velfærdskritik vil være i strid med opinionen i betragtelige dele af deres vælgersegment.»Kampen om, hvorvidt man vil køre en offensiv strategi mod velfærdsstaten eller ej, kommer til at stå på højrefløjen.«
