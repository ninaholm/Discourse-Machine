Nye oplysninger fra Norge øger presset på Birthe Rønn
I længere tid end hidtil kendt har Birthe Rønns ministerium været klar over, at afslag til statsløse var ulovlige. Alligevel ændrede ministeren hverken praksis eller orienterede Folketinget


 Netop som integrationsminister Birthe Rønn Hornbech (V) er kommet under større pres end nogensinde, belaster nye oplysninger fra Norge ministeren yderligere.
Det viser sig nu, at hendes ministerium i endnu længere tid end hidtil dokumenteret må have haft kendskab til den ulovlige sagsbehandling over for statsløse unge uden at reagere.
Som Information afdækkede torsdag, sendte Danmark den 16. december 2008 en forespørgsel til Sverige og Norge om de to landes praksis i forhold til FN-konventionen fra 1961 om statsløshed.
Birthe Rønn har efterfølgende erkendt, at hun på dette tidspunkt var blevet opmærksom på, at hendes ministerium systematisk havde tilsidesat samme konvention.
Men allerede to måneder tidligere må hendes ministerium have været klar over, at Danmark havde et problem i forhold til konventionen.
Danmark bragte det op
Ved et såkaldt nordisk tjenestemandsmøde om statsborgerskab i Stockholm den 16. oktober 2008 satte danske embedsmænd således FN-konventionen om statsløshed på dagsordenen for at høre nærmere om de andre nordiske landes praksis.
Det oplyser de norske integrationsmyndigheder i en redegørelse efter anmodning fra Information, og oplysningen bekræftes af en svensk deltager. Der er således gået mindst 15 måneder, fra det danske integrationsministerium under mødet i Stockholm satte fokus på FN-konventionen, som ministeriet systematisk havde gået imod igennem en årrække, til Birthe Rønn Hornbech den 26. januar 2010 orienterede Folketinget og stoppede den konventionsstridige praksis.
Selv samme dag gav ministeriet - ifølge de indtil videre foreliggende oplysninger - det sidste ulovlige afslag til en ung statsløs palæstinenser, nemlig 20-årige Mariam El Sadek fra Aarhus, hvis sag Information omtalte torsdag.
Større pres på Rønn
Oppositionen ser de nye oplysninger som nok et argument for, at  Rønn under ingen omstændigheder kan fortsætte som minister.
»To ufravigelige krav må være, at Rønn skal gå af, og at hele sagen skal underkastes en uvildig undersøgelse,« siger Socialdemokraternes integrationsordfører Henrik Dam Kristensen.
Radikale Venstres partileder er enig: »Hver dag kommer der en ny afsløring i denne sag, og hver dag bliver det mere klart, hvor uforsvarligt det er fortsat at overlade administrationen af et ministerium til Rønn,« siger  Mar-grethe Vestager (R).
Det var i går hverken muligt at få en kommentar fra integrationsministeren eller statsminister Lars Løkke Rasmussen (V).

