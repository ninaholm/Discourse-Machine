NA fyrer folketings-kandidat
Storkreds i Ny Alliance siger farvel til folketingskandidat. Det skyldes, at han før lørdagens stormøde såede tvivl om Naser Khaders position som formand


 Ny Alliances ledelse i Vestjyllands Storkreds besluttede lørdag aften, at Jørn Grønkjær Jensen ikke længere kan være partiets folketingskandidat i kredsen.
Det skyldtes, at Grønkjær før NA's stormøde i Slagelse havde sået tvivl om Naser Khaders position som formand. Efter hans opfattelse vil der melde sig mindst én modkandidat til Khaders post på partiets landsmøde i marts.
"Vi har meddelt Jørn Grønkjær, at det er helt uacceptabelt at fremsætte en sådan kritik gennem medierne. Især når han overhovedet ikke luftede sin kritik under mødet," siger Jens Østrup, formand for Vestjyllands Storkreds, til Ritzau.
Ifølge Østrup kom kritikken fra Jørn Grønkjær fuldstændigt bag på kredsens repræsentanter.
"Den var tæt på at ødelægge en ellers glimrende dag, hvor vi virkelig fik en grundig debat om Ny Alliances politik og struktur, tilføjer han.
Opbakning til Khader
Tidligere lørdag var der fuld opbakning til Naser Khader ved dagens stormøde i Slagelse med lokalformænd, storkredsbestyrelser samt medlemmer af kommunalbestyrelser og regionsråd, men Ny Alliances formand er parat til at sætte sit mandat som partileder på spil over for baglandet.
Som det er nu, vælger folketingsgruppen den politiske leder. Sådan er det også i De Radikale, som Naser Khader og Anders Samuelsen forlod for at stifte Ny Alliance.
Dengang var Khader fortaler for, at partiformanden skulle vælges ved en urafstemning. Og skulle baglandet Ny Alliance ønske det samme, er Naser Khader klar til det.
"Jeg har ikke problemer med, at ledelsen bliver valgt ved urafstemning. Jeg blander mig ikke i vedtægtsarbejdet, og hvis dem, der arbejder med det, kommer med sådan et forslag, og der er opbakning til det, så vil jeg støtte det," siger Naser Khader.


