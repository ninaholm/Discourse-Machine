Markedet for økologi i eksplosiv vækst
Dansk landbrug er i krise. En tredjedel af alle landmænd er truet af konkurs, mens kunderne vil have mere økologi. Så hvorfor ikke lægge om til økologisk produktion, når markedet vokser?
Økologi henvender sig til et segment, der er indstillet på at betale lidt mere for varerne, mener økologichef Kirsten Holst.


 Salget af økologiske fødevarer stiger og stiger, og i 2014 blev der solgt flere økologiske produkter i Danmark end nogensinde tidligere. Alene sidste år steg salget af økologiske fødevarer med seks procent.
Og det kan mærkes hos landmændenes interesseorganisation, Landbrug & Fødevarer, der oplever en stigende interesse for økologi hos de danske landmænd. Det fortæller Kirsten Holst, der er økologichef i SEGES, en selvstændig enhed under Landbrug & Fødevarer, der blandt andet arbejder med rådgivning af landmænd, der ønsker at omlægge fra konventionelt til økologisk landbrug.
»Stigningen er der, fordi markedet er der. Tidligere har der ikke været mulighed for at afsætte mere, men det er der nu. Markedet for økologiske produkter er hastigt stigende,« siger Kirsten Holst. Derfor efterspørger flere landmænd med konventionel produktion et såkaldt omlægningstjek, hvor det vurderes, om de økonomisk set kan lægge om til økologi. Således steg antallet af omlægningstjek fra 67 i 2014 til foreløbigt til 287 i 2015 oplyser SEGES, der i samarbejde med Økologisk Landsforening tilbyder og gennemfører omlægningstjek. Det er den største interesse for omlægning til økologi i mere end 15 år, fortæller Kirsten Holst:
»Det skyldes, tror vi, at krisen er ved at være ovre. Folk har igen lidt flere penge mellem hænderne, og det segment, der vil have økologi, vokser. Det har også hjulpet, at COOP er gået ind og har sænket prisen på deres økologiske produkter – og at Dansk Supermarked efterfølgende er fulgt med. Det har skabt øget opmærksomhed omkring økologi.«
Detailkæder trækker markedet
I januar i år besluttede ledelsen hos Coop Danmark at sætte priserne på økologiske produkter ned. I alt har Coop afsat 200 mio. kroner om året de kommende fem år – altså en mia. kroner i alt – til kunstigt at sænke priserne på økologiske produkter.
Siden har den anden store spiller på det danske detailmarked, Dansk Supermarked, fulgt trop. Og det har været stimulerende for salget af økologiske produkter, fortæller fooddirektør i Coop, Jens Visholm.
»Siden vi satte priserne ned, er salget eksploderet. Det har betydet en gennemsnitlig vækst i salget af økologiske fødevarer på 10 procent. For nogle varegrupper som frugt, grønt og kød er stigningen langt højere, nemlig helt oppe på 30-40 procent,« forklarer Jens Visholm, og understreger, at når salget er steget med 10 procent i gennemsnit, er det på omsætningen. »Så selv om vi har sat priserne ned, giver det en markant stigning i omsætningen. Det vil sige, målt på volumen er stigningen i salget endnu større,« siger Jens Visholm, der samtidig peger på et bredere økologisk udvalg som en del af forklaringen på den hastige vækst.
»Noget af det nye er, at vi samtidig med at sætte priserne ned har udvidet varesortimentet af økologiske produkter, ligesom vi har øget salget markant i vores butikker uden for de større byer. Økologi er ikke længere kun et storbyfænomen,« siger han.
Faktisk oplever Coop en så stor efterspørgsel på økologi, at producenterne ikke kan følge med.
»På en række varegrupper kan vi ikke længere mætte efterspørgslen, så vi kunne faktisk have solgt endnu mere, end vi har gjort. Og desværre forudser vi, at det bliver meget værre de kommende år, hvis ikke vi får flere danske landmænd til at producere økologi. Det vil betyde, at vi vil blive nødt til at importere flere udenlandske økologiske varer,« siger han.
Mere til den trængte landmand
Hos SEGES vil man meget gerne være med til at øge den danske produktion af økologiske varer for dermed at kunne følge med efterspørgslen.
Det kunne eksempelvis ske ved at give landmanden et bedre udbytte af den økologiske produktion, mener Kirsten Holst, der ligesom Coops ledelse er bekymret for, om de danske landmænd kan følge med udviklingen.
»Det er jo begrænset, hvor meget mere de eksisterende økologiske landmænd kan øge produktiviteten.«
Men hvis Coop frygter for at løbe tør for økologiske produkter, kan de gøre noget andet, mener Kirsten Holst. De kan nemlig sætte priserne lidt op igen. Det vil gøre det attraktivt for flere danske landmænd at omlægge til økologi.
»Hvis de sætter prisen på økologiske produkter en smule i vejret og sikrer, at merprisen kommer i den økologiske landmands lommer, så vil udbuddet øges yderligere,« mener hun.
Hos Coop er man naturligvis med på, at landmanden skal kunne leve af økologi. Det mener Jens Visholm også er tilfældet for mange økologiske landmænd i dag.
»Der er allerede en præmie til landmanden, der producerer økologisk. Og jeg mener at kunne læse mig til, at der er bedre økonomi i økologi end i konventionelt landbrug, så der er sådan set allerede en økonomisk fordel ved økologisk produktion.«
»Og helt aktuelt,« siger Jens Visholm, »så giver vi overskuddet af de kommende ugers mersalg til i samarbejde med Økologisk Landsforening at støtte flere landmænd med at omlægge til økologi.«
Mål om fordobling
De tidligere og den nuværende regering har et mål om, at det økologiske areal i Danmark skal fordobles i 2020. Men de seneste år har udviklingen stået i stampe.
»Havde du spurgt mig for bare et år siden, havde jeg ikke været så optimistisk. Men nu er der igen fremgang, og vi ser, at flere ønsker at omlægge, ligesom flere opnår succes ved omlægning. Det vil man også kunne se i de kommende opgørelser,« siger Kirsten Holst.
Hun peger på, at økonomien selvfølgelig er det vigtigste for en landmand, og at det i øjeblikket er meget svært for konventionelle landmænd, der er udsat for hårdere konkurrence fra eksempelvis de østeuropæiske lande, end økologerne er.
»Konventionelt landbrug er mere afhængigt af priserne på verdensmarkedet, mens økologien henvender sig til et segment, der er indstillet på at betale lidt mere for varerne. Så de rammes ikke så hårdt i øjeblikket – i hvert fald ikke på de animalske produkter og mælk. Derfor spiller det også en rolle, at det omgivne samfund er positivt indstillet overfor økologisk produktion,« siger hun.
Når mælkebønderne i dag har det svært, er det netop på grund af konkurrencen fra øst, hvor både lønninger og pris på landjord er væsentligt lavere end i Danmark. Men her nyder de økologiske mælkebønder godt af, at de i dag afregnes langt bedre end tidligere. Således har Arla sat merprisen på økologisk mælk op fra 40-50 øre per liter for et par år siden til 107,5 øre per liter i dag.
Hos Coop er Jens Visholm ligeledes positiv i forhold til den økologiske udvikling i Danmark. Han tror også, at det vil lykkes, at øge salget af økologi markant – og følger de danske landmænd med i produktionen, så bliver det dansk økologi, der havner på hylderne.
»Den oprindelige vision, som vi definerede i fællesskab med Økologisk Landsforening, var at fordoble salget af økologiske produkter inden 2020. Skal en fordobling baseres på danske produkter, så vil arealet også følge med – og jeg er sikker på, at den målsætning kan lade sig gøre.«
I gennemsnit er det blot otte procent af alle fødevarer, der i dag sælges i Danmark, der er økologiske. For flere animalske produktioner, er tallet meget lavere. Eksempelvis er blot én procent af alt svinekød solgt i Danmark økologisk.
Men når nu efterspørgslen hastigt er på vej op, hvorfor er der ikke flere landmænd, der omlægger til økologi? Det skyldes, forklarer Kirsten Holst, at det er meget forskelligt, hvor meget det vil kræve for den enkelte landmand at omlægge til økologi. Har landmanden eksempelvis store svinestalde, der endnu ikke er helt afskrevet, vil det kræve en temmelig stor investering at bygge nye stalde med udendørsarealer, der lever op til kravene til økologisk produktion.
For andre landmænd kan det være mindre fysiske omlægninger, der kræves, og derfor være en mere ligetil udfordring at omlægge.
»Men under alle omstændigheder tager det to år før det dyrkede må kaldes økologisk, og der kan være et tab i den overgangsperiode. Det kan dog for mange dækkes af det EU-finansierede tilskud, landmanden får ved omlægning til økologi,« siger Kirsten Holst, der også peger på, at mange landmænd lige nu er så pressede, at det kan være svært at overskue en omlægning.
»Hvis man økonomisk befinder sig i et dybt, sort hul, kan det være meget svært at finde energien og overskuddet til at omlægge til økologi med alle de konsekvenser, det trods alt indebærer,« siger Kirsten Holst, der dog understreger, at udviklingen for økologi er positiv:
»Ingen tvivl. Interessen er stor, og vi ser i øjeblikket en stærk opadgående tendens til at lægge om til økologi,« siger hun.

