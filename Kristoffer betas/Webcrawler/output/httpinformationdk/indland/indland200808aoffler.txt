AOF-flertal bremser efterlønsændringer
Dansk Folkeparti afviser pure at ændre på efter-lønnen. Det skaber flertal uden om regeringen - både S og SF er forsigtigt optimistiske, men DF giver ingen garantier


 Sidste år fik de betegnelsen AOF-flertallet - eller FOA-flertallet, hvis man spurgte SF's formand - da S, DF og SF gik sammen om at kræve forbedringer til de lavtlønnede i den offentlige sektor. Milliardpuljen blev ikke en realitet, men nu dukker det selv samme flertal uden om regeringen op igen. For mens regeringen erklærer, at 'alt er i spil', afviser DF at ændre ved efterlønnen, som det foreslås af Arbejdsmarkedskommissionen: "Man kan ikke med nogen troværdighed lave en stor velfærdsreform i 2006, og to år senere lave markant om på den. Hvis nogen har gode forslag til at motivere folk på efterløn eller pension til at bidrage til arbejdsmarkedet, ser vi positivt på det, men det skal ikke trække muligheder væk, som folk har i dag," siger finansordfører Kristian Thulesen Dahl.
På linje med S og SF
Dermed er han på linje med både S og SF, der på forhånd har afvist at pille ved den frivillige tilbagetrækningsalder. Heller ikke eksperternes opfordring til politikerne om at forkorte dagpengeperioden falder i god jord hos Thulesen Dahl.
"Ændringer af dagpengesystemet skaffer efter min vurdering ikke arbejdskraft her og nu, som vi har brug for. De fleste forsikrede er allerede i job, så det argument bruges af folk, som har et ideologisk ønske om at ændre reglerne," siger han.
Meldinger fra DF om efterløn og dagpenge modtages med tilfredshed hos SF's finansordfører Ole Sohn. 
"Det er helt afgørende, at der bliver givet vælgerne tryghed for, at man ikke rører ved dagpenge eller efterløn under disse finanslovsforhandlinger. En samlet melding fra DF, S og SF sikrer, at den dagsorden kan forsvinde ret hurtigt," siger han og peger på, at man i stedet bør fokusere på nedbringelse af sygefraværet, en mere effektiv offentlig transport og bedre uddannelsessystemer.
Også i den socialdemokratiske lejr er der en forsigtig optimisme. Finansordfører Morten Bødskov har meget vanskeligt ved at forstå, at regeringen ikke klart afviser enhver tanke om at ændre på efterlønnen.
"Vi har en velfærdsaftale, som strækker sig langt, derfor er vi tilfredse med, at DF siger nej til at røre ved ordningen," siger han.
I forhold til forslaget om at skære i dagpengeperioden er Bødskov dog mindre fortrøstningsfuld. Han peger på, at DF i foråret var med i et forlig, der skar i de supplerende dagpenge.
"DF har stadig til gode at bevise, at de mener det alvorligt, når de taler for vores forslag. Men vi samarbejder med alle, der vil støtte vores mærkesager," siger han.
Kristian Thulesen Dahl vil ikke udstikke garantier for at AOF-flertallet vil blive aktiveret i Folketingssalen, hvis der skulle komme forslag om efterløn eller dagpenge. Han henviser til, at det er bundet af forlig, men at DF vil bruge det alternative flertal til at lægge maksimalt pres på regeringen.
"Man kommer aldrig til forhandlinger med ultimative krav. Vi går benhårdt efter et nyt finanslovsforlig med regeringen, men undervejs glæder vi os over, at der i Folketinget er et flertal, vi kan bruge til at presse regeringen," siger han.
AOF-succes
Modsat S og SF fastholder han, at det alternative flertal faktisk viste resultater i forbindelse med sidste års løndebat.
"Det var helt afgørende for, at man kunne lave skævvridninger i lønsatserne. Det lykkedes at få de midler igennem, fordi det AOF-flertallet manifesterede sig," siger Kristian Thulesen Dahl.
Han opfordrer regeringen til at indkalde forligskredsen bag forårets jobplan - VKO, R og NA - så man kan drøfte blandt andet indsatsen mod sygefravær: "Vi behøver slet ikke at vente på finanslovsforhandlingerne for at skaffe mere arbejdskraft," siger Thulesen Dahl.
Hvorvidt kredsen skal åbnes for S og SF for en gang for alle at få bremset ændringer på dagpenge og efterløn vil DF-ordføreren ikke lægge sig fast på. 
"Det kan jeg ikke sige noget om, før jeg ved, hvad vi konkret skal diskutere," siger Kristian Thulesen Dahl.


