Operation Hvepsebo: 80 ton glycerin skulle til Jordan
Et nyt og opsigtsvækkende bevis kom i går frem i den såkaldte Operation Hvepsebo-sag. Ifølge anklagemyndigheden har politiet fundet en kvittering på køb af store mængder raffineret glycerin, der kan bruges til fremstilling af sprængstof
I går kom en ny opsigtsvækkende detalje frem i sagen om den såkaldte Operation Hvepsebo: Under en ransagning sidste år fandt politiet en faktura på 80 ton glycerin, der skulle leveres til Jordan. Arkiv


 Klokken 09.30 slog politiet til mod en lille kollegielejlighed på Amager den 25. februar sidste år. Formålet med razziaen var at anholde en 46-årig mand med palæstinensiske rødder, der var mistænkt i en sag om bedrageri og menneskehandel. En sag, der i offentligheden er blevet kendt som Operation Hvepsebo.
Men under ransagningen fandt betjentene også et bevis, der hidtil har været ukendt, og som peger sagen i en helt ny retning: En faktura fra det malaysiske firma Vance Bioenergy. Fakturaen, der lød på 56.800 amerikanske dollar, vedrørte køb af 80 ton raffineret glycerin med en renhed på 99,7 procent.
Det kom i går frem ved Retten i Glostrup under en afhøring af den betjent, der stod i spidsen for aktionen mod kollegieværelset.
Ifølge fakturaen, der er dateret 8. januar 2015, skulle de 80 ton leveres til Jordan.
Anklageren kom ikke under retsmødet i går nærmere ind på, hvad stoffet kan være blevet brugt til. Men Jan Oskar Jeppesen, der er professor på Institut for Fysik, Kemi og Farmaci på Syddansk Universitet, forklarer over for Information, at glycerin kan bruges til at fremstille nitroglycerin.
»Det kan så bruges til at fremstille sprængstoffer. Men glycerin i sig selv kan også anvendes til mange andre ting,« siger professoren.
Han undrer sig over den store mængde af stoffet.
»Mængden lyder af usandsynligt meget. Det er adskillige lastbiler, og det er en fabriksmængde.«
