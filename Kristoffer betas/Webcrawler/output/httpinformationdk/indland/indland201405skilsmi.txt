Skilsmissebørn falder ud af statistikken
Rod i Statsforvaltningen slører antallet af afgørelser, hvor skilsmissebørn ikke skal se den ene af deres forældre. Fra politisk hold har man ellers besluttet, at der skal føres statistik, så man kan følge udviklingen. Statsforvaltningen beklager og vil nu rette op


 
	De seneste to år har Statsforvaltningen indberettet så få samværssager til Ankestyrelsen og Danmarks Statistik, at det reelt er umuligt at føre statistik over området. Det betyder, at man ikke kan følge med i udviklingen i for eksempel antallet af skilsmissebørn, der ikke skal se den ene af deres forældre.

	Statsforvaltningen har siden den seneste ændring af forældreansvarsloven i 2012 været den eneste myndighed, der kan træffe afgørelser om samvær. I den forbindelse besluttede man fra politisk hold, at der fortsat skulle føres statistik over alle sager, så man kan følge med i konsekvenserne af den nye lov.

	Men siden har Ankestyrelsen kun modtaget 8.000-10.000 indberetninger om samværssager årligt, selv om Statsforvaltningen ifølge sin egne årsrapporter har behandlet 16.000-17.000 samværssager om året i samme periode. Det betyder, at der er et stort hul mellem det, Statsforvaltningen foretager sig, og det Ankestyrelsen kan lave statistik over.

	»Vi kan ikke bruge indberetningerne til at konkludere noget sikkert, når der ikke er flere,« siger Lise Gry Beder, ankechef i Ankestyrelsen.

	TV 2 har den seneste uge afdækket en række problemer i Statsforvaltningens behandling af samværssager i dokumentarserien Med børnene som våben. Her fremgår det, at Statsforvaltningen knap 800 gange om året beslutter, at et barn ikke skal se den ene af sine forældre. Men tallet er baseret på Ankestyrelsens indberetninger fra Statsforvaltningen og kan derfor vise sig at være endnu højere.

	Kontorchef i Statsforvaltningen Bente Koudal Sørensen kalder den lave procentdel af indberetninger »meget beklagelig«. Fejlen skyldes manglende ressourcer, rod i sagsgangene og uklarheder i Ankestyrelsens indberetningsskema, mener hun.

	»Dels har der været nogle medarbejdere, der ikke har vidst, at de også skulle indberette, hvis det for eksempel var en sag, der blev forligt. Dels har der været nogle medarbejdere, der har konstateret, at der har manglet nogle svarmuligheder i skemaerne,« siger Bente Koudal Sørensen.

	Nedprioriterer ’bureaukrati’

	Statistikken dækker alle ansøgning-er om forældremyndighed, barnets bopæl og samvær, som afsluttes i Statsforvaltningen. Statistikken skal dermed give et samlet billede af, hvor mange ansøgninger Statsforvaltningen behandler og afslutter, og hvad det er for nogle konflikter, der er mellem forældrene.

	Den giver samtidig et overordnet billede af hovedpåstande, mødeformer eller forligsbestræbelser, en belysning af barnets perspektiv og antal sager med højt konflikt- niveau, oplyser Ankestyrelsen.

	Antallet af indberetninger har været faldende lige siden 2010, hvor man først satte statistikken og indberetningerne i værk. Men den seneste negative udvikling i indberetningsprocenten skyldes formentlig de ændrede sagsgange i forbindelse med den seneste ændring af forældreansvarsloven, mener ankechef Lise Gry Beder. Her blev det besluttet at lade statistikken overgå fra Danmarks Statistik til Ankestyrelsen, og samtidig blev indberetningsskemaet ændret. Det betød, at Statsforvaltningen skulle til at indberette på en ny måde fra september 2013.

	Samtidig fører Statsforvaltningen deres egen mere simple statistik over afsluttede sager, ud over indberetningerne til Ankestyrelsen. Derfor skal en del af forklaringen også findes i, at indberetningerne bliver nedprioriteret, fordi det er »bureaukratisk«, som kontorchef Bente Koudal Sørensen formulerer det.

	»Det er her, vi risikerer, at medarbejderne udskyder indberetningerne til Ankestyrelsen og derfor glemmer det, fordi de prioriterer at bruge tid på at behandle sagerne i stedet for at føre statistik over dem,« siger hun.

	Endnu et system

	Ankestyrelsen og Statsforvaltningen har løbende holdt møder om problemer med indberetningssystemet, men ifølge Bente Koudal Sørenen blev Statsforvaltningen først gjort opmærksom på de manglende indberetninger i februar i år. Siden har de to myndigheder besluttet at udfase det nuværende system, så Statsforvaltningen får deres eget system og ikke skal indberette til Ankestyrelsen længere.

	»Det giver bedre mulighed for at følge op på tallene,« siger ankechef Lise Gry Beder.

	Den løsning vil gøre systemet mere overskueligt, mener Bente Koudal Sørensen fra Statsforvaltningen.

