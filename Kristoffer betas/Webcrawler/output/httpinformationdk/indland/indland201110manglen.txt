Manglen på arbejdskraft er udskudt
Krisen trækker ud, og den meget omtalte mangel på arbejdskraft er udskudt — måske helt aflyst, lyder det fra økonomer


 I 2007. I 2012. I 2015. I 2020. Eller måske slet ikke. Truslen om manglen på arbejdskraft er langtfra så overhængende, som hidtil antaget. Krisen har nemlig bidt sig fast i et omfang, som bør få al tale om mangel på hænder til at forstumme — i hvert fald de kommende år, mener flere økonomer.
»Grænsen for, hvornår vi vil mangle arbejdskraft, er udskudt, og intet tyder på, at vi på kort sigt vil stå over for det problem. Vi vil sandsynligvis se samme ledighedsniveau næste år,« siger Michael Svarer, som er professor ved Institut for Økonomi ved Aarhus Universitet.
Han påpeger, at man før finanskrisen stod over for en akut mangel på arbejdskraft, som har ført til den tilbagetrækningsreform, som nu står for at blive vedtaget. Men ifølge Michael Svarer vil ledigheden bide sig fast de næste to-tre år. Med efterlønsreformen og den højere pensionsalder er Danmark godt rustet til en demografisk udvikling med flere ældre.
»Forhåbentlig kommer vi slet ikke i en situation, hvor vi vil mangle arbejdskraft,« siger han, men påpeger samtidig, at underskuddet på de offentlige finanser kræver en øget arbejdstid fremover:
»Og skal vi fastholde den danske velstand, vil det være en udfordring at få de 800.000, der står uden for arbejdsmarkedet, med. Den udfordring er blevet mere akut,« siger Michael Svarer.
Bengt-Åke Lundvall er professor i økonomi ved Aalborg Universitet. Han har i flere årtier fulgt udviklingen i ledigheden og flere gange været på kant med Finansministeriets optimisme.
Og ifølge Bengt-Åke Lundvall er tiden slet ikke inde til at vedtage reformer, der øger arbejdsstyrken.
»Vi er i en ekstrem usikker situation. Måske kan vi se fremtiden lidt mere klart om to eller tre år og blive mere sikre på, om vi er på vej ind i en langvarig depression, eller om der tegner sig en løsning på euro-krisen og den globale finanskrise,« siger han og anfører, at det indtil da vil være fornuftigt at udskyde beslutninger om reformer, som vil være vanskelige at tilbagerulle.
Mens man fra politisk hold lægger 2020-planer, der skal sikre et øget arbejdsudbud, er Bengt-Åke Lundvall langtfra sikker på, at arbejdsløsheden er væk om ni år.
»Det er en trossag, men sandsynligheden for, at arbejdsløsheden er væk i 2020, anser jeg for mindre end 50 procent. Mange økonomer har helt glemt den permanente arbejdsløshed, vi oplevede op gennem 80'erne,« siger han.
Økonomiprofessor ved Syddansk Universitet Christen Sørensen anfører, at dansk økonomi er ødelagt af den lempelige finanspolitik, der blev ført under Fogh-regeringen. Om krisen siger han:
»Der har aldrig været en forståelse for, at det her var langvarigt.«
Langdistanceblændere
I 2008 spåede Christen Sørensen, at krisen ville vare omkring ti år — et scenarie han i dag fastholder samtidig med betoningen af, at den offentlige sektor bliver strammet gevaldigt op i såvel Danmark som resten af Europa.
»Jeg forstår ikke, at man kan tro, at manglen på arbejdskraft er den store udfordring,« siger han og retter kritikken mod de politikere og økonomer, som i årevis har talt om den truende mangel på hænder:
»Det er langdistanceblændere, som har vist sig at tage fejl igen og igen. Jeg tror ikke, at vi kommer til at mangle arbejdskraft de næste syv år,« siger Christen Sørensen.
I 2006 vurderede Arbejderbevægelses Erhvervsråd (AE-rådet), at det samlede danske arbejdsmarked i 2015 vil mangle ca. 136.000 med en erhvervsuddannelse og ca. 66.000 med en videregående uddannelse.
I dag siger chefanalytiker i AE-rådet Frederik Pedersen:
»Vores analyse fra 2006 forudså jo slet ikke, at vi ville komme ind i en krise af de her dimensioner. Så det er klart, det har fuldstændig rykket ved forudsætningerne for den fremskrivning. I dag er det meget svært at få øje på, at der skulle være så store problemer med arbejdskraften inden for de nærmeste fire-fem år,« siger han.
Først skal krisen væk
Tidligere vismand og professor i økonomi ved Aarhus Universitet Torben M. Andersen bekræfter, at manglen på arbejdskraft er udskudt:
»Lige nu er det ikke vores største problem. Det er derimod krisen og arbejdsløsheden,« siger han. Hvornår behovet for arbejdskraft vil genopstå, afhænger af krisens varighed, påpeger Torben M. Andersen.
»Men forudsætningen for at fastholde og styrke vores velfærdssamfund er en høj beskæftigelse,« siger han og påpeger, at også regeringen anerkender behovet for en øget arbejdsstyrke i det grundlag, som varsler øget arbejdsudbud i samarbejde med fagforeningerne.
»Fremskrivninger viser, at der efter 2020 vil være et systematisk underskud — det peger på, at der fortsat er et problem med arbejdskraft, der skal løses.«
Men ifølge Bengt-Åke Lundvall er den demografiske udviklingen blevet tillagt så megen betydning, fordi den er det eneste, man synes at kunne forholde sig sikkert til:
»Man kan ikke på grundlag af de tal sige, at vi ikke vil mangle arbejdskraft. Det afhænger af, om vi får fuld beskæftigelse, hvilket er usikkert. Men hele forestillingen om, at man kan dele virkeligheden op i kort og lang sigt er forkert. 30'ernes krise var så langvarig, at aldersstrukturen ikke havde nogen indflydelse på arbejdsløsheden,« siger han.

