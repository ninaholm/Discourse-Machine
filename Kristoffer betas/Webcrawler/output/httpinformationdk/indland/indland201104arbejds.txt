Arbejdsløse, studerende og ældre betaler Løkkes reform
Selv om Lars Løkke kalder sin reformplan 'solidarisk', kommer størstedelen af besparelserne i 2020-reformen fra gamle, studerende og ledige. Imens fredes boligejerne i skattestoppets navn


 Statsministeren kalder 2020-reformen for »sand solidaritet« i et land, »hvor alle yder efter evne, så vi kan hjælpe dem, der har behov«. Men 21 af de samlede 23 milliarder i regeringens udspil betales af de gamle, de studerende og de arbejdsløse.
»Førtidspensionister og ledige betaler en stor del af regningen. Samtidig reguleres skattestoppet ikke, selvom det er ulighedsskabende,« siger professor på Roskilde Universitet Bent Greve.
Væsentlige punkter i regeringens reform er besparelser på efterløn, førtidspension og SU. Dertil kommer regeringens ambitioner om at indføre en stram budgetlov, der skal holde de kommunale udgifter på et aftalt lavt niveau. Det vil ifølge økonomiprofessor Michael Svarer fra Aarhus Universitet kunne mærkes: »Loftet over de offentlige udgifter betyder, at der ikke vil være samme stigning i udgifterne til velfærdsydelser. Det rammer dem, som har mest brug for ydelserne.«
Rammer de svage
Det er en omdiskuteret sag, hvorvidt afskaffelsen af efterlønnen vil medføre mere ulighed, men indiskutabelt er det ifølge formanden for Dansk Socialrådgiverforening, Bettina Post, at personerne på førtidspension og i fleksjob er udsatte. Alene der vil regeringen finde to milliarder i besparelser.
»At det skal bidrage med så mange penge er helt vildt, og det har vi fra starten af problematiseret,« siger hun.
Da regeringen sidste år vedtog sin genopretningspakke blev dagpengeperioden også halveret, påpeger Bettina Post, der frygter, at flere arbejdsløse lander i et »økonomisk limbo, når der ikke er arbejde at få.«
I et lighedsperspektiv havde det været oplagt, om regeringen fulgte økonomerne og Radikale Venstres råd om at regulere boligskatten, der er fastfrosset som følge af skattestopspolitikken.
»Her ville det være dem med det største hus og de største ejendomsværdier, som skulle betale mest, og der er en del milliarder at hente,« siger Michael Svarer.
Politisk ordfører for de Konservative, Carina Christensen fastholder, at 2020-planen er solidarisk: »Planen er solidarisk på tværs af generationer, fordi vi udviser ansvarlighed her og nu i stedet for at udskyde regningen til fremtidige generationer.«

