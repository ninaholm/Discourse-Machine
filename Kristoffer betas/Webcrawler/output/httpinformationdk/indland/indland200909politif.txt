Politiforbund: Videosag belaster politiet
Det var dumt at offentliggøre videooptagelser fra rydningen af Brorsons Kirke, siger Politiforbundets formand Peter Ibsen


 De mange forklaringer om videooptagelserne fra rydningen af Brorsons Kirke er næsten pinlige, og det skader politiets image. Sådan lyder vurderingen fra Politiforbundets formand Peter Ibsen. 
Ledelsen i Københavns Politi har flere gange ændret forklaringer om, hvad der var filmet eller ej og har først for nylig offentliggjort alt materialet. Det skyldes ifølge chefpolitiinspektør Per Larsen misforståelser mellem ledelsen og den enhed, der filmede ved Brorsons Kirke.
Men de skiftende forklaringer belaster politiet alt for meget, vurderer Peter Ibsen.
- Dette her udvikler sig efterhånden mere og mere grotesk. Først var der nogle videooptagelser. Så var der ikke nogle, og så var der nogle alligevel. Det irriterer mig da grufuldt, at politiet skal belemres med dette her. Det kunne være undgået, hvis man havde tænkt sig grundigt om i Københavns Politi, siger Peter Ibsen.
Han afviser, at Per Larsen forsøger at tørre ansvaret og misforståelserne af på menige betjente. Men hele sagen skal ifølge Peter Ibsen belyses ordentligt for at undgå flere misforståelser.
- Vi er i forvejen ikke helt i top, når det gælder vores image. Samtidig kan jeg da godt forstå, at man som udenforstående tænker, at det er da den mest dødssyge forklaring. Også selv om den sagtens kan være rigtig. Man skulle måske have tænkt sig grundigt om i Københavns Politi, inden man gik ud og lavede dette her, siger Peter Ibsen.
Han bakker ledelsen op i forklaringen om, at betjentene var i skjorteærmer, da de gik ind i kirken 13. august. Og selv om det fremgår af politiets optagelser, skulle videoen ifølge Peter Ibsen aldrig skulle være offentliggjort.
- Jeg synes, at det var dumt. Jeg har fra begyndelsen sagt, at det ikke var en god idé. Hvis det bliver sådan, at vi hver eneste gang, politiet er i aktion, skal dokumentere alt, så vil vi have de her evindelige diskussioner, om vi har fremlagt alt og frem og tilbage, siger Peter Ibsen.
/ritzau

