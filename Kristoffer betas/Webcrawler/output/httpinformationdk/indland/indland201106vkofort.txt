VKO har fortsat tillid til Haarder
Venstre, Konservative og Dansk Folkeparti har fortsat tillid til Bertel Haarders (V) virke som minister. I går kunne Information ellers dokumentere, at Haarder, der i dag er indenrigs- og sundhedsminister, allerede i juli 2003 blev advaret om, at skærpede krav til ansøgere om statsborgerskab ville være i strid med FN's konvention om statsløshed, der sikrer statsløse unge ret til statsborgerskab... 


 Venstre, Konservative og Dansk Folkeparti har fortsat tillid til Bertel Haarders (V) virke som minister. I går kunne Information ellers dokumentere, at Haarder, der i dag er indenrigs- og sundhedsminister, allerede i juli 2003 blev advaret om, at skærpede krav til ansøgere om statsborgerskab ville være i strid med FN's konvention om statsløshed, der sikrer statsløse unge ret til statsborgerskab.
»Jeg har fuld tillid til Bertel Haarder både som daværende integrationsminister og som nuværende indenrigs- og sundhedsminster,« siger Venstres integrationsordfører, Karsten Lauritzen.
Heller ikke Konservative og Dansk Folkeparti har en finger at sætte på Haarders rolle som integrationsminister i statsløsesagen, der efterfølgende kostede Birte Rønn Hornbech (V) ministerposten.
»Jeg har stor respekt for Bertel Haarder som daværende integrationsminister, ligesom jeg har det for Birthe Rønn Hornbech (V),« siger DF's indfødsretsordfører, Søren Krarup.
I går udtalte Bertel Haarder til jp.dk, at han ikke kan huske notatet: »Det kræver arkæologiske studier, og det vil jeg overlade til Integrationsministeriet,« sagde han.


