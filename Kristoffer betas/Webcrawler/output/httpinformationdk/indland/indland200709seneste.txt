Seneste lov om overvågning er meget tæt på Big Brother
Medlem af Europa-Parlamentet Christel Schaldemose (S) mener, at vi nærmer os skrækvisionen om overvågningssamfundet fra Orwells '1984'. Hun ville ønske, at hendes eget parti havde tænkt sig bedre om, inden den stemte for den seneste udvidelse af loven om overvågning


 Hvis du siden i lørdags har haft den der hitchcockske følelse af, at der er nogen, som kigger på dig, er der måske noget om det. Lørdag trådte den såkaldte logningsbekendtgørelse i kraft og med den omfattende lagring af internet- og teletrafik. Formålet er at øge mulighederne for at forebygge og opklare terrorisme. Men medlem af Europa-Parlamentet for Socialdemokraterne Christel Schaldemose mener, at bekendtgørelsen er et stort skridt i den forkerte retning.
Hun fremhæver blandt andet, at Danmark er det første EU-land, der går så vidt i forhold til overvågning af e-mail og telefoner, og at vi derfor ikke engang har andre landes erfaringer at bygge på.
"Eksperterne siger, at de seriøse terrorister sagtens kan finde smuthuller i reglerne. Så vi ender med at overvåge almindelige, uskyldige borgere, og er det sådan et samfund, vi vil have? Jeg mener, vi er gået alt for langt ved at ændre grundlæggende på mange af de rettigheder, vi har i samfundet," siger hun og fortsætter:
"Det her skræmmebillede fra 1984 med Big Brother - altså, vi er der ikke helt, men vi er tæt på. Vi kan jo blive overvåget alle vegne."
Christel Schaldemose er urolig for, hvad overvågningen kan medføre af konsekvenser.
"Hvis nu oplysningerne om borgerne ender i de forkerte hænder, kan jeg blive frygteligt bekymret for, hvordan det kan blive misbrugt. Det har vi set i tidligere regimer i DDR og Østeuropa," siger hun.
I steder mener Christel Schaldemose, at man skal fokusere mere på at forebygge terrorisme og så begrænse overvågningen til særlige grupper.
Med os eller imod os
"Er det ikke bedre, at vi målretter meget mere mod dem, som er i en eller anden form for risikogrupper eller inden for miljøer, hvor vi ved, at der kan være risiko for, at de begår et eller andet?" spørger hun.
Christel Schaldemose ville ønske, at hendes parti havde været mere kritiske i tilgangen til spørgsmålet. 
"Jeg tror, det hænger sammen med den her holdning til, at hvis man bare er en lille smule kritisk, kan det lynhurtigt blive tolket til, at man ikke vil gøre noget for at forhindre terrorisme," siger hun og sammenligner med Præsident Bushs "enten med os eller imod os"-tale efter 11. september 2001.
Hos Socialdemokraterne på Christiansborg var det trafikordfører Magnus Heunicke, der stod for arbejdet med denne del af logningsbekendtgørelsen. Han er uenig i kritikken fra Christel Schaldemose.
" Der vil altid være huller, men jeg mener, vi har fundet en god balance. Og i den nye terrorsag har logning jo hjulpet, så vidt jeg forstår. Som det er nu, kan jeg ikke se, det vil være godt at gøre nettet mere stramt." 
- Så du mener, man har nået grænsen for, hvor meget man skal overvåge?
"Man kan i hvert fald sige, at hvis jeg mente, man skal gøre mere end det, så ville jeg have arbejdet for det i mit politiske arbejde"
- Men kunne du forestille dig, at man engang i fremtiden gik længere endnu?
"Jeg tror ikke umiddelbart, vi skal stramme yderligere. Men det er umuligt at forudse, hvordan udviklingen vil være, både teknologisk og terrormæssigt."


