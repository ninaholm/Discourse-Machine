Venstre vil undersøge ventetiden på torturbehandling
Hvis den administrative procedure for behandling af torturofre kan blive lettere, vil vi se på det, lyder det fra Venstre. De radikales integrationsordfører vil bede integrationsministeren redegøre for torturofrenes situation under behandlingen


 Flere danske læger er utilfredse med den behandling, torturofre får i Danmark. Det får nu formand for udvalget for udlændinge- og integrationspolitik Karsten Lauritzen (V) til at opfordre Røde Kors til at rette henvendelse til Udlændinge- og Integrationsministeriet.
"Hvis den administrative procedure udgør et stort problem, vil vi gerne se på, om det kan gøres på en lettere måde. For det siger sig selv, at behandlingen i sidste ende bliver forlænget og dermed dyrere, hvis den bliver afbrudt undervejs".
Ifølge Karsten Lauritzen er første skridt, at Røde Kors retter formel henvendelse til udvalget for udlændinge- og integrationspolitik og Integrationsministeriet, som vil kigge på det.
De skal selv fortælle det
Afbrudte behandlingsforløb er ikke det eneste kritikpunkt fra lægerne. Speciallæge og medlem af Amnesty Internationals lægegruppe Claes Kjær forstår ikke, hvordan lægerne i Røde Kors kan stille en diagnose og tilrettelægge en behandling, når de ikke foretager torturundersøgelser af asylansøgerne. Ifølge Claes Kjær er det ikke tilstrækkeligt at spørge asylmodtagerne, om de har været udsat for tortur, sådan som proceduren i øjeblikket er. 
Men ifølge Karsten Lauritzen (V) er det op til asylansøgerne selv at gøre lægerne opmærksomme på det, hvis de har været udsat tortur. 
"Jeg har svært ved at forestille mig, at asylansøgerne tror, de bliver dårligere stillet, hvis de fortæller, at de har været udsat for tortur. Det er klart, at de selv skal erkende det, for at de kan komme i behandling," siger formanden for Folketingets integrationsudvalg. 
Han er ikke i tvivl om, at lægerne på asylcentrene er i stand til at tilbyde den behandling, der er behov for.
Uholdbar situation 
Socialdemokraternes integrationsordfører Henrik Dam Kristensen er til gengæld kritisk over for de manglende torturundersøgelser.
"Det burde være muligt at se på det enkelte menneske og lave en ordentlig faglig vurdering af, hvad der skal til for at vedkommende kan få et så godt liv som muligt," siger ordføreren og bakker Amnestys lægegruppe op. 
Det samme gør de radikales integrationsordfører Morten Østergaard. 
"Det er en uholdbar situation, og det kommer helt ud på et overdrev, når man ikke vil tage sig af torturofre, selvom alle ved, at det selvfølgelig ikke er noget, man kan klare med et enkelt spørgsmål og tre psykologtimer," siger integrationsordføreren.

