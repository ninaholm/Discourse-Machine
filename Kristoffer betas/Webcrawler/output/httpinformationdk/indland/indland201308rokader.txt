Rokade skal revitalisere regeringen
Ministerrokade løser to ting: Henrik Sass Larsen kommer ind og Annette Vilhelmsen videre
Statsminister Helle Thorning-Schmidt (S) præsenterede i går en mindre ministerrokade, som blandt andet betød farvel til transportminister Henrik Dam Kristensen og et ministeriebytte mellem Nicolai Wammen og Nick Hækkerup.


 
	Statsminister Helle Thorning-Schmidt (S) sagde det faktisk selv i et åbenhjertigt øjeblik, da hun i går med sine nye ministre var på vej til audiens hos kronprins Frederik: årsagen til regeringsrokaden.

	»Der er en kabale, som skal gå op. Og der er nogle, som har ønsket andre poster – blandt andet erhvervs- og vækstministeren, Annette Vilhelmsen, har ønsket at blive socialminister. Og det har jeg stor respekt for, så hun bliver social-, børne- og integrationsminister. Og det bliver rigtig godt. Det ser jeg meget frem til – at få Annette Vilhelmsen på den post. Og så får jeg jo også nu mulighed for at få Henrik Sass Larsen ind på en meget vigtig ministerpost, også for Socialdemokraterne«.

	Bortset fra rækkefølgen af ønsker – men mere om det senere – er det faktisk formlen på ministerrokaden. Selv om den også gør Pia Olsen Dyhr (SF) til transportminister, Nicolai Wammen (S) til forsvarsminister, Nick Hækkerup (S) til handels- og EU-minister og Karen Hækkerup (S) til fødevareminister, mens Henrik Dam Kristensen og Mette Gjerskov ryger ud af SRSF-regeringen.

	Vilhelmsens forhandlinger

	Når ministerrokaden kommer nu, skyldes det nemlig først og fremmest, at Helle Thorning-Schmidt ønsker, at Henrik Sass Larsenkommer ind i regeringen. Som det sikkert vil være nogen bekendt, var Henrik Sass Larsen udset til at blive finansminister efter folketingsvalget i september 2011, indtil han fik problemer med sin sikkerhedsgodkendelse.

	Siden har statsministeren, som i maj 2012 gjorde Henrik Sass Laren til gruppeformand, ikke blot følt, at hun skyldte ham det. Men også at Henrik Sass Larsen kan gøre en forskel med sine strategiske evner, energi og kontante facon (den nu tidligere socialdemokratiske gruppeformand brugte sin første dag som erhvervs- og vækstminister til at fastholde, at det var »danmarkshistoriens største tyveri«, da VK-regeringen i 2009 lavede Bankpakke II og samtidig undlod at beskatte bankernes fremtidige kursgevinster, der kunne have sikret staten en milliardgevinst).Da posterne som henholdsvis finans-, beskæftigelses- og skatteminister – for slet ikke at tale om Margrethe Vestagers (R) Økonomi- og Indenrigsministerie – allerede var besatte, var det logiske valg Erhvervs- og Vækstministeriet. Et ministerium, som kommer til at spille en central rolle i diskussionen om, hvad vi skal leve af.

	Samtidig forventede Helle Thorning-Schmidt, at Annette Vilhelmsen – som i begyndelsen af året nærmest sendte en uopfordret jobansøgning med sin snak om, at SF skal stå »stærkere og mere præcise på velfærdsområdet« – ville være mere end glad for at slippe for netop Erhvervs- og Vækstministeriet.

	Men da det kom til stykket, havde SF’s formand pludselig hverken lyst til at overdrage nøglerne til Erhvervs- og Vækstministeriet eller til en ministerrokade. Faktisk foretrak Annette Vilhelmsen, at rokaden kom efter kommunalvalget i november, hvor statsministeren så kunne bruge nytårstalen til at lancere en ny start. Men hvis Thorning-Schmidt insisterede, ville Vilhelmsen selvfølgelig ikke stille sig i vejen. Hvis altså prisen var rigtig.

	På den måde lykkedes det Annette Vilhelmsen både at sikre sig et »velfærdsministerium«, Transportministeriet samt Villy Søvndals fortsatte karriere som udenrigsminister.

	Skyggen over Venstre

	Hvis det længe har været en etableret sandhed på Christiansborg, at Henrik Sass Larsen ville komme ind i regeringen ved den næste rokade, og Annette Vilhelmsen væk fra Erhvervs- og Vækstministeriet, så er SF’s tidligere formand lige så længe blevet afskrevet.

	Men efter at de radikales formand, Margrethe Vestager, tidligt gjorde klart, at hun ikke ønskede at flytte om på sine ministre, havde Annette Vilhelmsen ikke længere nogen køber til posten som udenrigsminister. Eller i hvert fald ikke til hendes pris.

	I stedet håber Annette Vilhelmsen at kunne profilere SF bedre som socialminister. Efter at SF de to første år har stået på mål for regeringens økonomiske politik frem til 2020, så kommer Annette Vilhelmsen nu til at stå på mål for de bebudede såkaldte sociale 2020-mål for eksempelvis hjemløse, narkomaner og børn, der kan dansk, når de begynder i skolen.

	Socialministeren har ganske vist ikke mange penge at gøre godt med, men som partiformand vil socialområdet automatisk få mere opmærksomhed.

	Ingen i regeringen gør sig dog forhåbninger om, at hverken udnævnelsen af Henrik Sass Larsen, Annette Vilhelmsen – eller de andre ministre – på kort sigt retter op på Socialdemokraternes og SF’s katastrofale meningsmålinger. Men uanset hvad slipper regeringen nu for, at spekulationerne om den kommende rokade overskygger dens politik. Hvem er inde? Hvem er ude? Og hvornår kommer den? Omvendt har det altid en disciplinerende effekt på folketingsgruppernes medlemmer, når de kan gøre sig forhåbninger om at blive minister.

	Og som en sidegevinst efterlod rokaden tidligere statsminister Lars Løkke Rasmussen (V) strandet, uden den store opmærksomhed, i Holstebro, hvor Venstre ellers afholdt pressemøde efter sommergruppemødet. Her forklarede partiformand Lars Løkke Rasmussen lettere fornærmet, at »dagens vigtigste politiske nyhed« stod på side 10 i Berlingske Business (og nej, jeg ved heller ikke, hvad han talte om!)

