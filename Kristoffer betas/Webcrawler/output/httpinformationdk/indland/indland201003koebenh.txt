Københavns Universitet sletter CV-oplysninger
Først fremgik det af Københavns Universitets hjemmeside, at Oluf Borbye Pedersen er vicedirektør i Novo Nordisk. Men nu har man pludselig slettet oplysningen. Dekan Ulla Wewer ønsker ikke at forklare, hvad der er sket


 På hjemmesiden for det nye diabetescenter på Københavns Universitet, fremgik det ind til for nylig, at en af centrets kommende ledere, Oluf Borbye Pedersen, i dag har job som vicedirektør i Novo Nordisk. En oplysning som må siges at være væsentlig, eftersom det nye forskningscenter er finansieret af Novo Nordisk Fonden - og eftersom store dele af Oluf Borbye Pedersens forskningsgruppe flytter med over på Københavns Universitet.
Kritikere mener, at overflytningen fra Novo Nordisk til Københavns Universitet medfører en uheldig sammenblanding af private og offentlige interesser.
Oplysningen om Oluf Borbye Pedersen tilhørsforhold stod da også som det allerførste på siden, men nu er sætningen pludselig forsvundet.
Ifølge Informations oplysninger er det fordi, at der har været sat spørgsmålstegn ved Oluf Borbye Pedersens uafhængighed.
Dagbladet Information er i besiddelse af en såkaldt 'cached' version af siden - det vil sige en gammel version - og sammenholder man denne med den nuværende, kan man se, at sætningen: »Oluf Pedersen is currently Vice-presicent in Novo Nordisk« mangler.
Dekan på Det Sundhedsvidenskabelige Fakultet, Ulla Wewer, kan ikke forklare, hvordan det er sket
- Hvorfor står der ikke noget om det på hans hjemme- side?
»Vi har lige startet hjemmesiden op, så du må meget have os undskyldt. Det er muligt at hjemmesiden er mangelfuld.«
- Men det har stået på jeres hjemmeside...
»Nårh, det ved jeg ikke noget om. Jeg sidder ikke og læser vores egen hjemmeside hver dag.«
- Så det er ikke noget, du har ændret?
»Nej.«
- Ved du, hvem der har adgang til at ændre det?
»Nej, det kan jeg ikke lige svare dig på.«
- Det virker mærkeligt, at lige nøjagtig den sætning er blevet slettet?
»Nårh, men det kan jeg ikke svare på. Men han er ansat i Novo, og det er ingen hemmelighed. Og hvis det ikke står der, så skal det stå der igen.«
- Det virker bare lidt mærkeligt, at man har slettet det så?
»Ved du hvad, jeg gider ikke snakke mere om det.«
- Vil du prøve at undersøge, hvordan det er sket?
»Nej, jeg er på vej på ferie, så det har jeg ikke tid til.«


