International plan kan betyde færre udenlandske studerende
Regeringens nye internationaliseringsplan vil gøre det sværere for udenlandske studerende at komme til Danmark, lyder vurderingen fra uddannelserne. Fremover skal de videregående uddannelser nemlig selv betale for de internationale studerende, der kommer hertil
’Det er for lidt, når kun lidt færre end hver femte studerende tager ud, så der er brug for at gøre tingene anderledes; men hvis universiteterne bare øger antallet af studerende, de sender ud, bliver det ikke noget problem,’siger uddannelsesminister Morten Østergaard (R).


 
	Flere danske studerende skal til udlandet de kommende år, derfor skal de videregående uddannelser fremover kun belønnes for, hvor mange danske studerende de sender ud, mens de selv må betale for de udenlandske studerende, der kommer hertil. Og det vil betyde, at uddannelsesinstitutionerne i højere grad må afvise udenlandske studerende, der vil tage hele eller en del af deres uddannelse i Danmark, lyder meldingen fra universiteter og professionshøjskoler.

	På Københavns Universitet (KU) har de allerede de seneste år afvist flere udenlandske studerende på grund af Uddannelsesministeriets krav om, at der skal være balance mellem antallet af danske studerende, der bliver sendt ud, og udenlandske studerende, der kommer hertil.

	Trine Sand, der er leder af Det Internationale Kontor på KU, forudser, at den ændrede finansiering af internationale studerende vil føre til, at de må afvise endnu flere.

	»Ministeriet lancerer det her som et økonomisk incitament til at sendeflere af vores studerende ud, men der tager de fejl, for universiteterne får de samme penge, uanset om de danske studerende rejser ud eller ej. Derimod mister vi incitamentet til at satse mere på international undervisning på universiteterne,«siger Trine Sand.Formanden for Danske Universiteter tror ikke, at det vil få den store betydning økonomisk for universiteterne, da de i realiteten er blevet straffet for at optage for mange udenlandske studerende i forhold til danske, der sendes ud, siden 2012:

	»I princippet kunne man jo læne sig tilbage og udelukkende fokusere på at få flere danske studerende til udlandet, fordi incitamentet udelukkende vender den ene vej, men jeg forstår ikke helt den tankegang, i forhold til at vi skal tiltrække de dygtigste hoveder fra udlandet,« siger Jens Oddershede.

	Også formanden for professionshøjskolernes rektorer, Erik Knudsen, har svært ved at forstå den ændring af lovgivningen. Han mener, den bør laves om.

	»Vi skal have flere danske studerende til udlandet, men hvis prisen er at lukke sig indadtil, har det en negativ effekt, for det er med til at berige og internationalisere vores uddannelser, at vi har internationale studerende,« siger Erik Knudsen.

	Uddannelsesminister Morten Østergaard (R) forklarer, at intentionen med ændringen af reglerne er at øge uddannelsernes tilskyndelse til at få flere studerende til udlandet.

	»Det er for lidt, når kun lidt færre end hver femte studerende tager ud, så der er brug for at gøre tingene anderledes; men hvis universiteterne bare øger antallet af studerende, de sender ud, bliver det ikke noget problem,« siger uddannnelsesministeren og påpeger, at der kommer endnu en handlingsplan til efteråret, hvori der vil være en række initiativer til at gøre det mere attraktivt for udenlandske studerende at opholde sig i Danmark. »Men det er bestemt ikke ambitionen, at vi skal have færre studerende fra udlandet,« siger Morten Østergaard.

	Betalingspres

	Set fra de studerendes side vil presset for at sende studerende ud på de videregående uddannelser betyde øget brugerbetaling, da cirka hver femte studerende, der læser i udlandet ifølge en undersøgelse fra UNI-C, betaler for studiet.

	»Universiteterne er i forvejen underfinansieret, når det gælder uddannelserne, så når man laver bevillingsystemet om, så de får penge for, hvor mange studerende de sender til udlandet, og det er central politisk målsætning for ministeren, så er spørgsmålet om de vil tage specielt noble hensyn til, om det reelt set komemr til at koste de studerende penge,« siger Jakob Ruggaard, der er formand Danske Studerendes Fællesråd.På universiteterne er der forståelse for de studerendes bekymring. Erfaringen her er nemlig, at det ofte koster ekstra udover de offentlige tilskud, som den studerende kan få med i form af taxameter og udlandsstipendie.International chef Trine Sand ser dog også nogle nye muligheder for atdyrke mere internationalt uddannelsessamarbejde, selvom ministerietendnu ikke har givet grønt lys.»Hvis vi får lidt andre muligheder for at tilrettelægge uddannelser internationalt, så vil det også have en positiv effekt for den studerendes ophold og økonomi,« siger Trine Sand. På professionshøjskolerne mener man, at det er rimeligt nok, at de studerende skal betale noget selv.

	»Det er vel et spørgsmål om prioritering fra den studerendes side. Hvis man tænker udlandsophold som en investering, så får man jo de penge hjem igen senere,« siger Erik Knudsen.

	Formanden for de lærerstuderende, Bob Bohlbro, har dog svært ved at se, hvorfor det er en god investering, når det handler om at skulle være en god lærer i den danske folkeskole: »Selvfølgelig har vi også brug for et internationalt udsyn, men 50 procent er virkelig højt sat, og det bliver jo betalingsuddannelse for rigtig mange af os, hvis så mange skal ud,« siger Bob Bohlbro.

	Morten Østergaard mener ikke, at der er uddannelser, hvor internationalisering ikke er relevant. Han mener ikke, at det øgede krav om udlandsophold behøver at føre til øget betalingsuddannelse: »De studerende kan jo bare vælge nogle af de mange gratis tilbud, der er i Europa.«

