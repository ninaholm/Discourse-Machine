Socialdemokratisk skepsis mod skifergas breder sig
I flere kommuner med skiferlag i undergrunden siger man nej tak til boringer. Vi skal ikke have skifergas for enhver pris, forsikrer miljøministeren
 På en mark nær Dybvad i Vendsyssel er det franske olieselskab Total og den danske stats selskab Nordsøfonden ved at forberede den første danske prøveboring efter skifergas i undergrunden. Byrådet ventes i dag at udstede tilladelse til en vandboring, der skal sikre selskabet vand nok til prøveboringen efter gas


 I eftermiddag vil Carsten Cederholm stå på en talerstol foran det franske olieselskab Totals kontor i Nyhavn i København og tale mod skifergas-udvinding i Danmark. Carsten Cederholm er med i netværket Skifergas Nej tak, der arrangerer protesttog fra Christiansborg til Nyhavn imod Totals planlagte prøveboring ved Dybvad nær Frederikshavn. Carsten Cederholm er også socialdemokrat og et af de partimedlemmer, som i de berørte regioner – Nordsjælland og Nordjylland – er betænkelige ved eller direkte imod det mulige danske skifergaseventyr, som partiets top indtil nu har signaleret positivt omkring.
»Som socialdemokrat sætter man jo miljøet højt, og det er medvirkende til, at jeg er medlem. Jeg har prøvet at sætte mig ind i, hvad konsekvenserne af skifergasudvinding kan være, og det har gjort mig meget skeptisk,« siger Carsten Cederholm, der har siddet i byrådet i Frederikssund og i Slangerup i sammenlagt fire perioder.
Han er bekymret for, at det nordsjællandske grundvand skal blive forurenet med de kemikalier, olieselskaberne bruger, når de laver ’fracking’, dvs. opsprækning af skiferlagene, for at få gassen fri.
»Og dertil tror jeg, at udviklingen af vedvarende energi vil blive forsinket, hvis man pludselig får en masse skifergas på markedet,« siger Carsten Cederholm.
Det franske olieselskab Total har fået licens til at søge skifergas i undergrunden under Vendsyssel og i Nordsjælland, og netop nu af-venter man tilladelse til en prøve- boring i Frederikshavn Kommune. Siden kan følge boringer i Nordsjælland.
Socialdemokraternes erhvervs- og vækstminister, Henrik Sass Larsen, sagde i juni, at »hvis indvinding af skifergas er miljømæssigt ansvarligt, kan det bidrage til at opretholde naturgasforsyningen mange år frem. Der er ikke nogen grund til, at vi ikke i Danmark skal beholde de arbejdspladser, der er forbundet med produktion og udvinding af skifergas«.
Flere lokale socialdemokrater siger nu noget andet.
Fuldstændig tåbeligt
»Vi er en grøn kommune, og vi har et mål for CO2-reduktion. Vi synes, det er fuldstændig tåbeligt, hvis vi skulle begynde på noget, der er direkte imod vores egen målsætning,« siger Theodore Gbouable, der er socialdemokratisk medlem af klima- og miljøudvalget i nordsjællandske Allerød Kommune. Han mener, at et enigt byråd vil undsige skifergassen, skulle et projekt komme på tale.
Socialdemokraterne satte skifergassen til debat ved en byfest i kommunen i lørdags, og her sagde ifølge Theodore Gbouable 31 adspurgte borgere ’nej’ til prøveboringer i kommunen og kun tre ’ja’.
»Socialdemokraterne finder, at det er forbundet med så store miljømæssige konsekvenser at udvinde skifergas, at vi ikke kan gå ind for prøveboringer i vores område,« skrev partiafdelingen i en pressemeddelelse op til debatten.
»I Frankrig, Tyskland og det meste af EU – bortset fra Polen og Storbritannien – har man enten sat det i stå eller forbudt det. I Frankrig har man direkte forbudt det, så det er jo lidt ironisk, at Total nu søger at gøre det i Danmark,« siger Miki Dam Larsen, socialdemokratisk viceborgmester i Allerød.
Også i Gribskov Kommune, længere mod nord på Sjælland, er Socialdemokraterne imod skifergas – ligesom i øvrigt de radikale og SF.
»Socialdemokraterne mener, at der i fremtiden i stedet bør satses på andre alternative energiformer som sol- og vindenergi samt biogas i Gribskov Kommune,« lød partiforeningens udmelding op til kommunalvalget.
I Frederikssund Kommune er Socialdemokraternes gruppeformand og formand for teknisk udvalg, Tina Tving Stauning, på samme linje.
»Skifergasudvinding står ikke øverst på min ønskeseddel, det gør det ikke. Vi har et fantastisk sammenhængende energisystem i Danmark, og der er en stor samarbejdsvilje, når det gælder om at satse på den vedvarende og grønne energi. Det bør vi arbejde endnu mere med. Der er ikke tvivl i mit sind på det punkt,« siger hun.
Klager
Det er i Frederikshavn Kommune i Vendsyssel, at Total p.t. er ved at forberede den første danske prøveboring efter skifergas. Byrådet ventes i dag at udstede tilladelse til en vandboring, der skal sikre selskabet vand nok til prøveboringen efter gas. Samtidig afventer man imidlertid, at Natur- og Miljøklagenævnet indleder behandlingen af i alt otte indgivne klager over den VVM- redegørelse, kommunen har fået udarbejdet om selve prøveboringens miljøeffekter. Først når eller hvis nævnet finder dette grund- lag for en tilladelse i orden, kan Total begynde at bore. Sagsbehandlingstiden er ukendt, men kan være op til et helt år, hvis sagen er kompliceret.
»Vi er 14 socialdemokrater i byrådsgruppen. Én er erklæret ’nej tak’ til skifergas, én erklæret ’ja tak’, og så er vi 12, der arbejder efter forsigtighedsprincippet,« siger borgmester Birgit Stenbak Hansen.
Hun understreger, at kommunen kun skal behandle den aktuelle, første fase, der handler om en prøveboring for at se, om der overhovedet findes gas i skiferlagene.
»Nogle siger, at når vi i kommunen har sagt ja til prøveboring, så har vi også sagt ja til, at der siden skal gives grønt lys for produktion. Men for pokker nej, det har vi ikke. Kommer der en fase to, hvor selskabet vil udvinde skifergas, så tager staten over og træffer beslutningen. Og der må vi så gøre os gældende som borgere,« betoner borgmesteren.
– Og hvad vil du så sige?
»Når jeg snakker med folkevalgte på Christiansborg, siger jeg hele tiden: ’Hør her, hvis der er den mindste risiko for grundvandet, så synes jeg som borger i Danmark ikke, det er det værd’. Vi taler om verdens reneste grundvand. Og vi har hørt, hvad folk i regeringen mener, når de forsikrer, at det skal gøres miljømæssigt forsvarligt.«
Ikke for enhver pris
Der er folk i Birgit Hansens lokale partiforening, der mener, at byrådet skal sige klart nej med det samme. F.eks. Kim Birk Larsen, der var kandidat for Socialdemokraterne ved kommunalvalget.
»Det er torskedumt, hvis byrådet vælger at acceptere de planlagte prøveboringer ved Dybvad,« skrev Kim Birk Larsen, da han i juni på eget initiativ søsatte en underskriftindsamling på nettet mod skifergasboringer i Frederikshavn.
»Vi kan jo se, hvordan det går den gale vej i verden, sådan som vi bruger fossil energi, og hvis vi fortsætter med at søge og finde fossile energireserver, så udskyder vi den grønne omstilling,« siger han til Information.
»Lige nu undskylder man sig med, at det kun handler om en prøveboring, men vi ved jo godt, hvad vej det går, hvis man finder noget. Så skal den skifergas op.«
Miljøminister Kirsten Brosbøl (S) bekræfter, at hvis der findes gas, og det kommer til en egentlig produktionsansøgning fra Total, så overtager regeringen sagen.
»Det er mig magtpåliggende at sige, at regeringen ikke vil have skifergas for enhver pris,« siger ministeren.
»Vi lytter til de bekymringer, der gives udtryk for, og der må ikke være tvivl om, at der skal laves grundige miljøundersøgelser, at der skal være fuldstændig klarhed om konsekvenserne for miljøet, og at al miljølovgivning skal følges til punkt og prikke, hvis det kommer til spørgsmålet, om vi vil dette eller ej. Det er en klar forudsætning, at det skal være miljømæssigt forsvarligt,« siger Kirsten Brosbøl.

