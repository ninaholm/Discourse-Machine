LO: Tusindvis vil komme til at stå uden forsørgelse
Det bliver de unge,  de ufaglærte og de kortuddannede, der bliver hårdest ramt af regeringens halvering af dagpengeperioden. LO frygter, at op mod 10.000 vil blive skubbet ud i usynlig ledighed, fordi de ikke har ret til kontant-hjælp. Det vil mindske arbejdsstyrken, vurderer arbejdsmarkedsforsker


 »Det her går ud over de unge,« siger Kent Bergh Andersen på 24 år om regeringens dagpengereform.
Kent Bergh Andersen er uddannet automekaniker og har været ledig i to år. Med et hus på Mors, en kone, der er ledig, og to børn hænger økonomien kun lige nøjagtig sammen. Selv om regeringens halvering af dagpengeperioden ikke får nogen effekt på Kent Bergh Andersens dagpengeret nu og her, så kan han godt frygte for fremtiden.
»Det kommer til at gå ud over dem, der i forvejen har sværest ved at få arbejde og især i de tyndt befolkede områder. I de sidste to år har jeg sendt tre-fire ansøgninger om ugen, men det er næsten umuligt at få arbejde, fordi mange af de store virksomheder her er blevet lukket,« siger Kent Bergh Andersen.
Gøgeungeeffekt
Den forkortede dagpengeperiode vil især ramme de ufaglærte, de kortuddannede og de nyuddannede, vurderer eksperter og fagforeningsfolk, som Information har talt med.
Direktør i Arbejdsløshedskassernes Samvirke, Verner Sand Kirk, mener, at reformen risikerer at skabe en gøgeungeeffekt. Reformen strammer nemlig også kravet til, hvornår de nyuddannede kan opnå fuld dagpengesats.
»Hvis du pisker alle de nyuddannede unge ud i ufaglærte job, vil de nok kunne få dem før mange andre, fordi de er gode, men hvis man pisker mere end rimeligt på de uddannede grupper, risikerer man at piske dem hen i nogle job, som nogle andre burde have haft. Og så forstærkes marginaliseringsproblemet for de svage grupper,« forklarer Verner Sand Kirk.
Christian Sølyst, der er konsulent i LO, vurderer, at 10.000-20.000 ledige LO- medlemmer risikerer at ryge ud af dagpengesystemet om to år, når alle ledige bliver omfattet af de nye dagpengeregler.
Halvdelen af dem vil stå uden indtægt, fordi det ikke er muligt at få kontanthjælp, hvis man har en formue i form af fast ejendom, bil eller har en ægtefælle, der tjener mere end cirka det dobbelte af kontanthjælpen.
»Mange af dem vil blive såkaldt usynlige ledige, som ikke står til rådighed for arbejdsmarkedet, og de bliver derved sværere at få i gang, fordi det at stå uden for dagpenge- og kontanthjælpssystemet også betyder manglende muligheder for opkvalificering,« siger Christian Sølyst.
Antallet af usynligt ledige har de seneste år været stigende og ligger i dag omkring 70.000.
Usynlig ledighed vokser
Arbejdsmarkedsforsker Jørgen Stamhus fra Aalborg Universitet er enig i, at nedsættelsen af dagpengeperioden vil betyde, at dagpengemodtagere vil blive presset ud i usynlig ledighed.
»Når det kommer med kort varsel, så vil der være nogen, der falder ud og står uden forsørgelsesgrundlag. Det er et drastisk vilkår for de ramte familier, men det vil også betyde, at arbejdsstyrken bliver mindre, fordi de usynligt ledige ikke står til rådighed for arbejdsmarkedet,« siger Jørgen Stamhus og tilføjer, at der også vil være en tilskyndelse til at komme hurtigere i gang.
Dagpenge virker
Verner Sand Kirk mener dog ikke, at der er tale om et motivationsproblem hos dagpengemodtagerne:
»I slutningen af 2008, før finanskrisen, havde vi de facto næsten ingen ledighed. Det vil sige, at systemet faktisk virkede, fordi vi kunne få alle mand af huse. Hvis vi kunne det, må det være, fordi de faktisk kan og vil arbejde. Nu glemmer man så alt om det og gør det til et motivationsproblem hos de ledige,« siger Verner Sand Kirk.
For at en beskæring af dagpengeperioden skal øge incitamentet til at finde et job, siger tommelfingerreglen, at det skal gøres under en højkonjunktur, forklarer Jørgen Stamhus:
»Det kan have positive samfundsmæssige konsekvenser at skære i dagpengeperioden, i det omfang der er job at søge, men prognoserne tyder på, at konjunkturerne stadig er under afmatning, og ledigheden først topper i 2011, derfor kan det få store privatøkonomiske konsekvenser for de ledige.«
Verner Sand Kirk mener, at folk risikerer blive parkeret på førtidspension i stedet for dagpenge:
»Problemet er jo ikke, at vi har et dagpengesystem. Problemet er, at vi desværre har så mange mennesker på alle mulige andre former for offentlig forsørgelse. Gennem de sidste 10 år er det stort set kun dagpengemodtagerne, som er gået op og ned, og i 2008 var de næsten væk. Hvis konsekvensen bliver, at du hælder folk over på de andre ordninger, og sådan fungerer det jo i det her land, så risikerer du bare at få produceret nogle flere førtidspensionister, som bliver hængende der i evig tid.«
Kent Bergh Andersen, der er ledig på andet år, tvivler også på, at forslaget vil få flere i arbejde:
»Jeg tror kun, at det vil give flere falske syge, så folk kan få forlænget de to år på dagpenge.«


