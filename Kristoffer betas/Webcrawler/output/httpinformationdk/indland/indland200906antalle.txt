Antallet af førtidspensionister er stagneret
Den årelange indsats for at nedbringe antallet af nye førtidspensionister ligner en fiasko. Arbejdsmarkedskommissionen vil have flere med psykiske diagnoser i job igen. En 'ønskedrøm', siger socialrådgiverne


 Talrige års fokus på rummeligt arbejdsmarked og fleksjobordninger har ikke medført noget mærkbart fald i antallet af danskere, der får tilkendt førtidspension.
Siden 1998 har tallet - med enkelte udsving - ligget nogenlunde stabilt på omkring 14.000 om året, viser tal fra Ankestyrelsen under Indenrigs- og Socialministeriet, der i går offentliggjorde sin årsstatistik over området.
Dét er et stor paradoks, siger Jørgen Søndergaard, der er direktør i SFI og formand for regeringens Arbejdsmarkedskommission.
"Hele idéen med fleksjobordningen var, at det skulle bremse tilgangen til førtidspension. Og selv om det er lykkes at få flere i fleksjob, så er det ikke lykkes at bremse antallet af nye førtidspensionister," siger Jørgen Søndergaard. Han hæfter sig ved, at et stigende antal af de nye førtidspensionister har en psykisk diagnose. I dag er det 48 pct. - i modsætning til 2004, hvor det kun var 38 pct.
Med den rette behandling vil man kunne få folk med psykiske lidelser tilbage i arbejde igen, siger han. "Det hører vi en række eksperter sige. En psykisk diagnose behøver ikke at medføre et livsvarigt tab af erhvervsevne," siger han.
I sin endelige rapport, der kommer efter sommerferien, vil Arbejdsmarkedskommissionen derfor blandt andet foreslå at gøre førtidspensionen midlertidig til at starte med for at skaffe flere hænder på arbejdsmarkedet.
Men ifølge Bettina Post, der er formand for Dansk Socialrådgiverforening, er dén forestilling "en ønskedrøm".
"Der er en forestilling om, at førtidspensioner alene bliver tildelt på baggrund af en diagnose. Men dét har man for længst forladt. I dag giver man førtidspension efter et langt forløb, hvor man kan dokumentere, at den samlede arbejdsevne er nedsat til det ubetydelige. Men det ved Arbejdsmarkedskommissionen tilsyneladende ikke," siger Bettina Post - der dog erklærer sig enig i, at en tidlig indsats over for helt unge med psykiske lidelser kan forebygge, at de senere ender med at tabe arbejdsevnen.
Hårdt arbejdsmarked
Ifølge seniorforsker Steen Bengtsson fra SFI kan antallet af nye førtidspensioner i dag også ses som en succeshistorie. I 90'erne, inden området blev reformeret, var tallet næsten dobbelt så stort, påpeger han.
"Det er ikke så enkelt at få tallet længere ned - men foruden de psykiske diagnoser er der formentlig også noget at hente ved at se på kommunernes meget forskellige praksis," siger han.
Det samme bider chefkonsulent Thomas Q. Christensen fra Dansk Industri mærke i: "Der er et klart potentiale her - men hvor stort det er, kan vi endnu ikke sige".
Ifølge arbejdsmarkedsforsker Flemming Ipsen fra Aalborg Universitet kan den manglende succes med at nedbringe antallet af nye førtidspensionister også skyldes noget helt andet:
"Tempoet og effektiviteten er meget hårdt på det danske arbejdsmarked, og det kan godt være, at der er nogen, der ikke kan leve op til dét." Han peger på, at der er en klar motivation blandt flere førtidspensionister til at vende tilbage på arbejdsmarkedet.
"Men det offentlige kan ikke løse det her med alle mulige smarte incitamentsløsninger. Det kræver, at virksomhederne er med," siger Flemming Ipsen.

