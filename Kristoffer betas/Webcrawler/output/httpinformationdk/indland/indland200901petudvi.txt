PET udvider dialog
Regeringsrapport indeholder udvidet PET-dialog med ekstremister. Det har velfærdsminister Karen Jespersen tidligere kritiseret, men hun stiller sig nu tilfreds


 Der bliver trappet op for dialogen mellem Politiets Efterretningstjeneste (PET) og radikale muslimer. 
Det er ét blandt en række tiltag, som regeringen lægger op til med en ny "handlingsplan om forebyggelse af ekstremistiske holdninger og radikalisering blandt unge".
"Der vil være en videreudvikling af PET's dialogforum. Det vil også omfatte repræsentanter fra militante ekstremistiske miljøer," sagde justitsminister Brian Mikkelsen (K) fredag. 
Netop det spørgsmål var sidste efterår med til at skabe åben konfrontation mellem integrationsminister Birthe Rønn Hornbech (V) og velfærdsminister Karen Jespersen (V).
Dengang rettede Karen Jespersen en hård kritik mod det udkast til en handlingsplan, som en række embedsmænd havde udarbejdet.
"Man kan godt tale med repræsentanter for disse miljøer. Men man skal gøre sig helt klart, at der ikke bliver tale om partnerskaber, samarbejde eller indflydelse. Den grænse bliver slet ikke trukket i handlingsplanen," sagde ministeren dengang.
Birthe Rønn Hornbech svarede igen ved at påstå, at Karen Jespersen 'malede fanden på væggen'.
Nu ligger den færdige handlingsplan på bordet med en videreudvikling af PET's dialog med ekstremister. Alligevel mener Karen Jespersen, at rapporten tager højde for hendes kritik.
"Jeg pegede på en række af de initiativer, som embedsmandsgruppen foreslog. De er alle sammen kommet ud af rapporten med den undtagelse, at PET's dialogforum stadig er der. Men det er præciseret, at der er tale om PET. Det har hele tiden været min holdning, at PET må gøre, hvad de finder nødvendigt for at bekæmpe terror," siger hun.
- I november kritiserede du også det punkt, der omhandlede PET's dialogforum. Har du trukket den kritik tilbage?
"Nej, i overskriften stod der dialogforum. Det var det, jeg kritiserede. Jeg mener vitterligt, at hvad PET gør, det må man overlade til dem," siger hun. 
ritzau

