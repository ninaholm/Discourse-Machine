Danske rederier dybt involveret i våbentransport til konfliktzoner
Danmark er verdens sjettestørste transportør af våben til konfliktzoner, viser en ny rapport. Enhedslisten kræver øget kontrol med de danske rederier. Regeringen afviser


 Danske rederier transporterer i stort omfang våben til lande, hvor våbnene risikerer at blive anvendt til at optrappe eksisterende konflikter eller til at begå menneskeretskrænkelser. Det viser rapporten Maritime Transport and Destabilizing Commodity Flows, som det anerkendte svenske forskningsinstitut SIPRI udgiver i dag. SIPRI’s opgørelse viser, at Danmark indtager en sjetteplads blandt verdens lande, hvad angår såkaldt destabiliserende våbentransporter.
»Danmarks placering på listen skyldes især, at en række mindre rederier i høj grad har specialiseret sig i at transportere våben og ammunition til udviklingslande,« siger Hugh Griffiths, en af forskerne bag rapporten.
Medregner man maritime transporter af narkotika samt produkter, der kan anvendes til både militære og civile formål, indtager Danmark en 11. plads på den globale rangliste.
Danmarks store handelsflåde og gode renommé blandt søfartsmyndigheder verden over gør de danske rederier attraktive for våbenhandlere.
»Hvis du er smugler, er den bedste måde at smugle våben på at forsegle dem i en container og afskibe den hos et rederi fra et af verdens rige lande, eksempelvis Danmark,« siger Hugh Griffiths, som tilføjer, at de destabiliserende transporter ikke nødvendigvis er ulovlige ifølge international ret.
Urealistisk
I dag har danske myndigheder ingen kontrol med, hvad danske rederier transporterer mellem tredjelande. Det vil Enhedslisten lave om på og agter at fremsætte et lovforslag, der vil medføre, at danske skibes våbentransporter skal forhåndsgodkendes af danske myndigheder.
»I dag har vi meget skrappe regler for produktion af våben, men meget løse regler for transport af våben. Det vil vi gerne ændre,« siger partiets udenrigspolitiske ordfører, Christian Juhl.
Han håber dermed at kunne forhindre, at danske skibe vil kunne stå for leverancer af våben til undertrykkende regimer, som det skete sidste år, da danske skibe forsynede det egyptiske regime med tåregas, alt imens der blev slået hårdt ned på demonstranter.
Regeringspartierne afviser imidlertid at gå enegang og skærpe kontrollen med danske rederier.
»Udgangspunktet for dansk våbeneksportkontrol er, at effektive resultater kræver internationalt samarbejde og internationale løsninger,« udtaler udenrigsminister Villy Søvndal (SF) og justitsminister Morten Bødskov (S) i et skriftligt svar.

