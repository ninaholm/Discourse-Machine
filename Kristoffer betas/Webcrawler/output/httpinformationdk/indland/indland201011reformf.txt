Reform af førtidspension giver kun få ekstra hænder
Den reform af førtidspensionen, som regeringen præsenterer i dag, bidrager kun beskedent til bestræbelserne på at løse Danmarks langsigtede økonomiske problemer


 Det kan være godt for nogle forholdsvis få førtidspensionister, der bliver hjulpet tilbage på arbejdsmarkedet igen. Men den reform af førtidspension og fleksjob, som beskæftigelsesminister Inger Støjberg (V) præsenterer et forslag til i dag, vil ikke få mange ekstra i arbejde og vil kun bidrage minimalt til at løse Danmarks langsigtede økonomiske problemer. Det vurderer flere eksperter, som Information har talt med.
»Vi taler her om en gruppe, der har alvorlige helbredsproblemer og handicap. Selv om vi tror på, at man med de rigtige tilbud kan gøre nogle af dem i stand til at vende tilbage til arbejdsmarkedet igen, så kan det tælles i et meget begrænset antal tusinder,« siger Jørgen Søndergaard, der er direktør for Socialforskningsinstituttet og var formand for regeringens Arbejdsmarkedskommission.
Da kommissionen fremlagde sin rapport i august 2009, konkluderede den derfor, at man højst kunne få 5.000 flere personer på arbejdsmarkedet ved hjælp af en reform af førtidspension og fleksjob.
»Det betyder, at sådan en reform først og fremmest skal handle om socialpolitik, der skal sikre mennesker et bedre liv. Ikke om at forbedre de offentlige finanser,« siger Jørgen Søndergaard.
Stop for pension til unge
Regeringspartierne - og senest også Dansk Folkepartis formand, Pia Kjærsgaard, i tv-debat med Helle Thorning-Schmidt (S) - har regnet førtidspensionen med, når den har opremset, hvad den vil gribe til af reformer som alternativ til den politisk uspiselige efterlønsreform for at bedre de langsigtede finanser.
Men siden sommerferien har signalerne ændret sig en smule. Nu handler hovedargumentet om, at »vi skal ikke parkere mennesker under 40 år på førtidspension resten af deres liv,« som statsminister Lars Løkke Rasmussen (V) sagde i sin åbningstale i Folketinget i oktober.
Og dét vil helt sikkert også blive et af hovedargumenterne, når Inger Støjberg i dag forventes at præsentere et stop for nytildeling af førtidspensioner for personer under 40 år og en ny form for 'udviklingsforløb', hvor stærkt sygdomssvækkede mennesker i en flerårig periode skal igennem målrettet behandling og træning for herefter at få revurderet deres muligheder for at vende tilbage på arbejdsmarkedet. Det sidste var også ét af Arbejdsmarkedskommissionens forslag, fortæller kommissionsmedlem og økonomiprofessor Michael Svarer fra Aarhus Universitet.
»Der er en tendens til, at når du først er kommet på førtidspension, så lukker kommunerne sagerne, og du kan ikke få anden hjælp i form af aktivering eller lignende. Det, vi foreslog i kommissionen var at prøve at anlægge en forebyggende tilgang. For mange unge især med psykiske lidelser kan der være et potentiale for at vende tilbage til arbejdsmarkedet, hvis de kommer i ordentlig behandling og bliver raske nok,« siger han .
Frygt for lavere ydelser
De senere år er antallet af unge, der bliver tildelt førtidspension på baggrund af en psykisk lidelse eksploderet - og allerede nu er der forsøg flere steder i landet med et tættere samarbejde mellem praktiserende læger, psykiatrien og socialsystemet for at give sådanne patienter en bedre, samlet behandling.
Foruden Arbejdsmarkedskommissionens arbejde er det også sådanne former for »helhedsindsatser«, som regeringen forventes at støtte sig til.
Men en del af Arbejdsmarkedskommissionens forslag var også, at sygdomsramte i »udviklingsforløb« skulle have en lavere ydelse end førtidspensionen.
Dén tanke får Bettina Post, der er formand for Socialrådgiverforeningen til at stejle.
»Et sådan forløb er bestemt noget, jeg bakker op om, hvis det er strikket sammen på en måde, der er kvalitetsbehandling, der tager borgeren alvorligt. Men jeg frygter, at det bliver en ny form for parkeringsplads, bare på en lavere ydelse,« siger hun og kalder ideen om et stop for førtidspensioner til alle under 40 for »helt bimmelim«.
»Det kan betyde, at en 27-årig skizofren, der efter et femårigt forløb stadig ikke er blevet bedre, har 13 år, til han kan få sin pension. Skal han så bare gå og vente på kontanthjælp?« spørger Bettina Post.
Ringe udsigt til forlig
Alle partier erklærer sig enige om målsætningen: At få flere syge gjort raske nok til at få deres arbejdsliv tilbage. Alligevel tegner Inger Støjbergs forhandlinger om reformen sig anderledes vanskelige, end regeringen er vant til. Forligspartnerne tæller foruden regeringen nemlig ikke Dansk Folkeparti - men S, SF, R og Enhedslisten.
Selv om ingen vil sige det højt, er forventningerne på Christiansborg om at få en storstilet reformaftale på plads så tæt på en valgkamp mildest talt afdæmpede.

