Institut: Dom rejser spørgsmål om Folketingets praksis
Efter Højesteret i september slog fast, at det skal kunne prøves ved domstolene, om menneskerettighederne er krænket ved et afslag på statsborgerskab, har Institut for Menneskerettigheder haft foretræde for Folketingets Indfødsretsudvalgfor bl.a. at drøfte, hvordan PET-afslagene kan begrundes
 
	Også libaneseren Ramzi Hudroj fik et ubegrundet afslag på at få statsborgerskab i 2011, selv om han opfyldte alle krav.


 
	Beslutninger om statsborgerskab skal begrundes. Praksis med PET’s sikkerhedsvurderinger bør genovervejes. Grænserne for Justitsministeriets og Folketingets skøn i indfødsretssager bør præciseres.

	Sådan lød i kort form tre opfordringer, som Institut for Menneskerettigheder (IMR) har fremlagt under et foretræde for Folketingets Indfødsretsudvalg. Baggrunden for instituttets henvendelse er en opsigtsvækkende højesteretssag fra september, som ifølge IMR rejser spørgsmål »af betydelig kompleksitet i forhold til Folketingets nuværende praksis« i sager om indfødsret, dvs. statsborgerskab.Som tidligere omtalt i Information afgjorde Højesteret, at en ansøger, der har fået afslag på statsborgerskab, skal have mulighed for at få prøvet ved domstolene, om de folkeretlige forpligtelser er blevet krænket, f.eks. om der har været tale om forskelsbehandling eller andre krænkelse af konventioner, som Danmark har tiltrådt.

	Dommen, som hele ni højesteretsdommere afsagde i enighed, var en klar begmand til Justitsministeriet og dermed også til den hidtidige praksis i indfødsretssager.

	»Konsekvensen af højesteretsdommen er, at man bliver nødt til at give bedre begrundelser, hvis f.eks. Folketingets Indfødsretsudvalg giver afslag på dispensation til en ansøger,« siger seniorforsker ved IMR Eva Ersbøll, der var med til foretrædet.

	Bedre begrundelser er nødvendige, hvis der skal være reel mulighed for at få en sag prøvet ved domstolen, fordi det er begrundelsen, der skal kunne efterprøves, forklarer Eva Ersbøll. Højesteretsdommen bryder dermed med »en meget lang tradition« i Danmark for, at Indfødsretsudvalget ikke har begrundet sine afgørelser.

	Ny model for PET-sager

	Manglende begrundelser har også været et problem i sager om statsborgerskab, hvor en ansøger får afslag, fordi Politiets Efterretningstjeneste har vendt tommelfingeren nedad. I disse sager får ansøgerne hverken nogen begrundelse for afslaget eller mulighed for at anke. Også for denne praksis må højesteretsdommen få konsekvenser, mener IMR.

	»Det er nødvendigt at finde en anden modus vivendi i disse PET-sager,« forklarer Eva Ersbøll. Efter højesteretsdommen kan et afslag, der ikke indeholder en begrundelse, ikke opretholdes, så selv om der kan være mange hensyn at tage i sager, hvor PET er inde over, må man finde frem til en løsning.

	Information har tidligere fortalt om nogle af de udlændinge, der som følge af en vurdering fra PET er blevet afskåret fra at blive danske statsborgere, selv om de lever op til alle formelle krav til at få statsborgerskab. En af dem er Ibrahim Ahmed fra Somalia, der bl.a. blev fremhævet af forhenværende integrationsminister Bertel Haarder som en rollemodel for indvandrere, fordi han altid havde været i arbejde. Ibrahim Ahmed har ingen anden forklaring på afslaget på statsborgerskab end et tilfældigt møde juleaften 2009, hvor han arbejdede som nattevagt på et center for flygtningebørn i Gribskov, hvor han skulle sætte en tilkaldevikar ind i arbejdet. Vikaren var også fra Somalia, men Ibrahim Ahmed kendte ham ikke. En uge senere trængte manden ind i karikaturtegner Kurt Westergaards hjem med en økse, og kort efter ringede politiet og udspurgte Ibrahim Ahmed om hans møde med den fremmede landsmand.

	Ifølge Eva Ersbøll ville Ibrahim Ahmed kunne føre sag mod Justitsministeriet, hvis han følte sig overbevist om, at afslaget var udtryk for f.eks. forskelsbehandling eller beror på en ren tilfældighed: »Kravet til en begrundelse i PET-sager er givetvis mindre end i andre sagstyper, men også i disse sager skal der altså være mulighed for at få en uafhængig efterprøvelse af, om der f.eks. er sket en fejl eller en forveksling. Der kan jo ske fejl, også hos PET.«

	IMR har ikke et færdig udarbejdet forslag til, hvordan Justitsministeriet og Indfødsretsudvalget kan ændre praksis i PET-sagerne.

	»Det er ikke enkelt, men vi har bl.a. foreslået, at man kigger på den praksis, man har i visse udvisningssager, hvor man opererer med særlige advokater, som er godkendt til at kunne få fortrolige oplysninger fra efterretningstjenesten.«

	Fortsat Folketingets beslutning

	Eva Ersbøll understreger, at der ikke bliver tale om at etablere en særlig overmyndighed.

	»Nej, det er fortsat kun Folketinget, der kan afgøre, om en ansøger skal have statsborgerskab eller ej. Men der skal være et grundlag, som kan efterprøves ved en domstol, hvis en ansøger f.eks. føler sig diskrimineret på grund af sin baggrund eller status. Under en retssag kan PET forklare, at dét og dét, mener de, er tilstrækkeligt til at give afslag, og så må det være domstolens ansvar at afgøre, om det udgør en krænkelse af Danmarks folkeretlige forpligtelser. Det vigtige er, at højesteretsdommen siger, at når lovgiver selv har sagt, at menneskerettighederne skal overholdes på indfødsretslovens område, så skal der være en efterprøvelsesmulighed til at afklare tvivlsspørgsmål om, hvorvidt det reelt er sket.«

	Efter IMR’s foretræde har Johanne Schmidt-Nielsen stillet en række spørgsmål til justitsminister Morten Bødskov, der inden et kommende lukket samråd i Indfødsretsudvalget bl.a. skal svare på, om »alene oplysningen om, at Politiets Efterretningstjeneste vurderer, at en bestemt indfødsretsansøger kan være en fare for landets sikkerhed, er en begrundelse, som vil muliggøre en domstolsprøvelse af, om folkeretlige forpligtelser er krænket«.

	 

