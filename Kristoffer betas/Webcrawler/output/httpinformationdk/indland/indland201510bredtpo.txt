Bredt politiforlig med besparelser



 Partiernes krav om flere betjente kan slet ikke rummes i de 1,7 mia. kroner, som finansminister Claus Hjort Frederiksen (V) har afsat på finansloven til alle ministerier. Det siger politisk kommentator Hans Engell efter onsdagens første møde i Finansministeriet om et politiforlig.
»De blå krav på politiområdet ligger langt over, hvad Hjort har mulighed for at indfri. Hvis det samlede rådighedsbeløb er 1,7 mia. kroner på samtlige ministerområder, så vil politiet kunne bruge hele beløbet og mere til,« siger Hans Engell.
Dansk Politiforbund kræver 1.600 flere betjente, Konservative vil have 1.500 flere ansat, mens DF sigter mod 2.000 betjente. Problemet er ikke blot flere betjente, men også at politiets engangsbevillinger stopper.
»Det helt store problem er ikke blot, at man ønsker op til 2.000 flere betjente, en politiskole i Jylland, ny teknologi og meget andet. Politiet har de seneste år fået store enkeltbevillinger på 600 mio. kroner til en milliard, som udløber,« siger Hans Engell. Derfor venter der smalhans til de partier, som vil med i et bredt politiforlig.

