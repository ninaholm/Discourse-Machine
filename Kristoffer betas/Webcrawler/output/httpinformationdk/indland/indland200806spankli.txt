Til spank hos de liberale
Bertel Haarder måtte ved gårsdagens årsmøde i CEPOS stå til regnskab for, hvorfor Danmark ikke er blevet mere liberalt
Bertel Haarder er irriteret over, at CEPOS konstant skyder på den borgerlige regering i stedet for at bruge krudtet på dem som regeringen er oppe imod.


 Det er ikke bare skuespil. Bertel Haarder er tydeligvis irriteret på redaktør Ole Birk Olesen fra den liberale netavis 180 Grader - og på liberalisterne i det hele taget.
"Det er det rene nonsens det her. Vi spilder tiden. Kunne du ikke begynde at angribe dem, som den borgerlige regering er oppe imod i stedet for at angribe regeringen," spørger undervisningsministeren.
Han er indkaldt til årsmøde i den liberale tænketank CEPOS for at stå skoleret. Han skal forsvare, hvorfor VK-regeringen har trukket danskerne til venstre. Hvorfor en stadigt stigende andel af vælgerne siden regeringsskiftet er begyndt at sige, at de vægter lighed højere end frihed. Og hvorfor regeringen i stedet for at gennemføre markante liberale reformer af skattesystemet og den offentlige økonomi i stedet slår på sin velfærdsprofil.
"Var det ikke bedre, dengang vi havde en borgerlig opposition til en socialdemokratisk regering end i dag, hvor vi har en socialdemokratisk regering og en socialdemokratisk opposition?" spørger Ole Birk Olesen, der agerer interviewer over for Bertel Haarder. Det er det, der gør ministeren vred.
"Så ved du ikke, hvad det vil sige at have udspillet. Vi har indført et skattestop og har også lettet skatterne med 7.000 kroner pr. dansker. Og vi har fem gange gennemført besparelser på overførselsindkomsterne, som vi stadig skal høre for - men som har betydet, at vi i dag har en arbejdsløshedsprocent på kun 1,8," siger Bertel Haarder - der også fremhæver debatten om det personlig ansvar, ytringsfriheden og "forankringen i den vestlige verden" som områder, hvor den borgerlige regeringen har sat solide spor i det danske samfund.
Koryfæer 
"Men vi har lige haft en konflikt, hvor medierne har ædt alt, hvad FOA-formand Dennis Kristensen sagde. Organisationsformændene er blevet hellige koryfæer, som journalisterne ikke tør gå i kødet på. Og hvad gør CEPOS? Ingenting! I stedet er det Arbejderbevægelsens Erhvervsråd, der får lov til at sætte dagsordenen", svarer Bertel Haarder. 
Fra sin overtagelse af regeringsmagten har det været en erklæret målsætning for Venstre, at reformer af det danske velfærdssystem skal ske i små skridt, så vælgerne kan følge med. 
Men den strategi vækker ingen begejstring hos de forsamlede CEPOS-medlemmer. I sin iver efter langsomt at trække samfundet til højre, er VK-regeringen gået alt for langt til venstre i sin "stemmemaksimering". Og ironisk nok er vælgerne fulgt med, siger CEPOS-direktør Martin Ågerup.
"Vi ser, at lighedsmageriet og befolkningens opbakning til det har vundet frem lige siden regeringens tiltræden", siger han.
Erhvervsmanden Asger Aamund beskriver i sit oplæg, hvorfor politikerne viger bort fra at lave store reformer af et skattetryk, der efter hans mening vil skræmme dygtig arbejdskraft og virksomheder væk.
Liberal eller statsminister
Ud af fire millioner stemmeberettigede er 2,2 millioner på overførselsindkomster som pension, efterløn, dagpenge eller kontanthjælp, siger han. I den situation kan man ikke forvente at komme til magten, hvis man har som erklæret politik at ændre mærkbart i velfærdssystemet.
"Jeg er sikker på, at Anders Fogh Rasmussen tilbage i 2000 så sig selv i spejlet og sagde: 'Vil du være liberal eller statsminister? - og så valgte han at blive statsminister. Det ville jeg nok også have valgt," siger Asger Aamund.
"Det er den situation, som Ny Alliance var et svar på. Men desværre imploderede de og gik fra at være liberal hjælpemotor til protestparti mod Dansk Folkeparti. Så måtte jeg træde til og levere et ekstra mandat til Venstre for at genoprette situationen," siger han med henvisning til sin datter, folketingsmedlemmet Malou Aamunds skift til regeringspartiet.
Latteren bryder ud i forsamlingen. Men den liberale frustration er der stadig.


