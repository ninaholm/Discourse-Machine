Uforudsigeligheden tilbage i dansk politik
Slotsholmen lægger i disse dage bygninger til endnu et drama, med alt hvad der hører sig til af følelser, loyalitetskonflikter, mod, hovmod og hævn og partierne er nået til erkendelsen af, at der for noget nær første gang i 10 år ikke er nogen, der har en drejebog. Spørgsmålet er, om det er godt eller skidt
De sidder stadig ved bord sammen til forhandlingerne om regeringens såkaldte 2020 plan. Men den gensidige foragt mellem Margrethe Vestager og Pia Kjærsgaard har de begge svært ved at skjule.


 En af finesserne ved blockbuster-krimiserien 'Forbrydelsen' var, at end ikke skuespillerne indimellem til deres egen store irritation var klar over, hvem der var morderen, før sidste scene skulle i kassen.
Om det var for at holde spændingsniveauet intakt, eller fordi plottet bare ikke var tænkt til ende, vides ikke med sikkerhed, men ikke desto mindre kan det sammenlignes med den forestilling, der for tiden udspiller sig på Christiansborg og i de omkringliggende ministerier.
Slotsholmen har lagt bygninger til mange store dramaer, men neglebideriet har de seneste 10 år som regel været forbeholdt tilskuerne offentligheden.
Indenfor Borgens mure har det været en slet skjult hemmelighed, at regeringstoppen inden alle større forhandlingsforløb har afstemt manuskriptet med Dansk Folkepartis top.
Måske har der været lidt spænding om detaljerne og teknikken, men sjældent udfaldet.
På samme måde har oppositionen siden Marianne Jelveds fejlslagne 'anden vej' fulgt et fælles og forudsigeligt spor. Smådivergerende meldinger til trods har man haft sine ugentlige møder i oppositionstoppen, hvor man har afstemt og sikret sig, at ingen gik for langt.
Således gik politikerne ind i april måned med en forventning om, at man ligeså godt kunne spole forbi de varslede 2020-forhandlinger og direkte hen til valget.
Dansk Folkepartis top gad end ikke spille kostbare, som de har haft for vane.
»Vi er nødt til at støtte regeringen, hvis ikke det skal kollapse helt,« lød det.
Nøjagtig samtidig udtrykte en politiker fra Socialdemokraternes absolutte inderkreds overfor Information den holdning, der var kendetegnende for indstillingen i både S og SF: »Mon ikke det løser sig?« lød den retoriske kontra på spørgsmålet om, hvad Radikale Venstre mon kunne finde på under 2020-forhandlingerne.
Og som en politiker i Venstres top beskriver, så var det først, da Radikale Venstre og regeringen satte sig sammen ved det allerførste, indledende 'sættemøde', at det gik op for regeringen, at der faktisk var mulighed for at ændre tingenes forudskikkede gang.
»Der var ingen af os, der troede på, at de ville noget. Så spurgte de, om det handlede om hele 2020-pakken eller bare kunne handle om tilbagetrækning. Bare tilbagetrækning. Ok, så ville de også lægge boligskatten til side. Tjek. Vi ville vide, om de kunne gå med til en afskaffelse af efterlønnen. En justering kunne også komme på tale. Ingen af os troede på Dansk Folkepartis plan om en 40-års grænse. Tjek.«
På daværende tidspunkt var end ikke Radikale Venstre klar over, hvad de var i gang med.
Selv om partiet allerede i forbindelse med statsministerens nytårstale nåede frem til, at man kunne blive nødt til at forlade oppositionen for en stund for at jagte et resultat på et absolut kerneområde, så var man indstillet på, at lidt tid i rampelyset og en troværdig exitstrategi var det sandsynlige scenario.
Men i de efterfølgende dage følte Margrethe Vestager og Morten Østergaard sig hurtigt styrket af både den pludselige medieopmærksomhed, opbakning i gruppen og baglandet og meningsmålinger, der ikke antydede en svækket opposition og på sin vis nød man at se de i stigende grad bekymrede miner hos særligt Ole Sohn og Henrik Sass Larsen, der trådte på mange radikale tæer, da S-SF på det nærmeste kunne mønstre et eget flertal.
Røde trusler
Det kan dog ikke alene forklare, at Radikale Venstre nu nogle uger senere efter alt at dømme er klar til at indgå et stort, langtrækkende forlig med regeringen, umiddelbart inden man vil forsøge at vælte selvsamme regering ved et valg.
Det handler lige så meget om substans.
Mens regeringen knapt behøver at bevæge sig for at imødekomme Radikale Venstre, så har S-SF valgt en løsning, hvor de truer med de strategiske konsekvenser i form af tabte ministerposter og muligvis et valgnederlag.
Men det er i mangel af bedre.
»Hvad vil du have? At vi skal lave en Nyrup?,« som en ledende socialdemokrat udtrykte det i går med henvisning til Nyrups brudte efterlønsgaranti.
Det er naturligvis ingen nyhed, at R ligger langt fra S-SF på den økonomiske politikskala, men spørger man R, var man aldrig havnet i denne situation, hvis man var blevet involveret i udviklingen af S-SF's Fair Løsning.
Nu er der ikke rigtig tid til at opfinde den dybe tallerken, og Radikale Venstre bemærker det bemærkelsesværdige i, at mens regeringen ser ud til tvunget af omstændighederne som mindretalsregering, der er nødt til at være afhængig af løsgængere og Liberal Alliance at have vænnet sig til, at blokpolitikkens dage er ovre, så har S-SF ikke fanget signalet.
Man mødes selv i disse uger til ugentlige strategimøder, men der er ikke så meget at snakke om.
»Vi snakker om, hvordan vi skal vælte regeringen,« som det refereres med slet underspillet sarkasme.
Skal Radikale Venstre rives ud af kløerne på regeringen, kommer redningen formentlig snarere fra en helt anden kant.
Gensidig foragt
For det første har DF-ledelsen det ikke let med at se Radikale Venstre boltre sig i spotlyset.
Både Margrethe Vestager og Pia Kjærsgaard har svært ved at skjule deres gensidige foragt.
»Margrethe Vestager skal passe på, at hun ikke overspiller sin rolle og ikke bliver for arrogant i sine udtalelser,« sagde Kjærsgaard i går.
Finansminister Claus Hjort Frederiksen forsøger angiveligt at lette stemningen med små jokes måske inspireret af den hyperhumoristiske forgænger Thor Pedersen men så længe meningsmålingerne ikke med sikkerhed viser, at manøvren med at inddrage Radikale Venstre giver gevinst, er det en svær øvelse for DF, der grundlæggende ikke ønsker at ændre markant på efterlønnen, men primært gør det af strategiske hensyn.
Partitoppen er dog heller ikke så principielt imod en ændring, at det ikke kan byttes mod nogle store indrømmelser på udlændingeområdet, men der er ikke de store muligheder for at skrue på det, DF kalder stramhedsgraden.
De komplet usynlige Konservative har ikke mange andre muligheder for at markere sig end at slå på den borgerlige anstændighed og sige stop, og der hvor Konservative ikke siger stop, gør konventionerne det ifølge regeringens embedsmænd.
Tilbage står man med nogle mere symbolladede forslag som flere grænsekontroller og toldere som man ellers har skåret ned på.
Desuden skal Dansk Folkeparti sætte deres lid til, at en løsgænger og en enlig kristendemokrat vil støtte de udlændingestramninger, som de vil have for at støtte en efterlønsaftale med Radikale Venstre. En spinkel løsning, der ikke er garanti for, at stramningerne også står ved magt, når valget er overstået, og løsgængerne er væk.
I kulissen står Liberal Alliance mere end klar til at træde ind i centrum, for Radikale Venstres fremturen har sendt partiet i nærheden af spærregrænsen i en meningsmåling i går. Problemet er bare, at LA's kombination af åbne grænser og skattelettelser ikke helt passer ind, og selv DF's pressechef, Søren Søndergaard, der hører til blandt de mere begavede analytikere på Christiansborg, må tage papir og blyant og adskillige små bokse og grafer til hjælp, for at forsøge at få ligningerne til at gå op.
En socialdemokrat kaldte det i går for 'kaos', og SF'erne beskylder nu åbent Radikale Venstre for at spille hasard med oppositionens muligheder for at vinde valget.
En venstremand af samme opfattelse beskriver, at man i partiet går rundt med en fornemmelse af, »at det er for godt til at være sandt«.
Radikale Venstre selv ophøjer usikkerheden til essensen af politik.
»I den aktuelle situation er der ingen politikere, som har mulighed for at udskrive banaliserende vælgerkontrakter a la skattestop eller en uendelig skrue af udlændingestramninger. Derfor må politikerne igen kommunikere ud fra deres værdier, overvejelser og intentioner,« som næstformand i Radikale Venstre, Zenia Stampe, udtrykker det i en højstemt hyldest til den radikale aktion.
Det eneste, alle er enige om, er, at ingen for en gangs skyld ved, hvordan dramaet slutter.
Udover med et valg, naturligvis.


