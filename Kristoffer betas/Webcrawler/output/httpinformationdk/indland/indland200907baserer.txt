Baserer Flygtningenævnet iraker-afslag på hemmelig viden?
Flygtningenævnet følger ikke UNHCR's anbefalinger om at yde beskyttelse til bestemte grupper af irakiske asylansøgere. Nævnet har nemlig også andre kilder, siger de. Men de vil ikke give et eneste eksempel på en kilde, der modsiger UNHCR


 Danmark er lige nu i færd med at tvangshjemsende 150 afviste asylansøgere fra det centrale Irak.
Ifølge Flygtningenævnet er sikkerhedssituationen i området nemlig god nok til, at Danmark ikke behøver anerkende folk derfra som flygtninge.
Spørgsmålet er imidlertid, hvad nævnet baserer den vurdering på.
»Den enkelte asylansøgers forklaring om sit asylmotiv bliver sammenholdt med de til enhver tid foreliggende baggrundsoplysninger om, hvordan forholdene er i hans hjemland,« forklarer nævnets formand, landsdommer Bent Ove Jespersen.
Han understreger, at FN's Flygtningehøjkommissariats (UNHCR) rapporter er blandt de baggrundskilder, nævnet benytter. Ifølge UNHCR er de fem centrale provinser i Irak så hårdt ramt af etnisk og sekterisk vold, at alle derfra risikerer forfølgelse.
Alligevel synes Flygtningenævnet godt, at Danmark kan hjemsende folk til områderne.
Det kan virke paradoksalt. Men spørger man Hannah Krog, der er advokat for mange irakiske asylansøgere, mener hun ikke, Flygtningenævnet ligger inde med kilder, der bestrider UNHCR's vurdering af situationen.
»Samlet set siger nævnets kilder stort set det samme som UNHCR om sikkerheds- og menneskerettighedssituationen i Irak. Derfor må man antage, at nævnet ikke kan være uenig i FN's  vurdering af den faktiske situation i Irak,« siger juristen, der til gengæld mener, at Flygtningenævnet fortolker Flygtningekonventionen meget restriktivt.
Samme melding lyder fra UNHCR. På Flygtningenævnets hjemmeside figurerer alle de kilder, nævnet anvender som baggrundsoplysninger, og Information har bedt UNHCR's ekspert på området gennemgå de 233 kilder for at vurdere, i hvor høj grad de stemmer overens med UNHCR's egen beskrivelse af situationen i Irak.
»De kilder, der er tilgængelige på Flygtningenævnets hjemmeside, er de samme, som bliver brugt af asylmyndigheder i andre EU-lande. I det store og hele modsiger de ikke UNHCR's vurdering af situationen i Irak,« lyder det fra Thomas Straub, der er juridisk rådgiver i UNHCR i Stockholm.
Kildematerialet
UNHCR, der har mandat til at overvåge overholdelsen af Flygtningekonventionen, har 12 kontorer i Irak og udarbejder løbende rapporter om den aktuelle situation, som de opdaterer med informationer fra en lang række andre kilder, der monitorerer situationen i landet.
De danske myndigheder har derimod ingen kontorer i Irak, der overvåger situationen, og Udlændingeservice har ikke været på en såkaldt  fact finding -mission til de centrale irakiske provinser, fordi man vurderer, det ville være for farligt for de danske embedsmænd.
Men som Bent Ove Jespersen forklarer, er der jo til gengæld kildematerialet:
»Vi har en kolossal samling dokumenter på alle lande, som vi laver en samlet vurdering af, når vi vurderer de generelle forhold i et givet land. Og her indgår naturligvis også UNHCR's forskellige papirer.«
- I sammenholder altså forskellige kilder. Har I nogen kilder, som modsiger UNHCR's vurdering af situationen i Irak?
»Nu vil jeg ikke gå ind og diskutere forskellige kilder. UNHCR's papirer alene er på et par hundrede sider. Og der er landerapporter fra Sverige og rapporter fra Amnesty og (British,  red. ) Home Office, og du har en hel stribe.«
- Men vi har ikke kunnet finde noget i de rapporter, du omtaler, som er i modsætning med UNHCR's vurdering.
»Jeg kan kun sige dig, at nævnet altså i sin praksis har vurderet, at de generelle forhold ikke selv har kunnet føre til opholdstilladelse efter paragraf 7. Det er nævnets vurdering.«
- Men hvad baserer man den vurdering på?
»Den er baseret på en samlet vurdering af de bag- grundsoplysninger, man nu kan finde på vores hjemmeside.«
- Men er der nogen af de baggrundsoplysninger, som modsiger UNHCR's vurdering af situationen i Irak?
»Jeg synes, jeg har svaret på det.«
- Det er der ikke, eller hvad?
»Det har jeg ikke sagt. Jeg har sagt, at nævnets vurdering er, at man har fundet, at de generelle forhold i Irak ikke i sig selv har kunnet føre til opholdstilladelse efter paragraf 7.«
- Du kan altså ikke nævne nogen kilder, der modsiger UNHCR?
»Jeg vil ikke gå ind og analysere forskelligt baggrunds-materiale. Det kan du selv gå ind og læse, hvis du er interesseret. Jeg kan blot sige, at konklusionen er, at man ikke har fundet, at de generelle forhold i landet i sig selv har kunnet føre til asyl, og det er baseret på nævnets baggrundsmateriale, herunder også de anbefalinger, UNHCR har fremsendt.«
- Men så er det vel rimeligt at spørge til, hvad det er for nogle kilder, der peger i andre retninger end UNHCR?
»Jeg siger, man laver en samlet vurdering af de ting, man læser.«

