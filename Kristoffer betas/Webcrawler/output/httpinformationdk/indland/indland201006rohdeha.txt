Rohde handlede på egen hånd
Angrebet på Lene Espersen var ikke clearet med V-toppen


»At gøre afskaffelse af EU's landbrugsstøtte til succes- kriterium for dansk EU-formandskab i 2012, som udenrigsministeren vil, svarer til at indkalde til topmøde på Mars. En tredjedel tør ikke komme, en tredjedel har ikke råd, og den sidste tredjedel ankommer - men kun for at se, hvem disse skingrende tossede danskere er. Formandskabet bliver tabt på gulvet - og der er langt ned fra Mars. Det er uanset holdning den politiske virkelighed.«Sådan skrev Venstres EUparlamentsmedlem Jens Rohde ganske skarpt og vittigt forleden på sin Facebookprofil i en analyse af udenrigsminister Lene Espersens (K) planer for det danske EU-formandskab i 2012, som også Informationomtalte på forsiden i går.Meget tyder på, at Jens Rohdes analyse holder vand et stykke ad vejen. Der er stort set ingen EU-lande, der ønsker EU's landbrugsstøtte på 300 mia. kr. fjernet, mens lidt flere lande gerne vil diskutere en omlægning af støtten.Ikke desto mindre har VK-regeringen ganske længe haft en neddrosling af støtten som målsætning, og det er i forlængelse heraf, at Lene Espersen tilsyneladende - og uden større betænkeligheder - planlagde at sætte spørgsmålet på dagsordenen for det danske formandskab, der først finder sted på den anden side af folketingsvalget om to år.Minister sendt i byenDet er imidlertid ikke planer, der forinden har været clearet hos statsminister Lars Løkke Rasmussen (V). Og i går eftermiddag - efter Rohdes angreb var blevet heftigt omtalt i alle øvrige medier - blev fødevareminister Henrik Høegh (V) i al hast 'sendt i byen' i en håbefuld brandslukningsaktion hos medierne med et præciserende budskab om, at regeringen først engang til efteråret tager stilling til, hvad der bliver regeringens målsætninger for EU-formandskabet.Og så sørgede ministeren for at dele sol og vind lige, sådan at ingen af de stridende parter kunne blive fornærmede eller føle sig 'banket på plads'. Lene Espersen havde således ret i, at regeringen skulle fastholde det lange perspektiv, mens Rohde havde ret »i sit referat fra parlamentet«, lød de salomoniske toner fra Høegh.Selv om at Rohde måtte have en pointe, så anser Venstres top mildest talt ikke hans angreb på udenrigsministerens formandskabsplaner som specielt hjælpsomt, og siden herværende blad bragte historien, har man måttet bruge tid på de indre linjer for at glatte ud over for en indimellem ret nærtagende konservativ regeringspartner. Rohde handler således helt på egen hånd og er på ingen måde sendt i byen af Lars Løkke, Claus Hjort eller andre, bedyrer man i V- lejren. Tværtimod hersker der nu hos Venstre en irritation over, at EU-parlamentarikeren vælger at profilere sig på de konservatives bekostning på et tidspunkt, hvor regeringspartneren i forvejen er i gerådet ud i dyb desperation, og hvor dets partiformands troværdighed og selvtillid efterMallorcagatebefinder sig på kælderniveau.Hele Christiansborg og omegn er fuldt klar over, at den i forvejen synkefærdige VK-regering kan falde alene på grund af konservativ nedsmeltning ved folketingsvalget. Der er netop derfor hos V almindelig hovedrysten over, at Jens Rohde pludselig dukker op fra glemslen i Bruxelles, hvor han tilfældigt har hørt om udenrigsministerens planer for det kommende danske EU-formandskab, for derefter at give sig i kast med at sparke løs på en Lene Espersen i knæ. Formentlig kun ud fra det renfærdige motiv, at han synes, at udenrigsministerens planer er tåbelige.Stort profileringsbehovMan kan naturligvis også spekulere på, om Rohdes angreb er et udtryk for endnu en EU-parlamentarikers kroniske profileringsbehov i en dansk presse, der siden EU-valget sidste år har glemt dem. I sidste uge 'hjalp' Bendt Bendtsen regeringen ved at foreslå folkepensionen afskaffet, mens Rohde i denne uge dog i det mindste udtaler sig om et politisk emne, der vedrører EU.Det er heller ikke på nogen måde sikkert, at Jens Rohde holder inde med beskydningen af udenrigsministeren efter Henrik Høeghs brandslukningsbestræbelser på regeringens vegne. I Venstre er man således helt på det rene med, at Rohde ikke er sådan at 'lukke ned', når han først er blevet indædt grebet af en sag. »Det er jo Jens«, konstaterer man resignerende i Venstre, hvor ingen tør garantere, at sagen - trods alle anstrengelser - ikke ruller videre.
