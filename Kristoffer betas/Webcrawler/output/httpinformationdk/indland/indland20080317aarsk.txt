Efter 17 års klima-indsats: 0,2 pct. CO2-fald
Og det hjemlige kulforbrug bliver ved at vokse, viser nye tal fra Energistyrelsen


 Senest i 2012 skal de danske udledninger af drivhusgasser være reduceret med 21 pct., målt i forhold til 1990-niveauet. Det er den forpligtelse, Danmark har påtaget sig med Kyoto-aftalen. 
Energistyrelsen har nu offentliggjort den foreløbige status for, hvor langt Danmark er nået med CO2, som er den altdominerende drivhusgas. Facit: CO2-udledningen er reduceret med knap 0,2 pct. på 17 år.
Den faktiske CO2-udledning var ved indgangen til 2008 52,6 mio. ton - tilbage i 1990 var den 52,7 mio. ton.
Den i praksis uændrede CO2-forurening afspejler, at forbruget af fossile brændsler i 2007 var godt fem pct. større end i 1990. 
Der er sket et vist skift fra kul til naturgas, men det har ikke kunnet opveje CO2-virkningen af, at der alt i alt bruges mere fossilt brændsel nu end dengang.
De manglende fremskridt øger presset på regeringen for at få fart på CO2-reduktionerne, også i lyset af Danmarks værtsskab næste år for FN's klimatopmøde i København. 
Energistyrelsen er i øjeblikket ved at beregne den forventede CO2-virkning af den energiaftale, der i sidste måned blev indgået på Christiansborg, men den ny statistik vil formentlig øge tilskyndelsen til at købe sig til CO2-reduktioner i udlandet i form af CO2-kvoter fra EU's kvotemarked og CO2-kreditter fra klimaprojekter i u-lande. 
Greenpeace har beregnet, at hvis både regeringen og danske virksomheder fuldt ud udnytter de tilladte muligheder for at købe sig til resultater, så vil to tredjedele af Danmarks Kyoto-forpligtelse blive opfyldt uden for landets grænser.
Længere fra sparemålet
I sin pressemeddelelse om de nye CO2-tal nævner Energistyrelsen ikke de faktiske 2007-udledninger og sammenligner dem ej heller med 1990-niveauet eller Kyoto-kravet om 21 pct. reduktion. 
I stedet oplyser styrelsen, at den såkaldt 'korrigerede CO2-udledning' er faldet med 13 pct. siden 1990. 
Denne størrelse justerer den faktiske udledning efter, hvordan el-eksport og temperaturer har været det pågældende år. 
Men det er ikke denne 'korrigerede udledning', EU-Kommissionen og FN's klimasekretariat kigger på, når de skal afgøre, om Danmark lever op til sin Kyoto-forpligtelse. Det er den faktiske udledning.
Den aktuelle vismandsrapport fra Det Miljøøkonomiske Råd finder Energistyrelsens valg af korrigerede CO2-værdier inkonsekvent, fordi styrelsen korrigerer for el-eksport og -import, men ikke korrigerer for andre former for eks- og import, der også har CO2-betydning.
De korrigerede tal for det danske bruttoenergiforbrug viser i øvrigt en stigning på 0,5 pct. fra 2006 til 2007. 
Det øger udfordringen i forhold til den ny energiaftales mål om to pct. reduktion i bruttoenergiforbruget frem til 2011. 
Statistikken fortæller også, at det indenlandske kulforbrug steg med 7,6 pct. fra 2006 til 2007. Dermed fortsatte tendensen siden 2002 med voksende forbrug af kul. I samme periode er naturgasforbruget faldet jævnt som udtryk for, at energiselskaberne skifter fra decentrale kraftvarmeværker fyret med gas til centrale værker fyret med billigere kul.


