Reformer betaler for billigere sodavand
Regeringen blev torsdag aften enig med de borgerlige partier om reformer af SU’en og kontanthjælpen. Nu mangler de at blive enige om, hvad pengene skal bruges til
 Lavere kontanthjælp til unge arbejdsløse og skrappere sanktioner over for arbejdsløse, der gentagne gange siger nej til tilbud om uddannelse og arbejde. Det er nogle af punkterne i den kontanthjælpsreform, som beskæftigelsesminister Mette Frederiksen præsenterede torsdag aften.


 Danskerne kan godt begynde at glæde sig til billigere sodavand på butikshylderne, mens de måske må se forgæves efter billigere øl. Ifølge Informations oplysninger kan det blive et overraskende resultat af den kommende grænsehandelsaftale mellem SRSF-regeringen og Venstre, Dansk Folkeparti, Liberal Alliance og Konservative. En aftale, som ventes indgået søndag, efter at partierne torsdag aften blev enige om reformer af SU’en og kontanthjælpen.
Når regeringen, Venstre og Liberal Alliance under forhandlingerne har talt om at bruge alle de planlagte 500 millioner kroner i grænsehandelsaftalen på at sænke afgifterne på sodavand, skyldes det, at regnestykker fra Skatteministeriet viser, at effekten af også at sænke afgiften på øl ikke blot kan ende med kun at blive 10 øre pr. dåse. EU’s regler risikerer også at tvinge Danmark til sænke afgiften på vin, hvis afgiften på øl sænkes.
Til gengæld holder Dansk Folkeparti og Konservative til det sidste fast på, at også afgiften på øl skal sænkes. Afgiftslettelserne skal få færre danskere til at køre over grænsen for at spare penge på blandt andet øl og sodavand.
»Vi er åbne overfor forskellige kombinationer i en grænsehandelspakke. Nu må vi analysere nærmere, hvor mange penge der er – og hvilke effekter de forskellige kombinationer har,« siger Konservatives formand, Lars Barfoed.
Mens SU-reformen bidrager med 2,2 milliarder kroner til Vækstplan DK, så giver reformen af kontanthjælpen et overskud på 1,1 milliarder kroner. Milliarder der skal betale for genindførelsen af boligjobordningen, med fradrag for forbedringer af boligen og hjemmeservice, en række hjælpende initiativer for små og mellemstore virksomheder, en nedrivnings- og istandsættelsespulje i landdistrikterne samt altså en grænsehandelspakke.
Lykkes det som forventet at blive enige om udmøntningen af milliarderne søndag kan regeringen forhandle videre med partierne, minus Dansk Folkeparti, om sænkningen af selskabsskatten og andre afgiftslettelser for erhvervslivet og lade en lavere offentlig vækst betale for denne del af VækstplanDK.
Selv om kontanthjælpsmodtagerne nu kommer til at betale for billigere sodavand, så afviser beskæftigelsesminister Mette Frederiksen (S), at det ikke skulle være klassisk socialdemokratisk politik:
»Det er en socialt balanceret reform, hvor voksne, som kan arbejde, skal i arbejde, og unge, som kan, skal i uddannelse. Men de mange tusinde danskere på kontanthjælp, som kæmper med sociale problemer, er ramt af sygdom eller har været væk fra arbejdsmarkedet i lang tid, dem bruger vi flere penge på, så både de og deres børn kan få det bedre«.

