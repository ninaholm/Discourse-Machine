Grundfos kritiserer Venstres miljøbesparelser
Grundfos ærgrer sig over, at Løkke-regeringen ifølge et lækket dokument vil spare 340 mio. kr. på klima og miljø. Det samme gør energiselskabet Vattenfall


 Det er et trist signal og en forkert prioritering, at regeringen vil spare 340 mio. kr. på klima- og miljøområdet.
Sådan lyder reaktionen fra Grundfos – en af Danmarks helt store eksportvirksomheder med knap 19.000 medarbejdere og en omsætning på knap 24 mia. kroner – efter at Information på baggrund af lækkede, fortrolige dokumenter mandag kunne afsløre, at regeringen pønser på en besparelse på miljøet på ca. 340 mio. kr. i forbindelse med finansloven.
Læs også: Regeringen vil spare 340 mio. på miljø og klima
»Det vil være drønærgeligt,« skriver kommunikationsdirektør Kim Nøhr Skibsted fra Grundfos i en e-mail til Information.
»Lige nu, hvor vi står over for store globale beslutninger om at gøre noget håndgribeligt ved klimaforandringerne gennem nye teknologier og større fokus på bæredygtige og energieffektive løsninger, hvor Danmark kan og bør tage ansvar med realistiske ambitioner og systemeksport, så er dette naturligvis en ærgerlig prioritering og et trist signal, hvis det er det, regeringen er til sinds at gøre,« skriver Kim Nøhr Skibsted.
Læs også: Konservativ miljøordfører: Deprimerende udspil fra Venstre
Finansministeriet lægger op til, at dele af Naturplan Danmark drosles ned, at Puljen til grønne ildsjæle og midler til pilotprojekter sløjfes, og at et innovationsforum for grønne løsninger nedlægges.
Klimaministeren lytter til alle
Samtidig ønsker Finansministeriet at annullere centrale grønne målsætninger som en 40 pct.s reduktion af CO2 i 2020, målet om 100 pct. vedvarende energi i 2050 samt udfasning af kul i kraftværker.
Den prioritering kritiseres af Grundfos: »Vi har altid set klima- og miljøindsatsen som en stensikker investering i fremtiden, både når det gælder beskæftigelsen, eksporten og ikke mindst miljøet. Danmark er og vil fortsat være kendt for grønne tiltag, men det her kan blive opfattet som et skridt baglæns, når vi ellers er så gode til at gå foran.«
Grundfos står ikke alene. Kommunikationsdirektør Arne Rahbek fra energiselskabet Vattenfall siger: »Det er ærgeligt, når man nedgraderer klimaambitionerne, for vi tror, det er vejen frem. Det bliver jo også cementeret med det, Obama har gang i.«
Klimaminister Lars Christian Lilleholt (V) siger, at Danmark sagtens kan være vores indsats bekendt, også selv om der bliver færre midler: »Vi lytter til alle. Jeg lytter også her. For mig er det afgørende, at den grønne omstilling ikke er til at stoppe, uanset om der bliver gennemført besparelser. Vi har ikke noget at være flove over.«
– Alligevel er det vel et skridt i den forkerte retning?
»Som politiker er man nødt til at tage bestik af den økonomiske situation, landet befinder sig i. Hvis det viser sig at være nødvendigt at gennemføre besparelser på det område, som jeg er ansvarlig for, gør jeg det.«
Læs også: V for visionsløs

