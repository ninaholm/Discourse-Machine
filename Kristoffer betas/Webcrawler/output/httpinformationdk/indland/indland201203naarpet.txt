Når PET fisker med det store net
Oplysninger om PET’s omfattende registreringer af personer kunne tyde på, at der ikke skal meget til, før bl.a. ansøgere om statsborgerskab kan være at finde i tjenestens registre


 Når PET hvert halve år får listerne fra Justitsministeriet med ansøgere om statsborgerskab til gennemsyn, vender tjenesten typisk tilbage med navnene på tre til fem personer, som er fundet i dens registre, og som ifølge tjenesten »kan være til fare for landets sikkerhed«.
Disse personer bliver rutinemæssigt afskåret fra dansk statsborgerskab. De får ingen begrundelse for, hvorfor de ikke kan blive danske statsborgere.
Hvor meget eller hvor lidt, der skal til, før tjenesten vurderer, at en person muligvis kan udgøre en trussel, ved ingen uden for PET og Justitsministeriet. Heller ikke det samlede antal personer, som PET behandler oplysninger om, er offentligt kendt. Alligevel er der i betænkningen fra Wendler Pedersen-udvalget små sprækker af viden om, hvor omfattende tjenestens registrering af personer er.
Det fremgår, at PET opererer med en lang række kategorier, der kan retfærdiggøre, at tjenesten behandler, dvs. indsamler og bearbejder, oplysninger om borgere.
Ikke mistænkte
Den første kategori er oplagt: Personer, der er mistænkt for en forbrydelse, som PET har til opgave at efterforske. Herunder hører imidlertid også personer, som endnu ikke er mistænkt, men hvor PET undersøger, om der er grundlag for en mistanke.
Den næste kategori er personer, som ikke selv er eller har været mistænkte, men som feks. optræder som såkaldte bipersoner til mål-personer, som er mistænkte. Det kan være familie, venner eller omgangskreds.
Derudover arbejder PET med kategorier for kilder og meddelere, herunder bipersoner, og for personer, der skal sikkerhedsgodkendes. Også i denne kategori kan PET behandle massevis af oplysninger om bi-personer.
Derudover er der en kategori for de oplysninger, som PET modtager i forbindelse med bl.a. tjenestens adgang til at indhente oplysninger om alle personer, der inden for en periode har henvendt sig til en offentlig myndighed.
Endelig kan PET helt uden begrænsninger indsamle oplysninger om alle politiske organisationer og partier, herunder oplysninger om hvilke personer, der udgør ledelser mv.
Seksuel registrering
Når PET indsamler oplysninger om borgere efter de seks kategorier, bliver oplysningerne bl.a. gemt i tjenestens registre. Alle PET’s registre er ifølge betænkningen samlet i en fælles søgedatabase med mulighed for fritekstsøgning, f.eks. på et navn.
For registrerede personer kan PET ud over personoplysninger og henvisning til relevante sager indeholde oplysninger om årsagen til registreringen samt, som det formuleres, »oplysninger om misbrug af alkohol og narkotika, seksuel orientering og strafbare forhold«.
Ud over registre har PET også adskillige såkaldte støttedatabaser, der stort set har samme funktion som det, der tidligere blev kaldt arbejdskartoteker.
I støttedatabaserne kan der behandles oplysninger om målpersoner, trusler, hændelser f.eks. om personer, der befinder sig i periferien af et ekstremistisk netværk.
Også i støttedatabaserne kan der være oplysninger om andre personer end de målpersoner, PET har i kikkerten.
Støttedatabaserne vil ofte indholde flere oplysninger om en registreret person end PET’s registre, og derfor har støttedatabaserne også fritekstsøgning, lige som mange af dem ifølge betænkningen er samlet i en fælles søgedatabase.
Betænkningen understreger dog, at en støttedatabase ikke »kan baseres på oplysninger om alle personer, der har været tilbageholdt under en større international begivenhed«, som tilfældet var under klimatopmødet i København.
Relevante navne
I den senere retssag om masseanholdelserne viste det sig, at politiet havde udarbejdet et register med oplysninger om »relevante« navne blandt de administrativt frihedsberøvede.
Oven i registre og støttedatabaser arbejder PET også med såkaldte personsikkerhedsdatabaser med oplysninger om alle, der har været eller har søgt om sikkerhedsgodkendelse.
PET har også mulighed for at føre en elektronisk journal over sager vedrørende tjenestens virksomhed. Og som det formuleres i betænkningen, så kan der også i journalsagerne »optages relevante personoplysninger«.
Dertil kommer, at PET har uhindret adgang til cpr-registret, kriminalregistret samt passagerlister fra flyselskaber osv.

