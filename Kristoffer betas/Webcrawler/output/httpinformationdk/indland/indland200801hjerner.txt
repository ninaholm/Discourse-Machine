Hjerner i knibe efter kommunalreform
Senhjerneskadede risikerer fremover at løbe ind i en kommunal mur af uvidenhed, når de forlader hospitalet og skal i genoptræning. Yngre trafikofre kan f.eks. ende på plejehjem for ældre. Nyt speciale fra RUC afdækker baggrunden for de forringede vilkår
Nyt speciale fra RUC viser, at senhjerneskadede har fået forringede vilkår efter kommunalreformen.


 Et år efter, at amterne blev nedlagt som led i strukturreformen, er en række uheldige konsekvenser af omlægningen blevet tydelige. En følge af reformen er, at det er blevet sværere for en del handicappede at få den rådgivning og dermed behandling, som de har brug for. Velprøvede arbejdsgange er brudt op, og erstatningerne virker ikke eller er meget længe om at komme i gang. Det gælder for eksempel det nye, landsdækkende videns- og specialrådgivningscenter på det tunge handicapområde, VISO, som det har vist sig, at kommunerne har benyttet i foruroligende ringe grad i 2007. Forudbetalt rådgivning for over 100 millioner kroner er således aldrig kommet nogen brugere til gode.
Kristian Delica, nyuddannet cand.scient.adm. fra RUC, har i sit speciale afdækket, hvorfor det går galt på handicapområdet efter strukturreformen. Som eksempel ser han på de senhjerneskadedes vilkår. 
Kommuner uden viden
Omkring 50.000 mennesker lever i dag med varierende grad af hjerneskade, som ikke er medfødt, og som typisk skyldes trafikuheld eller blodprop. Efter udskrivelse fra hospitalet har disse patienter hidtil fået amtsligt organiseret genoptræning. Men efter strukturreformen trådte i kraft den 1. januar 2007, har storkommunerne i stor stil overtaget og forsøgt at løse denne opgave - efter bedste evne, som desværre ikke altid rækker.
"Senhjerneskadede er en kategori, som kræver stor neurologisk viden at tage sig ordentligt af, og nogle af patienterne virker - set med lægmands øjne - på overfladen raske, selv om de ikke kan fungere ordentligt i hverdagen. Men vidensgrundlaget om senhjerneskadede er meget tyndt i storkommunerne," siger Kristian Delica.
"Det er karakteristisk, at genoptræning af senhjerneskadede ofte har en kompleks karakter, der går på tværs af forvaltningerne. Det drejer sig om sociale, uddannelsesmæssige og arbejdsmarkedsmæssige spørgsmål, som er sammenflettet og går på tværs af kommunernes traditionelle organisering. Amterne var blevet relativt dygtige til at håndtere de komplekse problemstillinger, og der forelå en formaliseret arbejdsgang, som med reformen er forsvundet," påpeger Delica. 
Marie, en socialrådgiver der i mange år har arbejdet med senhjerneskadede i et mindre amt, siger i Kristian Delicas undersøgelse blandt andet om konsekvenserne af de opbrudte arbejdsgange:
"Det er kommunen, der har ansvaret for den fysiske træning, men hele det, der hedder livet, alle de sociale kompetencer eller det uddannelsesmæssige, det er jo ikke rigtig indarbejdet endnu." 
Det betyder, at mange senhjerneskadede "havner blandt udviklingshæmmede," siger Marie, der er anonymiseret af specialeskribenten.
Penge før patienter
Benyttede kommunerne den centrale rådgivning fra VISO, kunne mange alvorlige fejlanbringelser af senhjerneskadede sandsynligvis undgås. Men kommunerne har ikke pligt til at bruge VISO.
Ifølge Kristian Delica er forklaringen, at man ved konstruktionen af storkommunerne ville sikre borgerne en - og kun en - indgang til de lokale myndigheder. VISO måtte ikke være en ekstra indgang, men kun have frivillig, rådgivende funktion.
"Problemet er, at senhjerneskadede netop ikke kan nøjes med en indgang, fordi deres situation ofte er så kompliceret," forklarer Delica og tilføjer: "Problemet forværres af, at opgaveflytningen fra amterne til storkommunerne har medført stærkt øget fokus på budgetter. Hvor interessen for klienterne tidligere var i fokus, er det i dag interessen for en god kommunal økonomi, som er i hovedsædet. Det betyder også, at der fra kommune til kommune kan være urimeligt stor forskel på, hvilke genoptræningstilbud de senhjerneskadede får. Når ingen velafprøvede procedurer skal følges, kan kommunerne vælge og vrage mellem forskellige behandlingstilbud eller afholde sig fra at gøre noget som helst. Det er helt i kommunalreformens ånd - der skal herske fri konkurrence."
Lene, som er socialpædagog med speciale i hjerneskadeområdet, siger i undersøgelsen:
"Vi (specialister, red.) bliver fremover nødt til at matche det serviceniveau, den enkelte kommune har. Vi kan jo også risikere, at en kommune siger: 'I kan godt spare jer at komme med nogen anbefalinger omkring hjerneskadecentret, vi har ikke nogen penge til den slags ting.' Så er vi nødt til at finde andre veje i vores anbefalinger. Vi kan jo ikke 'overrule' de regler, de har i kommunen. Det har vi lidt kunnet hidtil, syntes vi, fordi vi også var med til at finansiere i amtet."
Lene oplever samtidig, at der nu går langt mere tid med at dokumentere og følge op på kontoret, fordi hendes funktion pludselig skal kæmpe for at være synlig og fremstå nyttig for kommunen. Tiden til dette løbende interne salgsarbejde går fra klienterne.
Fortids synder gentages
Hvad der skulle være en strukturreform, som fremtidssikrede kommunerne, risikerer ironisk nok på hjerneskadeområdet at blive et skridt tilbage til fortiden. 
Anne, der er tidligere leder af et amtsligt hjerneskadecenter, husker, hvorledes Sundhedsstyrelsens direktør i 1985 havde den faste overbevisning, at en hjerneskade kunne man da ikke ændre på. Så de svært skadede fik bare lov at ligge i sengene, uden at nogen gjorde noget. Man kaldte dem 'de vandrette'. Som det fremgår af specialet, fremtvang lokale ildsjæle siden individuelt tilpasset genoptræning, i en del tilfælde i klienternes eget hjem. 
Men i forbindelse med kommunalreformen er der stribevis af hjerneskaderådgivninger som lukker, og de amtslige hjerneskadesamråd er endnu ikke videreført i de nye kommuner.
"Vi kan dokumentere, hvad man kan spare ved at iværksætte rehabilitering på en anden (fagligt forsvarlig, red.) måde, men hvis kommunerne ikke ved, at der er noget, der hedder en hjerneskade, hvis ikke man ved, hvilke tilbud der er, så får de hjerneskadede ingenting, og så bliver de førtidspensionister - og havner på et plejehjem," siger Anne.
Kristian Delica er generelt ikke videre optimistisk på de senhjerneskadedes vegne. 
"Intet tyder på, at kommunerne giver hjerneskadeområdet særlig megen opmærksomhed, ligesom jeg under mit feltarbejde har oplevet, hvorledes de allerede etablerede faglige netværk ignoreres. Og der er risiko for, at mange senhjerneskadede atter vil blive placeret på plejehjem rundt omkring i landet," fastslår Kristian Delica.


