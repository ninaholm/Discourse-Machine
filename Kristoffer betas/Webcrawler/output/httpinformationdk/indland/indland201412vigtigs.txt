’Det vigtigste for vores medlemmer er tryghed’
I en alder af kun 32 år er Morten Skov Christiansen allerede kommet til tops i fagbevægelsen som formand for LO Hovedstaden. Som fremtidens mand ser han store uforløste potentialer for en fagbevægelse, der bliver stadig mere presset af udenlandske arbejdsgivere og -tagere
Morten Skov Christiansen prøver at besøge mindst én arbejdsplads eller fagforening om ugen. Kontakten til ‘rødderne’ er altafgørende, mener den ny formand for LO Hovedstaden.


 Da Morten Skov Christiansen i 1999 manglede en læreplads som elektronikmekaniker, blev han mødt af den besked, som mange unge 15 år efter stadig får: »Der er ingen læreplads til dig, desværre«.
Men i stedet for at droppe sin uddannelse og finde på noget andet at lave, tog han sagen i egen hånd. 35 virksomheder besøgte han, og hvert sted afleverede han en jobansøgning. Det gav til sidst gevinst. Den gevinst ønsker Morten Skov Christiansen, at flere unge i 2014 oplever.
I dag er han nyvalgt formand for LO Hovedstaden, som repræsenterer næsten 50 fagforeninger og omkring 175.000 medlemmer. Men skal de tal bevares og måske endda vokse, er fagbevægelsen nødt til at gøre sig mere relevant over for de kommende generationer på arbejdsmarkedet, mener Morten Skov Christiansen.
»Det er ungdommen, der skal skabe vækst i hovedstaden. Derfor skal vi have flere unge til at vælge en erhvervsskoleuddannelse. Flere unge skal se en fordel ved at tage en faglært uddannelse som førstevalget. Vi har mange gode uddannelser, hvor man får gode fremtids-, løn- og karrieremuligheder. Men vi er nødt til at give en håndsrækning til de mange unge, der mangler en læreplads. Jeg kan tydeligt huske det fra dengang i 1999, hvor jeg begyndte i lære, at vi også talte om det dengang. Dengang var der også kun få af os, som fik en læreplads, mens flere røg i skolepraktik. Der er sket meget på de 15 år, men fokus bør stadig være på at skabe flere praktikpladser, så flere unge kan få en fod ind på arbejdsmarkedet,« siger han.
– Men hvorfor melde sig ind i noget, hvor der ikke bliver leveret? Fagbevægelsen har jo skuffet de unge gang på gang, fordi der ikke er blevet leveret praktikpladser som lovet?
»Ja, de unge er skuffede – og med god grund. Skuffet over at arbejdsgiverne ikke har leveret det nødvendige antal praktikpladser. Jeg er også selv skuffet over arbejdsgiverne. Men de unge er ikke skuffet over fagbevægelsen. De unge på erhvervsuddannelserne har rigtig nemt ved at se fordelene ved et fagligt fællesskab. Fagforeningerne er med til at skabe gode løn- og arbejdsvilkår for lærlingene. Helt basic. Halvdelen af ordet ’fagforening’ er fag. Vi organiserer os i en forening omkring et fag, og det er afgørende for, at vi kan have en fremtid. Det er fagligheden, der samler os på arbejdspladsen, og ikke på et fagforeningskontor. Det er på arbejdspladsen, at fagforeningen bliver dannet og har sit udgangspunkt,« forklarer Morten Skov Christiansen.
»Jeg er enormt nervøs for, at fagbevægelsen er et projekt, som kører henover hovedet på medlemmerne. Vi er en forening, som er funderet i vores medlemmers aktive tilstedeværelse på arbejdspladserne. Det skal skabe fundamentet for alle de forandringer, der skal ske i fagbevægelsen.«
Stort potentiale
Ifølge Morten Skov Christiansen viser hans direkte kontakt med de unge, potentielle LO-medlemmer på uddannelsessteder og arbejdspladser, at fagbevægelsen har et uudnyttet potentiale, og at fremtidens medlemmer mener, at fagbevægelsen fortsat har en politisk legitimitet på trods af dalende medlemstal. »Vi har et stort potentiale, fordi vi kan blive bedre til at fortælle om de politiske sejre, vi skaffer i fagbevægelsen. Vi hører ofte, at fagbevægelsen ikke er gode til at sikre politiske resultater, og det, synes jeg, er en direkte løgn. Vi er bare ikke gode nok til at fortælle om de sejre, vi får hevet hjem, og som kommer vores kolleger på arbejdspladserne til gavn. Indsatsen mod social dumping er et konkret eksempel. Her er det endelig lykkedes os i fagbevægelsen at få regeringen overbevist om, at det er et stort problem. Og derfor er der nu kommet en øget indsats hos Skat og Arbejdstilsynet. Samtidig har vi også lokalt arbejdet aktivt for, at flere kommuner har indført arbejds-, sociale- og ikke mindst uddannelsesklausuler i deres udbudsmateriale. Det er også en kæmpe politisk sejr, som skaber et bedre arbejdsmarked.«
– Men er det blot et kommunikationsproblem, fagbevægelsen har – eller er det også et indholdsmæssigt problem?
»Vi er ikke et parti på Christiansborg. Vi har vores rødder på arbejdspladserne. Så når vi siger vores mening, er det ikke ensbetydende med, at vi får det igennem. Men vi har bare ikke været gode nok til at fortælle om vores resultater. Udover vores mange faglige og politiske resultater på nationalt og lokalt plan, så har mange LO-fagforeninger i disse dage medlemsfremgang. Jeg er usikker på, om folk ved det. Og det skal vi blive bedre til at fortælle.«
Higer efter tryghed
For Morten Skov Christiansen er det vigtigt, at fagbevægelsen i fremtiden får en større fornemmelse for, hvad der rører sig blandt medlemmerne på arbejdspladserne. Afstanden mellem medlemmer og fagforening er blevet for stor, og den skal mindskes i fremtiden.
»Et arbejdsmarked i forandring har utryghed med som passager. Usikkerhed er en stor dagsorden for vores medlemmer. De føler sig usikre på grund af forandringerne. Robotterne kommer ind på arbejdsmarkedet, og bliver deres job så erstattet af maskiner? Kommunerne skærer ned, og betyder det så, at man er den næste, der skal fyres? Og mange lærlinge kan ikke få en læreplads. Der er mange utryghedselementer, og vores medlemmer vil gerne have, at vi leverer nogle kollektive løsninger på den utryghed,« siger Morten Skov Christiansen.
For at bevare forbindelsen mellem fagbevægelse og medlemmer vil Morten Skov Christiansen forsøge hver uge at besøge mindst én arbejdsplads eller fagforening, så fagbevægelsen hele tiden ved, hvad der optager medlemmerne. Lige nu higer medlemmerne ifølge Morten Skov Christiansen efter tryghed.
»Det vigigste for vores medlemmer er tryghed. Vi ser mange ufaglærte job forsvinde, og vi ved, der bliver brug for flere faglærte i fremtiden. Men vi har stadig svært ved at få vores ufaglærte kolleger til at tage efteruddannelse, og det er, fordi de føler sig usikre på fremtiden. Kan vi garantere, at der vil være et job til dem, hvis de efteruddanner sig? Undersøgelser viser, at man er mindre interesseret i at lade sig efteruddanne, når man er utryg. Derfor er det vores opgave som fagbevægelse at hjælpe med at skabe nogle politiske løsninger, som giver bedre muligheder for efteruddannelse og tryghed, men også at skabe faglige løsninger ude på arbejdspladserne, så medarbejderne kommer med, når toget kører mod fremtiden,« siger han.
Flere blokader og strejker
I øjeblikket foregår der historisk store anlægsinvesteringer i hovedstadsområdet, og det er Morten Skov Christiansen naturligvis begejstret for på vegne af sine medlemmer. Men han er også bekymret. De mange projekter bliver nemlig i større og større grad gennemført af udenlandske entreprenører og arbejdere. Det fører ifølge LO-formanden til en »undergravning af overenskomsterne«.
»Vores overenskomster trues lige nu af, at vi ikke er opmærksomme på de udenlandske arbejdsgivere, som kommer til landet for at udkonkurrere den danske arbejdskraft. Vi skal stå fast på, at ting i Danmark – især hvis de er finansieret af skattekroner – skal laves på danske vilkår. Jeg har intet imod udenlandske kolleger, som kommer for at arbejde, men det må ikke ske på bekostning af vores vilkår. Det skal ske på vores vilkår, så konkurrencen er fair. Vi skal slå et værn om vores overenskomster.«
Det værn kan blandt andet være ved at lave flere faglige aktioner, mener Morten Skov Christiansen.
»Vi skal være bedre til at bruge vores ret til at lave en konflikt, hvis der er nogen, som ikke vil tegne en overenskomst. Det er vores ret, hvis der er virksomheder, som ikke vil byde deres medarbejdere ordentlige vilkår. Den ret skal bruges mere aktivt.«
– Så flere blokader og strejker skal sikre tryggere medlemmer?
»Den måde, vi skal skabe bedre løn- og arbejdsvilkår, er ved at inddrage vores medlemmer langt mere. Det er dem, der går på arbejdspladserne, som ser, at der er udenlandske kolleger, som arbejder under ringere vilkår. Det skal forhindres. Men samtidig har vi ret til at kræve overenskomster. Derfor har vi med loven i hånden ret til at lave en blokade. Det skal vi holde fast i. Det er den danske model, hvor vi ordner tingene ude på arbejdspladserne.«

