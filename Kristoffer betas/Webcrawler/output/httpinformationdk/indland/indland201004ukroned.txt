Den ukronede konge af tidsånden
Dronning Margrethe er danskernes moralske overhoved og fungerer som den sociale lim i en tid, der har svært ved at finde sammenhængskraften. Dagens fødselar er symbolet på det danske fællesskab - også anno 2010 - fordi hun er autentisk og har formået at følge med tiden


 I de snart fire årtier, dronning Margrethe den 2. har været regent, har hun formået at give kongehuset et nutidigt udtryk. Derfor har vi i dag fået en ny opfattelse af, hvad det vil sige at være moderne monark i Danmark, mener flere eksperter. Dronningen, som fylder 70 år i dag, har fulgt med tidsånden og lært os, at man sagtens kan holde fast i sig selv, de værdier og den historie, som vi har tilfælles som danskere, uden at vi dermed behøver lukke os hverken om fortiden eller om os selv.
Monarken har været et nationalsymbol lige fra den dag, hun blev født, fordi hun kom til verden en uge efter en af de største nationale begivenheder i nyere tid: besættelsen.
»Kongehuset var i de fem mørke år et samlingspunkt for befolkningen, og der blev hun jo beskrevet som solstrålen i det danske mørke, som et billede på den forhåbentligt lysere fremtid, som nationen gik i møde. Det var den betydning, som danskerne tillagde hende,« siger Jon Bloch Skipper, der er histo-riker med speciale i kongehusets historie og forfatter til flere bøger om kongehuset og påpeger, at dronningen og kongehuset som helhed har den mening og den betydning, som brugerne af monarkiet lægger i det: At vi alle er aktører i den beskrivelse af det kulturelle fænomen, som dronningen og kongehuset er.
»Hun har altid fremstået ægte - her er det vigtigt at understrege, at det ikke bare er et spil for galleriet - men faktum er, at hun ER særdeles godt begavet, pligtopfyldende og dygtig,« siger Jon Bloch Skipper.
Dronningen er ikke blot et nationalsymbol - hun har gennem tiden formået at fange den tidsånd, der herskede i samfundet og ligefrem været et forbillede for udviklingen i Danmark. Det var nok mest tydeligt, da Grundloven og tronfølgeloven blev ændret i 1953, og hun fik status som kronprinsesse. Margre-the den 2. gik fra være symbolet på kernefamilien til at blive et ikon for kvindefrigørelsen.
»Denne ændring var udtryk for, at befolkningens syn på kvinder og kvinders plads i samfundet havde undergået en dybtgående forandring. Samtidig var beslutningen i sig selv med til at skubbe udviklingen videre ad den vej,« siger Bo Lide- gaard, der er historiker og forfatter til flere historiske biografier.
Dronning Margrethe har formået at holde sin popularitet intakt selv i tider, hvor der har været øget modstand mod kongehuset som institution. Og det er netop den autenticitet, hun har lagt i sit arbejde, der har sikret hende befolkningens opbakning. Da dronningen trådte til i 1972 var der helt klart republikanske tendenser, som var en del af tiden. Ungdomsoprøret i 1968 kom til Danmark i starten af 70'erne. Der var meningsmålinger på den tid, der viste, at befolkningen var splittet 50/50 for og imod kongehuset og republikken.
Alligevel formåede hun at cementere kongehusets popularitet på mange måder:
»Det har hun netop gjort ved at være autentisk. Det, hun gør, der er så selvmodsigende, er, at hun er både ophøjet og folkelig på én og samme tid. Det folkelige kommer til udtryk i, at hun i høj grad står ved, hvem hun er. Hun forsøger ikke at foregøgle at være noget andet, end det hun er. Det gør hende troværdig som monark,« siger Emilia van Hauen, der er sociolog og trendrådgiver.
»Dronningen fremstår for flertallet af danskerne som et autentisk, pligtopfyldende, selvstændigt menneske, som blandt andet igennem sine nytårstaler, sit intellekt og øvrige engagement har en både formel og moralsk ret til at være overhoved,« siger Jon Bloch Skipper.
Et moderne udtryk
Kritikken fra 70'erne og af hende og monarkiet som helhed forstummede i løbet af 80'erne, hvilket kunne være på grund af den generelle udvikling i samfundet i de borgerlige 80'ere, »men det kan ligeså meget være et udtryk for, at danskerne rent faktisk syntes, at kongehuset fungerede, og at dronningen løste sine opgaver til alles tilfredshed«, siger Jon Bloch Skipper.
Dronningen mestrer den kunst at repræsentere 'det danske' uden at blive national i ordets snævre betydning. Kongefamilien er i høj grad international, og dronningen er selv et kosmopolitisk og internationalt orienteret menneske, som taler flere sprog, rejser og interesserer sig levende for andre landes kultur og forhold.
»Hun er repræsentant for noget ærkedansk - nemlig det åbne og udadvendte; det Danmark, der lader verden strømme igennem sig, men som samtidig i høj grad holder fast i et sæt af egne værdier og egen karakter. Et Danmark, som skuer udadtil og interesserer sig for det omliggende, sådan som danskere i øvrigt historisk har gjort. Sådan har hun været med til at give selve det at være dansk et moderne udtryk, der tydeligvis taler direkte til mange i brede kredse af befolkningen,« siger Bo Lidegaard.
Gennem de legendariske nytårstaler, hvor dronningen slår ned på nogle relevante emner, mens hun hæver sig over politik, har hun leveret sine ofte skarpe perspektiveringer og formået at placere sig som moralsk overhoved af nationen.
Nytårstalerne er et glimrende eksempel på det, som dronningen kan:
»Hun kan være sig selv og være relevant uden at blive politisk problematisk. Det er en balance en moderne konstitutionel monark er nødt til at beherske,« siger Jon Bloch Skipper.
En enkelt misser
Kun én gang har hun været tæt på at træde ved siden af. Det var i den berømte nytårstale i 1984, hvor hun blandt andet udtalte: »Så kommer vi med vores danske humor og små dumsmarte bemærkninger (...) Det kan vi ikke være bekendt.«
Flere mente, at dronningen med denne udtalelse blandede sig i den politiske debat. Ifølge Emilia van Hauen vil dronningen dog aldrig kunne gentage en så stærk udmelding, da det er politisk sprængfarligt i vores tid, hvilket hun som en dronning, der følger med tiden, for længst har luret.
Hendes udfordring som værende den samlende skikkelse for nationen ligger i dag i hovedstaden. Københavnerne er lidt mere skeptiske over for kongehuset generelt. Det er også der, den kreative klasse er massivt repræsenteret.
»Det, der er kongehusets allerstørste udfordring, er at ramme den kreative klasse. Der er rigtig mange i den kreative klasse, der har svært ved at se, hvad de kan bruge kongehuset til. I virkeligheden er dronning Margrethe en langt bedre repræsentant end Frederik og Mary for den kreative klasse, fordi hun oprigtigt interesserer sig for finkulturen,« siger Emilia van Hauen.


