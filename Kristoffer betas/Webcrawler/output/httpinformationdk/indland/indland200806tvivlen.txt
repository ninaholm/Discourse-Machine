Tvivlen vandt
Et modent nej, kalder EU- mod-standerne det irske valgresultat. EU-tilhængerne er chokerede over nederlaget
Gerry Adams (i midten), der her fejrer det irske nej, siger til Information, at det irske nej bør få konsekvenser for den irske premierminister.


 DUBLIN - Samuel Beckett var fra Irland. Men i dag venter vi ikke på Godot, men på valgresultatet. Tiden snegler sig afsted. Det er mange timer siden, at valgstederne lukkede - og det er efterhånden også adskillige timer siden, at optællingen begyndte. Men der er stadig intet nyt. I hvert fald ikke officielt
Først er der rygter om et ja. Men så om et nej, men der er flest af de sidste. Der er endnu ingen officielle tal, statistikker endsige resultater. Og så endelig klokken 16.30 lokal tid sker der noget. Maurice Coughlan - valgkommissionsformanden stiller sig op på scenen i St. Patricks Hall i det irske parlaments bygning på Dublin Castle og siger med brummende baryton stemme:
"Resultatet af den irske folkeafstemning om Lissabon-traktaten er: For 46 procent. Imod 54 procent. Forslaget er forkastet.  Jubelstemningen er ikke total. Modstanderne danser vildt. Mens tilhængerne blot forlader lokalet.
Lidet overbevisende
Der er sket meget i de sidste 24 timer. Et døgn forinden var Informations udsendte i Tullamore. Også der ventede vi. Ikke på resultatet men på, at premierminister Brian Cowen og hans kone skulle stemme.
"Hvor bliver han af?" spørger den valgtilforordnede.
"Han er nok ved at læse traktaten," lyder det skælmsk fra en af sikkerhedsvagterne.
Han henviser til, at Cowen på et spørgsmål fra kollega Mette Fugl fra Danmarks Radio havde svaret, at han "ikke havde læst traktaten fra ord til anden". Det blev i folkemunde tolket, som om han ikke havde læst traktaten. Det er svært at være politiker, når ens svar bliver taget ud af sammenhængen. Men det er vilkårene! 
Endelig dukker han op. Han ser træt ud. Han bruger tid på de obligatoriske fotos men så ikke mere. Han er en travl mand. Og han svarer ikke på spørgsmål fra journalister - og især ikke fra små aviser.
Hans manglende entusiasme er måske grunden til, at ingen virker overbeviste om traktatens fortræffeligheder. Af de sytten vælgere, jeg taler med, er der kun to, der indrømmer, at de har stemt ja.
"Jeg kan ikke forstå traktaten, så jeg stemte nej," lyder en grund.
En anden - en midaldrende dame med farvet hår -  har en anden grund. "Jeg stoler ikke på politikerne. Derfor stemte jeg nej," siger hun.
En af undtagelserne er en journalist fra RTE, den nationale nyhedskanal. Hun er solbrændt, slank og har hennafarvet hår.
"Jeg stemte ja. Men mange af dem, jeg kender, er meget forargede over det. Så jeg tør næsten ikke indrømme det. Sådan tror jeg, der er mange, der har det". 
Men tvivl er den væsentligste grund til, at folk overvejer at stemme nej.
Skepsis 
"Hvis De er i tvivl, så stem nej." Sådan sagde Erik Eriksen forud for folkeafstemningen om jordlovene i 1963. Og det gjorde et flertal af danskerne så dengang. For hvornår er man ikke i tvivl?
Og det gjorde irerne også i går. For også de var i tvivl. Ifølge meningsmålinger var den væsentligste grund til at stemme nej, at man var i tvivl.
Men der er også andre faktorer. Folk i landområderne, kirkegængere og folk med kortere uddannelse er imod. Modsat er folk i byerne og folk med gode og velbetalte jobs for.
"Dette er en klassekamp," siger Fran McNulty, politisk redaktør ved Irlands radio til Information.
Men der er også et andet mønster - nemlig skepsis overfor magthaverne. 
 Historisk taber regeringer, der har været ved magten længe, afstemninger. Den tidligere statsminister Poul Nyrup Rasmussen tabte efter at have siddet ved magten i otte år, det samme gjorde den borgerlige regering i 1992.
Den irske Fianna Fail regering har haft magten siden 1996. Den er ikke længere troværdig. Man tror ikke på politikernes budskaber. 
"De har løjet for mange gange tidligere," som Sa-mantha Barry fra nyhedsselskabet Newshour siger til Information.
Et modent nej 
Gay Mitchell er medlem af Europa-Parlamentet og chef for det store oppositionsparti Fine Gaels valgkamp. Han ser træt ud.
"Jeg havde satset 100 Euro på et ja. Dem får jeg sgu ikke tilbage," siger han resigneret.
"Hvad tror du, resten af Europa vil tænke om os? Hvad skal jeg sige i Strasbourg?"
Rollerne er byttet om. Det er politikeren, der interviewer journalisten. Og sidstnævnte har ikke noget svar.
Mitchell går ind i tv-studiet og ud kommer Declan Ganley. De to kigger ikke på hinanden.
Ganley er nej-kongen. Manden, der har betalt en formue for at få traktaten forkastet. Og han vil gerne snakke.
"Dette er et modent og velovervejet nej. Dette er ikke et nej til Europa. Det er et mandat til yderligere og mere konstruktive forhandlinger," siger han til Information. 
Han taler med den accent, som man får, hvis man har gået på engelsk kostskole. Han virker umiddelbart arrogant. Han er en mand, der er vant til at få ret og som ikke forventer, at man taler ham imod.
Jeg venter i forhallen. Gay Mitchell kommer ud igen. Han taler til mig, som om vi var nære venner.
"Han er meget usympatisk ham Ganley. Han truede mig med sagsanlæg, hvis jeg spurgte ham, hvorfra han havde fået sine penge. Men det skal nok komme ud nu. Bare vent og se," siger Europaparlamentarikeren.
- Men er det ikke for sent. I har jo tabt? 
"Nej. Irland har tabt!" siger Mitchell. Det er som om, det ikke helt er gået op for ham, at vælgerne ikke deler hans begejstring for Lissabon-traktaten. Det må han vænne sig til.
Udenfor kan man allerede høre bilerne dytte og råbene fra modstanderne. Det ser ud til at blive en lang og munter nat for dem, der har stemt imod. Der er revolutionsstemning i Dublin.
"Det er ligesom Påskeopstanden. Dengang smed vi englænderne ud. Man kan ikke kue en irer," siger en kameramand.  Han ser begejstret ud. "Jeg drikker mig pissefuld i aften! Det er der mange, der vil gøre!" siger han.
Men når tømmermændene har fortaget sig, skal deres politikere igen i gang med at forhandle en traktat. Det er ikke noget, de ser frem til. 
"Hvad skal vi stille op?" spørger udenrigsminister Martin Michael. Han ser ud som om, han ikke ved det!


