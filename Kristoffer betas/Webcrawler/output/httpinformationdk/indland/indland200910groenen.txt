Grøn energi fra 2030
Danmark kan forsynes 100 pct. med vedvarende energi om 20 år. Det mener Organisationen for Vedvarende Energi, OVE


 40 konkrete politiske beslutninger - det er, hvad der skal til for at omstille Danmark til en bæredygtig fremtid. Danmark kan etablere et bæredygtigt energisystem på kun 20 år og samtidig beholde de fleste af de goder, som industrisamfundet giver. Ifølge OVE's energivision skal vi omstille bilparken til el og brint og bruge mere kollektiv trafik. Bruge energien smartere. Indrette vores energisystem fleksibelt med varmepumper, varmelagre og brintlagre. Femdoble energien fra vind, sol, bølger og geotermi. Og begynde nu.
Transport er den største akilleshæl i den danske energipolitik. Selv om energiforbruget er blevet fastholdt gennem mange år, er trafikken steget og steget i årtier. »Så længe kollektiv trafik mest betragtes som en social foranstaltning for BPF-gruppen (Børn, Pensionister og Fattigrøve), bliver den aldrig et attraktivt alternativ til bilen,« som OVE's energiekspert Benny Christensen udtrykker det. Problemet er, at når først bilen er købt, bliver kilometerprisen lavere, jo flere kilometer man kører.
Men spørgsmålet er, om det giver større livskvalitet at sidde i hver sin bil i kø på vej til eller fra arbejde? Og hvor miljø, klima og CO2 bliver af i kapløbet om stadig flere motorvejsprojekter er et åbent spørgsmål. Prioritering af tog og cykler frem for biler er vigtigere end nogensinde før. Det er nødvendigt med en massiv indsats for at forbedre den kollektive transport, så den sammen med cykler kan opfylde de daglige behov for alle, der bor i byerne. På landet vil det fortsat være nødvendigt at køre i bil.
Den kollektive trafik skal også gøres grønnere ved at elektrificere de væsentligste jernbanestrækninger, der dermed kan køre på vindmøllestrøm.
Nabostrøm
For at kunne udnytte den svingende produktion fra vind, sol og bølger skal energisystemet gøres fleksibelt, og forbrugerne skal kunne spare penge ved at bruge energien, når der er meget af den. Derfor skal afgiften på el og varme være lav, når solen skinner eller vinden blæser.  Overskydende el fra vindkraft kan med varmepumper anvendes til at producere varme. Varmen kan så lagres i varmetanke, indtil der er brug for den. Samtidig skal forbrugerne tilskyndes til at være både aftagere og producenter af energi, ved at man alene skal betale for nettoforbruget. Denne ordning gælder allerede for solceller, men skal udvides til at gælde alt vedvarende energi.
OVE er imod de store planlagte investeringer i internationale elforbindelser. Danmark får mere fleksibilitet for pengene ved at investere i et indenlandsk intelligent energisystem. Hellere strøm fra naboens solcellepanel end a-kraftstrøm fra Frankrig. Samtidig er der mindre ledningstab, når strømmen blot skal ind gennem hækken.
På hjemmefronten kan vi ikke blive ved med at købe flere og større apparater. OVE foreslår afgifter på store og energislugende apparater, bl.a. tv og køleskabe. Og flere apparater skal forsynes med strøm fra solceller.
Men hvis ikke der sker markante energibesparelser, så glem hele manøvren. Vi skal bruge energien smartere og indrette vores livsstil efter det muliges kunst. Markante - realistiske - energibesparelser er en betingelse for, at Danmark kan være 100 pct. forsynet med vedvarende energi om 20 år.
Gunnar Boye Olesen og Hans Pedersen er medarbejdere i OVE. Læs energivisionen og de 40 beslutninger på www.ove.org


