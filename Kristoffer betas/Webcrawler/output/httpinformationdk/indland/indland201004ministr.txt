Ministre bruger gamle penge til ny klimahjælp
Regeringens nye klimapulje, som præsenteres i dag, får kraftig kritik af ngo’er for ikke at leve op til COP15’s mål om at bruge nye midler på klimahjælp i den Tredje Verden. Søren Pind erkender, at pengene skal findes i den nuværende bistandspulje


 Udviklingsminister Søren Pind (V) og klimaminister Lykke Friis (V) præsenterer i dag regeringens nye klimapulje på 1,2 mia. kr. til at modvirke konsekvenserne af klimaforandringer i den Tredje Verden. Men allerede før indholdet af puljen er fremlagt, får den en hård medfart af flere udviklingsorganisationer, fordi pengene ikke er ekstra midler, men taget ud af den samlede danske bistand:
»Det er kejserens nye klimaklæder,« siger Christian Friis-Bach, generalsekretær i Folkekirkens Nødhjælp.
»Man tager penge fra fattigdomsbekæmpelsen og bruger dem til klima i stedet. De penge, regeringen sætter af, går fra lærebøger til børn og broer,« siger han og anklager Pind og Friis for at vildlede befolkningen.
Ministrenes klimapakke er en opfølgning på COP15-klimamødet i december, hvor et af de få resultater, der kom ud af anstrengelserne, var et løfte om at støttede u-lande, der er hårdest ramt af klimaforandringerne – primært med den begrundelse, at det fortrinsvis er i-landene, der har forårsaget klimaforandringerne.
Statslederne forpligtede sig i det afsluttende dokument til at levere »nye og additionelle« midler til at bekæmpe klimaforandringernes negative effekter i den Tredje Verden. Et halvt år efter er det imidlertid meget begrænset, hvad der er nået frem, og det danske initiativ er bestemt ikke et skridt i den rigtige retning, hvis man spørger de danske udviklingsorganisationer, der beskæftiger sig med emnet.
Rent spin
»Det er sådan set u-landene selv, der finansierer klimastøtten. Det er rigtig ærgerligt, at man ikke går foran ved at sætte nye penge af og tage nye initiativer. For det er lige præcis, hvad der er brug for for at genstarte klimaprocessen; nogen, der går foran og genskaber tilliden, og det gør regeringen ikke med deres initiativ,« siger Christian Friis-Bach.
Fra Mellemfolkeligt Samvirke, der også tidligere har været ude med riven efter regeringens klimapulje, er kritikken endnu kraftigere:
»Det er rent spin; man tager pengene og bruger dem igen, og derfor er det en fuldstændig vildledende overskrift, man prøver at sælge den nye pakke under,« siger Frans Mikael Jansen, generalsekretær for Mellemfolkeligt Samvirke, som har spurgt regeringen, om der kommer nye midler med det nye initiativ, men efter eget udsagn har fået et negativt svar.
»Der er meget teknisk lirumlarum, men faktum er, at man reelt foretager et tyveri af de midler, man skulle have brugt til at bekæmpe fattigdom til at betale Vestens klimagæld, som er noget helt andet. Man bruger en stigende del af den danske bistand på sikkerhedsspørgsmål, på flygtninge og til klimaindsats, og konsekvensen er naturligvis, at der bliver færre penge til fattigdomsbekæmpelse, og at der dermed bliver flere fattige,« siger Frans Mikael Jansen, der også understreger, at der for så vidt ikke er uenighed mellem regeringen og organisationen om, hvordan klimapengene skal bruges – blot om hvor de skal komme fra.
Minister bekræfter
Ministrene selv er stolte af den pakke, de i dag vil præsentere:
»Med vores udspil kommer der nu konkrete kroner på de danske tilsagn fra klimatopmødet. Klimapakken skal skabe grobund for grøn og klimavenlig vækst i udviklingslandene,« udtaler Søren Pind i en presseomtale om klimapakken.
Pind ønsker dog ikke at svare direkte på kritikken, før klimapakken er blevet fremlagt senere i dag. Men i et skriftligt svar bekræfter han, at den øgede indsats skal finansieres inden for den samlede ramme til udviklingsbistand, og at pengene dermed skal findes i de eksisterende budgetter.
»Spørgsmålet om additionalitet, som du refererer til, har vedvarende været blandt de mest komplicerede i klimaforhandlingerne, og der findes ikke en entydig og fælles forståelse af, hvordan begrebet ’ny og additional’ skal defineres. Fokus bør være på effektive klimaindsatser, som er integrerede i den samlede udviklingsbistand. Med en bistandsprocent på over 0,8 procent af BNI er Danmark et af de få lande i verden, som mere end lever op til internationale målsætninger om bistand til udviklingslandene,« svarer Søren Pind.
toha@information.dk

