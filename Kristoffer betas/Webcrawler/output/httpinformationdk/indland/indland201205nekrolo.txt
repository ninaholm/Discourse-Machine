Nekrolog: Jan Trøjborg
Jan Trøjborg var et sjældent politisk dobbelttalent: Han mestrede spillet på Christiansborg og kendte samtidig den kommunale virkelighed. Med ham mister KL en determineret stemme, hvis mål var at gøre KL stærkere og mindre støvet. Trøjborg døde i går
Det var en stor sejr, da det lykkedes borgmester Jan Trøjborg at få Giro d’Italia til Horsens. I går døde han under en træningscykeltur i forbindelse med det italienske cykelløb.


 For halvanden måned siden rejste Jan Trøjborg sig midt under et interview på sit borgmesterkontor i Horsens for at finde pjecer i sin bogreol.
»Jeg ved, de er her et sted. Lige et øjeblik,« sagde han energisk søgende og vendte sekunder senere tilbage til båndoptageren med favnen fuld af tryksager om Horsens som vækstkommune og idrætsby.
»Er du klar over, at Horsens er en af de kommuner i Danmark, der har den største befolkningsmæssige vækst?« spurgte han Information under et interview, der handlede om forholdet mellem kommunerne og regeringen. Horsens fyldte tydeligvis i Jan Trøjborgs hjerte, og flere gange vendte han tilbage til eksempler fra fødebyen, når han skulle forklare kommunernes nutidige og mange udfordringer. Jan Trøjborg voksede op i Horsens, her uddannede han sig til først murer siden teknikumingeniør. Det var i Horsens, han begyndte sin politiske karriere og det var her, han blev borgmester, da han i 2005 forlod en lang landspolitisk karriere.
»Det bliver HELT fantastisk. I er nødt til at komme og se det,« sagde han igen og igen om det forestående Giro d’Italia-cykelløb.
Engagementet i og stoltheden over at have medvirket til at lokke det italienske cykelløb til Herning og Horsens var ikke til at tage fejl af.
Men i går døde 56-årige Jan Trøjborg pludseligt af et formodet hjertestop under et forberedende motionsløb til netop det cykelløb, som han var så stolt af i dag kører gennem gaderne i hans by. Trøjborg var selv en ivrig motionscyklist og skulle tilbagelægge løbet sammen med bl.a. borgmesterkollegaer. Men cirka midtvejs på ruten blev han dårligt tilpas og faldt om. Hans liv stod ikke til at redde trods akut livgivende førstehjælp.
Nyheden om Jan Trøjborgs død forplantede sig i går som et chok i socialdemokratiske og andre politiske kredse, og i KL var hans nærmeste medarbejdere slået af sorg og uforståenhed over for et tab, der på alle måder kommer uventet.
Fra højre til venstre i det politiske landskab herskede ingen tvivl om konsekvenserne af Jan Trøjborgs død:
Kommunernes Landsforening mister en markant og i brede kredse højt respekteret formand, Socialdemokraterne mister en af sine mest betydningsfulde repræsentanter i nyere tid og Danmark mister en politiker, som i 30 år har haft arbejdet med forandringer af samfundet som en hjertesag. Vel at mærke med pragmatikerens blik for resultater, som flere af Jan Trøjborgs tidligere ministerkollegaer og politiske modstandere fremhævede i går.
Forandringsproces i KL
På sine to år som formand for KL nåede Jan Trøjborg da også at sætte skub i en omfattende modernisering af kommunernes samarbejde. Han pressede på for et stærkere og mindre støvet KL, Det Nye KL, hvis mål bl.a. skulle være at skabe flere alliancer, kommunikere mere offensivt og sætte flere kommunale dagsordener. Kort sagt mindre stilstand og mere handling. KL er en vanskelig organisation at stå i spidsen for, fordi landets 98 kommuner er meget forskellige størrelser ledet af politikere fra forskellige partier. Men fra alle sider lød der i går anerkendelse for det arbejde, Jan Trøjborg har leveret som kommunernes mand.
I forbindelse med den aktuelle optakt til trepartsforhandlingerne fortæller flere, hvordan KL-formanden har koordineret med interesseorganisationer på tværs for at varetage kommunernes interesser som den største offentlige arbejdsgiver. Formålet har hele tiden været at sprede KL’s arbejde ud til flere niveauer og at kommunikere mere direkte med andre interessenter end blot staten. Det satte Jan Trøjborg sig i spidsen for.
Han var kendt som en pragmatisk politisk håndværker, som ikke lod sig styre af ideologiske stentavler.
Han var således den første tunge socialdemokrat, som offentligt talte om at reformere efterlønnen – på et tidspunkt, hvor dette aldeles ikke var en del af partitoppens liturgi.
Han har gentagne gange som kommunernes førstemand påpeget behovet for reformer, der kunne få færre på overførselsindkomst og flere i arbejde. Han har talt om muligheden for tilkøbsydelser i det offentlige.
I 1990’erne var Jan Trøjborg den minister, som bestred flest poster i Nyrup-regeringerne, herunder bl.a. som industriminister, trafikminister, erhvervsminister og forsvarsminister.
Det var da også en tydeligt chokeret Poul Nyrup Rasmussen, som i går modtog nyheden om Trøjborgs død.
Men ikke bare den tidligere statsminister – også den nuværende Helle Thorning-Schmidt – er rystet over nyheden om Jan Trøjborgs død. Socialdemokraterne har mistet et stærkt kort i kommunerne, og Helle Thorning-Schmidt en nær politisk allieret igennem mange år.
I årene på Christiansborg havde Jan Trøjborg en aktiv rolle i de interne partiopgør hos Socialdemokraterne – i lighed i øvrigt med de fleste socialdemokrater, som har været noget ved musikken i partiet de seneste 20 år.
Helt tilbage i 1992 havde Trøjborg først svært ved at vælge side i formandsopgøret mellem Svend Auken og Poul Nyrup Rasmussen. Men til sidst faldt loddet i Nyrups skål, og herefter blev Jan Trøjborg ikke bare en naturlig del af 1990’ernes ministerhold, men også en helt uomgængelig figur på den såkaldte Nyrup-fløj, højrefløjen i partiet.
Helt op til Mogens Lykketofts formandstid var Jan Trøjborg meget aktiv i magtkampene omkring fordelingen af poster fløjene imellem i folketingsgruppen og senere en af Helle Thorning-Schmidts naturlige støtter.
Fremtiden for KL
For Socialdemokraterne bliver Jan Trøjborg vanskelig at erstatte som formand for KL. For når chokket over hans død har lagt sig, skal der findes en efterfølger blandt de seks S-medlemmer af KL’s bestyrelse.
Overborgmester Frank Jensen (S), der som den eneste kan matche Trøjborgs landspolitiske erfaring, vurderes uaktuel, da borgmesteren for landets største kommune aldrig har været formand for KL.
Da Jan Trøjborg blev valgt som formand, havde Rødovre-borgmester Erik Nielsen også lagt billet ind på posten. Han er en mulighed, men har ikke det brede landspolitiske netværk. Det samme gælder Odenseborgmester Anker Boye, der i en årrække har været næstformand i KL.
Jan Trøjborg efterlader sig fire børn og sin samlever.

