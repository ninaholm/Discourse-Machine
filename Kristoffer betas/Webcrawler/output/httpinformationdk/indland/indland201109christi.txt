Har christianitterne selv ansvaret for Pusherstreet?
En smed, en præst, en rektor, en tømrer og en arkitekt giver deres bud på en mulig løsning på Christianias største dilemma


 Da VK-regeringen nedsatte et officielt Christiania-udvalg i 2003, skulle udvalget arbejde ud fra, at hashhandlen på Christiania er et politianliggende. I 2004 gennemførte politiet en omfattende aktion og fjernede godt 30 hashboder. Alligevel er den årlige omsætning i 'gaden' med Nordeuropas største åbne hashmarked ifølge Københavns Politi i dag vokset til et sted mellem 750 millioner og én milliard kroner. Den seneste tid har politiet markant reduceret deres tilstedeværelse i Pusherstreet, og på den baggrund har Information spurgt fem personer med lokalkendskab, om det er christianitternes ansvar at håndtere hashmarkedet.
Preben Smed, cykelsmed på Christiania: Skizofrene tilstande
»Hash, Christiania og ungdomsoprøret hænger uløseligt sammen. Dengang gik man ind for størst mulig frihed, inklusiv fri hash. Vi har jo levet med den lidt skizofrene tilstand i mange, mange år, og erfaringen viser, at det godt kan lade sig gøre. Selv om jeg selv hverken ryger eller drikker, så tror jeg ikke, at hashproblemet på Christiania kan løses på anden måde end med fri hash. Det er kun fordi, stoffet er forbudt, at der står rockere og gangstere bag. Og mit indtryk er, at de om man så må sige gode gamle Christiania-pushere er blevet udkonkurreret af Hells Angels og andre bander.«
Jens Arnfred, arkitekt hos Vandkunsten: Selvfed pensionistklub
»For mig er hashmarkedet på Christiania sådan lidt upassende. Det er ikke, fordi jeg er asketisk eller vil have det at ryge en joint forbudt, men på en eller anden led svarer hashmarkedet ikke til min nok lidt romantiske forestilling om Christiania. Hvor forsvinder alle de mange penge hen? Alle de steder, hvor der er så mange penge på højkant, belaster det den gode stemning. Man skal nok være christianit selv og ikke bare en besøgende for at kunne klare den balancegang. For mig er det upassende, og det giver ridser i mit eget billede af Christiania. Jeg har haft mange drømme på vegne af Christiania, som i dag dog er blevet en lidt for selvfed pensionistklub. Stadig er det dog et vidunderligt sted med højt til loftet, og tak for det! Når du så spørger om en løsning ... så tror jeg ikke, at man kan komme uden om en eller anden form for legalisering. Hvis man sætter det på spidsen, kunne man jo spørge: Ville der findes et Pusherstreet om fem år, hvis hash kunne købes på apoteket?«
Troels Vang Andersen, rektor Christianshavns Gymnasium : Få problemer på skolen
»Christiania har et medansvar for Pusherstreet. Forstået på den måde, at de som bydel har et ansvar for at samarbejde med resten af Danmark og herunder politiet om bekæmpelsen af kriminelt arbejde, i dette tilfælde hashhandlen, som jo både finder sted inden for og uden for Christiania. Det er efter min mening vigtigt, at man indtænker et samarbejde med det øvrige Danmark omkring bekæmpelse af kriminalitet i Christianias vej til normalisering. Det burde christianitterne også selv have en interesse i. Som leder af en skole kan jeg sige, at vi oplever nogle problemer med en trafik ind og ud af Christiania, hvor man kan formode, at de pågældende har været inde og købe hash, men derudover er det ikke et stort problem på skolen. Vi har også en regel om, at det er øjeblikkelig udmeldelse, hvis en elev har røget hash i forbindelse med aktiviteter i tilknytning til skolen.«
Johannes, christianit: Kampen er tabt
»Det er desværre en gammel hest, I trækker af stalden med det spørgsmål! Den forrige regering strammede i 2004 loven om euforiserende stoffer, og derved røg bøden for f.eks. en 15-årig knægt, der havde en smule hash i lommeulden, op på 2.000 kroner. Samtidig blev strafferammen for sælgerne også straffet, så de nu får hårde fængselsstraffe. På den baggrund kan det ikke undre, at sælgerne også bliver mere kriminelle og mere hårde. Efter min mening er vi nu på vej tilbage, fordi politiet ikke er der så ofte som tidligere. Min oplevelse er, at sælgerne faktisk er blevet lidt blødere. Det kan man se, hvis man går forbi hashboderne. Men det er rigtigt, at der skete en absolut forråelse tilbage i 2005-06 efter rydningen af hashboderne. Nu har Københavns Politi så brugt tre år på at køre konflikten op uden rigtig at komme nogen vegne, hvorefter de nærmest har stoppet indsatsen. Så efter min mening må politikerne fjerne den lovgivning, som de ikke selv vil afsætte ressourcer til at få håndhævet. Der er kun en mulig løsning, og det er at legalisere hashen. Det er politikerne, der har lavet den lovgivning, der nu har tabt virkeligt stort. Der er så massivt et forbrug af hash, specielt her i København, at kampen mod hashen er tabt, totalt tabt. Så drop det nu, legaliser hashen og lad os komme videre med samfundets vigtige problemer!«
Flemming Pless, sognepræst i Christianskirke : Vil ikke have stor effekt
»Jeg synes, at Christiania har et ansvar på samme måde, som at vi alle har et ansvar, hvis vi ser ting foran vores næse. Men Christiania kan ikke alene komme af med hashen, det er helt uvirkeligt at forestille sig. Derfor må vi have intelligente politikere til at løse det. Løsningen er, at vi i Danmark gør det samme som i Holland, altså at man gør hashen legal og derefter regulerer salget. Jeg synes derudover, at man skal beskatte salget vildt og bruge pengene til undervisning og information blandt unge om hashens skadevirkninger. Akkurat det samme gør man jo i forvejen med alkohol, hvor ungdommen får at vide, at det er skadeligt at drikke for meget. Danmark har prøvet alt muligt andet end legalisering, men det er aldrig lykkedes. Så en frigivelse af hashen er den eneste vej, og jeg tror også, at det ville have en god effekt for Christiania, fordi det sikkert ville fjerne meget af den rockerrelaterede kriminalitet, der er der i dag. Dybest set synes jeg ikke, at hashproblemet er så særligt stort, forstået sådan at bydelens unge falder i kanalen eller lignende. Problemet er kriminaliteten og de nogen gange mærkelige typer, der bevæger sig rundt i kvarteret på en til tider meget uhensigtsmæssig måde. Og der er jeg sikker på, at en legalisering vil have en stor effekt.«

