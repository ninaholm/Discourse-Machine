Løkke vil have Danmark i top 10
Regeringen fremlægger sit nye arbejdsprogram - Viden, vækst, velstand, velfærd. Det skal bl.a. sikre, at Danmark er blandt de 10 rigeste lande i verden i 2020


 Statsminister Lars Løkke Rasmussen (V) vil lave en kontrakt med vælgerne om at gøre Danmark til et af de 10 rigeste lande i verden i 2020.
- Dette er ikke et opgør med kontraktpolitikken. Men kontraktpolitikken version 2.0, siger statsministeren ved fremlæggelsen af VK-regeringens nye arbejdsprogram - Viden, vækst, velstand, velfærd. 
Arbejdsprogrammet rummer 10 mål - hvor målet om at få Danmark ind i top 10 er det vigtigste - som statsministeren vil opfylde.
 Selv om Lars Løkke Rasmussen afviser, at han nu gør op med forgængeren Anders Fogh Rasmussens (V) såkaldte kontraktpolitik, hvor vælgerne inden et valg fik at vide, hvad de kunne forvente, så erkender han, at der "til gengæld er lidt mere frihed til metodevalget".
I alt er der 76 initiativer i arbejdsprogrammet. 

