Københavns Universitet skrumper - Lund vokser
Mens København Universitet i år skal skille sig af med 130 medarbejdere, er det rigtig gode tider hos de svenske naboer i Lund. Her har de så stort et overskud, at de i år skal ansætte 300-400 nye forskere. Forsknings-politisk Råd frygter, at Danmark er ved at sakke agterud inden for vigtige forskningsområder


 Et underskud på 100 millioner kroner betyder, at Københavns Universitet (KU) i år har måttet skære 130 stillinger væk. Ovre på den anden side af sundet, på Lunds Universitet (LU), er det anderledes gode tider. Store eksterne bevillinger fra blandt andet EU og det svenske forskningsråd betyder, at LU i 2009 havde et overskud på 425 millioner svenske kroner.
Sveriges største universitet skal derfor ud og hyre 300-400 nye forskere på især det tekniske og naturvidenskabelige område, fortæller rektor på Lunds Universitet, Per Eriksson. Forklaringen på fremgangen i Lund er, at den svenske regering satser stort på forskning, derfor er udviklingen på LU et fænomen, der går igen på flere svenske universiteter.
»Det betyder naturligvis, at der er en vældig positiv stemning og fremtidstro på universitetet. Folk, som vi aldrig havde troet ville være interesseret i at arbejde her, har henvendt sig spontant,« siger Per Eriksson, der også mener, at udviklingen vil give LU bedre muligheder for at samarbejde med erhvervs- livet og på sigt at øge Sveriges konkurrencekraft.
Smertegrænsen nået
Hos naboerne i København er stemningen en noget andet. Underskuddet på KU har betydet frivillig aftrædelse og fyring af 130 medarbejdere, hvoraf halvdelen er forskere. Nedskæringerne er især gået hårdt ud over Det Naturvidenskabelige Fakultet, som også måtte afskedige folk sidste år. Prodekan for formidling Katherine Richardson forklarer, at fakultetet ansætter forskere på andre områder og har fem nye grundforskningscentre under etablering.
»Det betyder, at vi hyrer, samtidig med at vi fyrer. Det sker, fordi regeringen tilfører universiteterne færre basismidler, og konsekvensen er nedlagte stillinger på områder, som traditionelt er betalt over basismidler,« siger Katherine Richardson.
I 2005 fik Det Naturvidenskabelige Fakultet 65 procent af sine indtægter i form af basismidler direkte fra staten. I år er basismidlernes andel nede på 39 procent af fakultetets indtægter. Det fundamentale skift i finansieringsform betyder, at der kommer færre midler ind uden øremærkning.
»Smertegrænsen er i den grad nået. Færre basismidler betyder reelt, at det ikke er den lokale ledelse, der bestemmer, hvilken forskningsprofil universitetets ansatte skal have, men forskningsråd, private fonde og politikere. Jeg kan godt forstå, at samfundet ikke ønsker at sende alle midlerne ind ad universitetets hoveddør uden bindinger, men der er nødt til at være en rimelig balance mellem basis- og øremærkede midler - ellers kommer det i den grad til at gå ud over bl.a. undervisningen, idet det er svært at sikre den nødvendige bredde i forskerstaben til at dække undervisning, når det er eksterne instanser, der bestemmer, hvem man ansætter,« siger Katherine Richardson.
Satser på noget andet
På den anden side af Øresund er fordelingen af forskningsmidler nogenlunde den samme: I gennemsnit skal universiteterne skaffe 55-60 procent af forskningsmidlerne fra fonde og forskningsråd. Men universiteterne konkurrerer i højere grad om at få midler for hele forskningsområder som cancer eller socialt arbejde. Per Eriksson medgiver, at de konkurrenceudsatte midler gør det sværere at planlægge, og derfor er der også folk, der må forlade Lunds Universitet.
Næstformand i Danmarks Forskningspolitiske Råd, Leif Kjærgaard, mener, at de danske universitetsledelser har et problem:
»Det er sørgeligt, at vi ikke kan finde ud af det her i Danmark. Der er givet flere penge til forskning og udvikling i Danmark, men universiteterne bestemmer jo selv, og de har åbenbart valgt at satse på noget andet end naturvidenskab.«
Leif Kjærgaard frygter, at Danmark ender med at sakke agterud i forskningen, hvis universiteterne kun vælger at sætte aktiviteten op der, hvor der er mange studerende.
»Alle ledelseslag på universiteterne skal leve op til det ansvar, de har fået af samfundet, men det virker ikke, som om de gør det, når de vælger at afskedige nogle af de forskere, som vi har allermest brug for,« siger Leif Kjærgaard.
Per Eriksson mener dog, at den svenske fremgang kommer til at smitte af på især Københavns Universitet, som LU's forskere samarbejder meget med. Lund har blandt andet fået penge til at skabe et af verdens førende anlæg for neutronbaseret forskning - European Spallation Source - hvis datacenter kommer til at ligge på Københavns Universitet.


