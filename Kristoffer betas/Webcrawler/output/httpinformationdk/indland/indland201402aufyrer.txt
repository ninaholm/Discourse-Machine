AU fyrer før analyse af organisationsproblemer
Der er varslet massefyringer og nedskæringer på Aarhus Universitet. Især den kaotiske forandringsproces i 2011 får skylden, og studerende og ansatte undrer sig over, hvorfor ledelsen vil fyre folk, få måneder før en analyse af problemerne i AU’s nye organisation ligger klar
Aarhus Universitet skal spare 225 mio. kr., og det vil man gøre her og nu. Men hvorfor ikke vente på den analyse, som måske kan vise, hvor det giver mest mening at spare, spørger ansatte

En forventet sparerunde’ er de 225&nbsp; mio. kr. blevet kaldt, som Aarhus Universitet (AU) skal finde inden udgangen af februar. For de ansatte og studerende kom størrelsen på besparelsen&nbsp; som en ubehagelig overraskelse, og de har svært ved at forstå, hvorfor det skal gå så stærkt med sparerunden, når underskuddet på AU ikke er noget nyt for ledelsen.En af årsagerne til underskuddet er den såkaldte faglige udviklingsproces (FUP), der fra 2011 og frem har betydet sammenlægning af fakulteter, institutter og administration med en lang række flytninger og betydelige administrative udgifter til følge. Men selv om en intern analyse af de problemer, som universitetets nye organisering har skabt, er klar i maj, har ledelsen på AU valgt at fyre og spare nu. Og den beslutning forstår tillidsfolkene ikke.»Det klogeste havde været at vente med at sætte besparelserne i værk, til man havde et resultat af analysen, så man ikke risikerer at spare og fyre de forkerte steder,« siger Per Dahl, der er fællestillidsmand for det videnskabelige personale.Også de studerende undrer sig over beslutningen om først at spare og så finde ud af, hvor problemerne i den nye organisering af AU er: »Det er hul i hovedet at lave besparelser og så lave analyse – i stedet for at lave intelligente ændringer, hvor man både sparer penge og også får løst opgaverne bedre end i dag. Vi forstår ikke, at ledelsen har sådan et hastværk, når universitetet har en ejenkapital på 500-600 mio. kroner. Men det kunne tyde på, at ledelsen ikke rigtig tror på den analyse, de selv har sat i gang,« siger Per Dalbjerg, formand for Studenterrådet på AU.Det er især samlingen af størstedelen af AU’s administration i en enhed, der har voldt problemer de seneste år. Derfor forventer de fleste kilder, Information har talt med, at det er administrationen, der skal skære mest ned i den kommende sparerunde. Men det løser ikke de langsomme og tunge sagsgange at fyre folk, mener tillidsrepræsentanten for de tekniske- og administrative ansatte, Aase Pedersen: »Tværtimod, så kan jeg da godt frygte, at problemerne bliver værre, hvis nedskæringerne sker på det forkerte område, for det er bare ikke gennemtænkt det her,« siger Aase Pedersen, der undrer sig over, at et planlagt underskud i forbindelse med de store sammenlægninger skal føre til så uplanlagte nedskæringer. Hun mener, at analysen af problemerne i AU’s nye organisation kunne give et langt bedre grundlag for at skære ned de rigtige steder.»Det er logik for enhver, derfor kan vi som tillidsrepræsentanter ikke undgå at spekulere over, hvad det er, der foregår? Det er jo ikke sådan, at AU pludselig har fået et underskud eller er konkurstruede. Derfor er jeg også bekymret for, om ledelsen nu bare vil indkassere en hurtig rationaliseringsgevinst uden at gennemtænke konsekvenserne,« siger Aase Pedersen, der anser 225 mio. kr. som&nbsp; værende småpenge for Danmarks næststørste universitet. »Besparelsen kunne sagtens ske via frivillige aftrædelser, seniorordninger og andre nedskæringer over en længere periode, hvilket vi også har lagt op til. Men det har ledelsen afvist,« siger hun. Ledelsen har i stedet varslet massefyringer (over 30,red.). Hvem og hvor mange, det kommer til at gå ud over, vil stå klart i slutningen af denne måned.Lemfældig økonomiDe studerende tvivler dog på, at nedskæringerne primært vil gå ud over overflødig administration – netop fordi ledelsen ikke har givet sig tid til at finde ud af, hvor det giver bedst mening at spare: »Vi frygter, at det her kan gåud over vores uddannelser, selv om den øverste ledelse har sagt, at det skal det ikke. Men når den daglige ledelse står og skal tage beslutninger i en fart, så sker det ofte ved at spare på de løst ansatte undervisere og studiemiljøet,« siger Per Dalbjerg.Professor emeritus i offentlig forvaltning Jørgen Grønnegård Christensen mener derimod, at det er på høje tid, at AU skærer ned – uanset hvad analysen af den faglige udviklingsproces når frem til: »Sagen er, at AU har et kæmpe økonomisk problem, så et eller andet skal der ske.« Både universitetets fusioner med en række sektorforskningsinstitutioner i 2007 og sammenlægninger af fakulteter, institutter og administration har været med til at skabe underskud:»Begge dele var lemfældigt gennemtænkt både i forhold til de økonomiske og faglige konsekvenser, så hvis AU ikke gør noget, forværrer det de økonomiske problemer. Men man kunne jo spørge sig selv, hvorfor ledelsen ikke er skredet ind noget før?« siger Jørgen Grønnegård Christensen med henvisning til, at formanden for AU’s bestyrelse, Michael Christiansen, i Jyllands-Posten har sagt, at medarbejderne »kan glæde sig over, at det (sparerunden,red.) er kommet to år senere«.»Det er et helt bizart argument, for jo før ledelsen var skredet ind, jo mindre var problemet blevet. Det er ulykkeligt, og ledelsen kunne godt have undgået, at det blev så stor en manøvre, hvis de havde handlet tidligere,« siger Jørgen Grønnegård Christensen.Rektor på Aarhus Universitet, Brian Bech Nielsen, er enig i, at det ville være økonomisk uforsvarligt at vente med at spare. At det ikke er sket før, skyldes for stor optimisme fra ledelsens side: »Vi kunne have gjort det før, men vi vurderede, vi kunne komme i balance i 2015 uden en stor sparerunde, men der må jeg erkende, at vi var for optimistiske med hensyn til indtjeningen.«Analysen af problemerne i den faglige udviklingsproces skal ifølge rektor koordineres med de besparelser på administrationen, som strækker sig til 2016. Han mener derfor ikke, der er grund til bekymring for, at nedskæringer rammer de forkerte områder: »Det er jo en ægte ledelsesopgave, og vi er selvfølgelig kede af at skulle sige farvel til en række medarbejdere. Nedskæringer kommer til at ramme bredt, men må ikke gå ud over kvaliteten af undervisningen, og jeg er overbevist om, at de lokale ledere vil finde fornuftige løsninger, der ikke er centrale for forskning og undervisning.« Det bliver dog ikke kun administrative medarbejdere, der risikerer afskedigelser, understreger rektor på AU.
