Nettet strammer om SR-regeringen
Frasalget af Nets – selskabet bag NemID og Dankortet – til udenlandske kapitalfonde kan blive lige så eksplosivt for Socialdemokraterne som salget af DONG Energy til Goldman Sachs blev for SF
 
	Henrik Sass Larsen (S) udtaler, at »der ingen grund er til at være betænkelig« over for frasalget af det delvist statsligt ejede Nets


 
	Regeringens troværdighed er så tyndslidt, at det ikke længere vækker tillid, når ministrene blot affejer den folkelige bekymring ved den nye bølge af privatiseringer. Tværtimod får det alle alarmlamperne til at blinke, når erhvervsminister Henrik Sass Larsen (S) udtaler, at »der ingen grund er til at være betænkelig« over for frasalget af det delvist statsligt ejede Nets, som står bag håndteringen af de mest følsomme persondata.

	Tilliden genopbygges heller ikke ligefrem, når finansminister Bjarne Corydon (S) nedtoner bekymringen ved at lade konsulentfirmaet McKinsey rådgive om øget privatisering af kernevelfærd med en from formulering om, at de blot skal levere »et kvalificeret vidensgrundlag«.

	Efter den mørklagte beslutningsproces om salget af DONG Energy til den amerikanske investeringsbank Goldman Sachs er der opstået en udbredt nervøsitet ved SR-regeringens systematiske forsøg på at frasælge infrastruktur og privatisere fælles samfundsopgaver.

	Den nye ballade om frasalget af Nets har således en række fællestræk med de seneste ugers DONG-tumult, der endte med at få SF til at træde ud af regeringen.

	Ligesom DONG Energy udgør grundstammen i vores energiinfrastruktur, er Nets selve netværket i såvel Danmarks elektroniske betalingssystem, Dankortet og Betalingsservice, som i kontakten mellem borgerne og myndighederne i form af NemID.

	Ingen kan komme uden om Nets, og alle har derfor en berettiget interesse i, hvordan selskabet fremover varetager sikkerheden omkring vores private persondata.

	Skruppelløse metoder

	Efter en længere salgsproces er fem forskellige konsortier blevet udvalgt som mulige købere af Nets. Goldman Sachs var inde i billedet i slutningen af december, men er efter sigende blevet fravalgt. Branchekilder vurderer, at favoritten i stedet er en alliance mellem den danske pensionsgigant ATP og den amerikanske kapitalfond Bain Capital, som i den bredere offentlighed er bedst kendt for at være grundlagt af den tidligere republikanske præsidentkandidat, milliardæren Mitt Romney.

	I USA har Bain Capital et mindst lige så brutalt rygte som Goldman Sachs, og republikanske modkandidater har ligefrem ført skræmmekampagner mod partifællen Romney med direkte henvisning til kapitalfondens skruppelløse metoder med massefyringer, gebyrstigninger og selskabslukninger.

	Modsat Dong Energy, hvor staten er og fortsat vil være hovedaktionær, ejer Nationalbanken kun samlet lidt over 10 procent af Nets. Som udgangspunkt kan SR-regeringen derfor ikke blokere for et salg, om ikke andet så fordi Nationalbanken formelt er uafhængig. Men sagen er mere speget end som så. For det første er det Nationalbanken selv, som har sat salgsprocessen i gang, og for det andet har Nationalbanken en indbygget forkøbsret, der reelt gør det muligt at overtage Nets – for så efterfølgende at sælge enkeltdelene fra på velovervejede og it-sikkerhedsmæssigt forsvarlige vilkår.

	Utrygheden hersker. Problemet er grundlæggende, at ingen kan vide sig sikre på, hvad der fremover vil ske med håndteringen af de sensitive persondata i Nets, hvis køberen er en udenlandsk kapitalfond, som ønsker at skære selskabet op og frasælge værdierne i små lunser.

	Deroute for sosserne

	Nets-sagen handler ikke kun om betænkelighederne ved at lade udenlandske kapitalfonde overtage national infrastruktur, men i mindst lige så høj grad om beskyttelsen af privatsfæren i en digital æra, hvor NSA-aflytningsskandaler og hackerangreb for længst har nedbrudt tilliden til politikernes påpasselighed. Kombinationen af regeringstoppens nonchalante afvisning af borgernes legitime bekymringer, en tossegod tiltro til lyksalighederne ved kapitalfonde og en endnu mere hemmelighedsfuld salgsproces end selv DONG-forløbet har skabt en tilstand af øget mistænksomhed over for det politiske system, som risikerer at ramme Socialdemokraterne hårdt.

	Den daværende konservative formand og økonomiminister, Bendt Bendtsen, fik voldsomme problemer, da Finansrådet i 2003 besluttede at lægge 50 øre på hver dankortbetaling. Bendtsen blev presset af folkestemningen til at love under valgkampen i 2005, at han ville fjerne det omstridte gebyr. Alligevel fortsatte partiets deroute, og han blev døbt de konservatives ‘Mr. 10 procent’. Siden da er Konservative kun skrumpet yderligere.

	Folkestormen mod salget af Nets, firmaet bag netop dankortet, synes også kun at forstærke vælgerflugten fra Socialdemokraterne. Finansminister Bjarne Cory-don kandiderer snart til titlen som den nye ‘Mr. 10 procent’. Socialdemokraternes vilje til at sælge ud af offentlige værdier er i hvert fald på vej til at skære det gamle arbejderparti ned til en kritisk størrelse, der endnu ikke er set i andre nordeuropæiske lande siden Første Verdenskrig. Mistilliden har nået et historisk lavpunkt.

