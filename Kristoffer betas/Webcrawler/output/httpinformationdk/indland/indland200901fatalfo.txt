Fatal formandsfejl
Thor Pedersen bør have vasket sin mund med sæbevand, fordi han ikke kan finde ud af alt det der med mænd og kvinder
Regeringen er gået for langt i sin kamp for ligestilling, mener Folketingets formand.


 Folketingets formand og dermed vores alle sammens formand, Thor Pedersen, har gjort det igen: ikke varet sin mund. Han kan helt åbenbart ikke følge med i, hvad hans eget parti går og gør. Eller han vil ikke følge det. Senest har den overordentligt ligestillede ligestillingsminister, Karen Jespersen, fremsat forslag om, at der skal indstilles både kvinder og mænd til offentlige nævn i fremtiden.
Den er Thor P. ikke med på. For et par dage siden brød han partidisciplinen, som i partiet Venstre er lige så barsk - spørg Søren Pind - som i det gamle Sovjetunionen og DKP til sammen. Thor Pedersen udtalte i den anledning til hoforganet Berlingske Tidende for et par dage siden:
"Man skal tage den, der er kvalificeret, det er det, det hele drejer sig om!"
Umiddelbart kan det lyde tilforladeligt og selvindlysende, men det er det overhovedet ikke!!! 
Raget i Rørvig
Er det gået fuldstændig hen over hovedet på Thor Pedersen, at der i Danmark og resten af verden er noget, der hedder feminisme og kvindekamp? Er han ikke vidende om, at der i 1915 blev vedtaget en lov om kvinders valgret, og at uden den lov ville kvinder stadig være sådan nogle, som mænd måtte koste rundt med efter forgodtbefindende? Og at kvinder på Femø-lejren i 1970-udgaven smed bh'erne væk? 
Blind og døv har han siddet på en af de tre landbrugsejendomme, han har raget til sig oppe ved Rørvig.
Han har simpelthen ikke forstået, at ved at blive stillet ulige, bliver kvinderne først ligestillede. Hvis man ikke nævner kvinder udtrykkeligt i lovene, ser mændene hen over hovedet på dem. Det er derfor, der, når staten indrykker annoncer, altid står M/K. Nej, Thor Pedersen, i dette tilfælde betyder det ikke mund- og klovsyge. Det er noget, man har ude på landet.
Forplumrer vandene
Thor Pedersen gjorde sig for et par år siden som finansminister bemærket ved at udtale, at Danmark kunne købe hele verden! Det har han måttet høre for lige siden, for det kunne vi naturligvis ikke. Dengang kunne han klare frisag ved at sige, at det ikke var det, han mente, og heller ikke det, han sagde. Faktisk var det en ironiseren over økonomernes fremskrivningsmodeller. 
Men den går ikke med ligestillingsudtalelsen. Med den har han fået både Helle Sjelle og Karen Hækkerup på nakken, og de er ikke sådan at bide skeer med, og der skal nok komme flere til. Faktisk er det ham, der denne gang har misforstået Karen Jespersens udtalelse, som blot gik ud på at indstille M/K til de der nævn. Ved at begynde at snakke om den bedst kvalificerede forplumrer han jo vandene fuldstændig. Hvor ukvalificeret kan man være?
Thor P. skulle have vasket sin mund med sæbevand, skulle han. Ligesom de tre små grise eller Lille Stygge Ulv, eller hvem pokker det nu var, der fik det, når de havde sagt noget grimt.


