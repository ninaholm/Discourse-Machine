DF holder fast i ønske om at slække på menneskerettigheder
I januar lancerede Dansk Folkeparti et udspil om at slække på menneskerettighederne for kriminelle udlændinge. Ifølge folketingsmedlem Martin Henriksen har partiet ikke siden haft behov for at følge op på udspillet: Tingene går jo vores vej alligevel, siger han
Martin Henriksen, DF, stillede tidligere på året et forslag om at slække på menneskerettighederne. Siden er intet sket.


 Danske domstole skal tage forbehold for menneskerettighederne i sager om kriminelle udlændinge ...
Det var kernen i et udspil, som folketingsmedlem Martin Henriksen fra Dansk Folkeparti offentliggjorde i Information i januar. Men at slække på menneskerettighederne blev prompte afvist fra alle øvrige partier i Folketinget.
Mere end fem måneder senere har DF da heller ikke fulgt op på sit eget udspil, hverken i form af konkrete lovforslag i Folketinget eller ved at bede regeringen om at nedsætte en kommission, der kan udarbejde "et samlet forslag til ændring af relevante internationale konventioner, som forhindrer Danmark og andre demokratiske nationer i at beskytte egne ordentlige og fredelige borgere", som sidste del af DF-udspillet lød.
- Var det bare et paradeudspil, Martin Henriksen?
"Nej, men vi har koncentreret kræfterne om at få vedtaget en stramning af udvisningsreglerne. Det viste sig pludseligt muligt at få en yderligere stramning, som gik ud over, hvad vi allerede havde en aftale med regeringen om lige før jul. Så det er vi da glade for at have fået igennem," svarer Martin Henriksen.
Et spark og du er ude
Han taler om lovforslag 174, som blev vedtaget af V, K, S og DF den 28. maj. 
Ifølge forslaget kan f.eks. simpel vold som f.eks. et spark nu føre til udvisning af udlændinge. Det samme kan flerkoneri. 
Ifølge Justitsministeriet holder stramningen sig inden for menneskerettighederne.
- Har DF opgivet sit projekt om at få slækket på menneskerettighederne for kriminelle udlændinge?
"Nej, vi opgiver aldrig, og vi vil stadig gerne have det gennemført. Men når der viser sig en sag som med lovforslaget om udvisninger, så bruger vi kræfterne på at få det så stramt som muligt. Men det betyder ikke, at vi ikke ønsker, at der skal gøres mere."
Ud af EU og Europarådet
Tidligere har regimer som Nordkorea og Grækenland under oberststyret undsagt sig menneskerettighederne. 
Og Justitsministeriet har gentagne gange over for Folketinget - bl.a. i svar til Søren Pind (V) - gjort det klart, at menneskerettighederne ikke er et tag-selv-bord, hvor landene frit kan vælge til og fra. 
Hvis Danmark helt eller delvist opsiger Den Europæiske Menneskerettighedskonvention, således som DF har foreslået, vil de øvrige EU-lande ifølge ministeriet sandsynligvis kræve, at Danmark forlod EU, lige som Danmark ville blive ekskluderet af Europarådet. 
- Gør det indtryk på DF, at Danmark ville blive isoleret i Europa?
"Det vil jeg se, før jeg tror det. Vi har jo gang på gang fået tudet ørene fulde om, at vi ikke kan gøre det ene eller det andet af hensyn til meneskerettighederne, og at Danmark skal bruge megen tid på at forklare andre lande, at vi stadig er et civiliseret land. Alligevel bliver vores tidligere statsminister valgt til generalsekretær for NATO. Der er også flere borgerlige politikere, der er hoppet på den galej, men ikke desto mindre har tingene rykket sig i vores retning."
- Hvis DF havde stillet et konkret forslag om at slække på menneskerettighederne, havde det vist, hvor isoleret I er med de her overvejelser?
"Det har vi været så mange gange før, men alligevel kan vi se, at de andre partier rykker sig i retning af os. Så der er ikke noget galt i, at DF stikker hovedet lidt frem."
- Så I bruger udspillet om at slække på menneskerettighederne som en murbrækker til flere stramninger?
"Det skal jeg ikke gøre mig klog på. Men jeg kan konstatere, at fra tid til anden er der i borgerlige rækker og af og til også blandt socialdemokrater kritik af menneskerettighederne. Og når der kommer sager som f.eks. bandekrigen, så rykker de sig. Hvis vores udspil har været en murbrækker for, at regeringen nu mener, at man kan stramme mere op, end det var aftalt i udlændingeaftalen fra december, så er det bare godt. "
Martin Henriksen "vil bestemt ikke udelukke", at DF tager et konkret initiativ i forhold til udspillet i folketingssamlingen til efteråret.
"Vi skal da komme med selvstændige markeringer, og der vil stensikkert stadig komme sager om grov vold, hvor en udlænding ikke kan udvises, så vi kommer til at arbejde videre med det," siger Martin Henriksen.

Se DFs udspil om at slække på menneskerettighederne på www.information.dk/178782

