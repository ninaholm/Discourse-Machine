Partisekretær: ’Vi vil tæt på danskerne’
I spidsen for Venstres landsorganisation sidder Claus Søgaard-Richter. Den nye partisekretær er sammen med næstformand Kristian Jensen tovholder for arbejdet med Lars Løkke Rasmussens såkaldte ’fem sigtelinjer’, der skal være med til at få Venstre tilbage i regeringskontorerne


 Det er med partisekretærer i Venstre som i alle andre partier: Stillingen kan være mere eller mindre magtfuld afhængig af, hvem der sidder i stolen. I 1990’erne var det den senere beskæftigelsesminister og finansminister Claus Hjort Frederiksen, der styrede maskinrummet i Søllerød.
Herfra blev han en helt uundværlig brik i Anders Fogh Rasmussens vej til Statsministeriet, Claus Hjort Frederiksen blev kendt som partiets chefstrateg og er i dag en af de vigtigste sparringspartnere for Lars Løkke Rasmussen. Da Venstre blev regeringsbærende i nullerne og Hjort Frederiksen minister, hed partisekretæren Jens Skipper Rasmussen. ’Skipper’, som han kaldes, passede biksen, men blev aldrig kendt som en hårdtslående magtstrateg.
Af de to foregående partisekretærer minder Venstres nye partisekretær, 40-årige Claus Søgaard-Richter, mest om Claus Hjort Frederiksen. Flere vurderer da også, at det er en sådan mand, Venstre har brug for i opposition.
Som tidligere assistent for Anders Fogh Rasmussen og med flere års arbejde for Venstre på Christiansborg bag sig kender han en stor del af folketingsmedlemmerne. Han er respekteret, også for sit arbejde som direktør i Landbrug & Fødevarer, som han – som en perfekt castet Venstremand – passede før jobskiftet til Søllerød i april. I en pressemeddelelse præsenterede Lars Løkke Rasmussen sin nye organisatoriske leder som »topprofessionel og dedikeret«. Løkke sagde også, at Richters opgave var at sætte »kød og blod« på de sigtelinjer, som partiformanden selv havde præsenteret på sidste års landsmøde.
Venstre på sporet
– Hvad er dit succeskriterium som partisekretær, Claus Søgaard-Richter?
»Det er ret enkelt. Min opgave er at holde Venstre på det spor, vi er på. Og så skal vi vinde de næste valg. Der er jo kommunalvalg til næste år, så er der valg til Europa-Parlamentet, og så har vi et folketingsvalg på et tidspunkt.«
– Hvordan ser du din egen jobbeskrivelse?
»Den er at sikre sig, at de ting, som Venstres medlemmer, landsmøde og bestyrelse beslutter sig for, bliver gennemført. Det er blandt andet at gennemføre politisk udviklingsarbejde som med de fem sigtelinjer. Og så handler det om at være i dialog med Venstres medlemmer. Holde møderne med dem og få en fornemmelse af, hvad der rører sig. Det handler om at give god inspiration til Venstres politik.«
Onde tunger på Christiansborg kalder arbejdet med de fem sigtelinjer for ’beskæftigelsesterapi’. Claus Søgaard-Richter helt uenig. Det er en måde at få engageret medlemmerne på:
»Det kan godt være, at nogen på Christiansborg vil se det sådan. Men man skal bare huske på, at der er over 40.000 medlemmer af Venstre. Og det, de er allermest optagede af, er politik. Det er derfor, de har meldt sig ind i et parti. Det er for at drøfte Venstres politilk, og det er det, vi gør med sigtelinjerne.«
»Vi laver et politisk udviklingsarbejde og gennemfører en lang række aktiviteter, der gør, at vi kommer tættere på de helt almindelige problemer, som danskerne slås med,« siger han.
– Alt det her med at I skal tættere på danskerne. Lefler i ikke bare for vælgerne?
»Man kan se på, hvad vi gør. Vi har fem kæmpestore regionale møder med Lars, vi har over 140 aktiviteter på det politiske udviklingsarbejde bare i år.«
»Jeg har sammen med Venstres næstformand været ude ved i hvert fald næsten 600 af Venstres medlemmer og drøfte politik, og hvordan de opfatter det. Så jeg er sådan set ligeglad med, hvordan folk set udefra opfatter det, vi gør, så længe der er handling bag ordene.«
– Men har man ikke altid skulle tæt på folk?
»Jo, det har man og det har man også gjort. Men i regering har man ikke samme tid til at gøre det. Nu har vi tiden i opposition, og vi ønsker at være i tæt dialog med de dele af befolkningen, som stemmer på Venstre og som er interesserede i, at Venstre vinder næste valg.«
– Det går jo op og ned i politik. Hvordan ruster i jer til, at der vel også kommer en nedtur for jer på et tidspunkt?
»Det drejer sig for ethvert politisk parti om at have en strategi, man tror på. Hvis det er den rigtige strategi kan der også komme ups and downs.«
– Og jeres strategi er, at i skal være tæt på folk?
»Ja, ’Lars Løkke og Venstre tæt på’ kan du kalde det.

