Lidegaard røg Løkke ud af hulen
Klimaministeren har røget Venstres formand ud af hulen i forhandlingerne om en ny energiaftale. Nu tyder meget på en bred aftale, hvor Enhedslisten kan ende som taberen


Martin Lidegaard kan være glad for, at han er minister for et område med mange økonomiske krinkelkroge og håndtag at skrue på. Det er nemlig — ifølge Venstre — grunden til, at det store oppositionsparti i går meldte sig tilfreds med rammen for en energiaftale — og ministeren dermed kom et skridt nærmere sin drøm om at fortsætte 40 års tradition for brede forlig på energiområdet.Det er således lykkedes Lidegaards embedsmænd at finde 1,7 mia. kr. til at gøre en energiaftale billigere for forbrugere og virksomheder, samtidig med at der stort set holdes fast i ambitionerne: At udspillet bliver billigere betyder nemlig, at folk forventes at bruge lidt mere energi, hvilket igen betyder, at klimaeffekten reduceres en smule — ifølge regeringens beregninger ligger CO2-reduktionen nu på 34,6 procent i 2020 i stedet for 35 pct.Regeringen holder dog fortsat fast i målet om at reducere med 40 pct. i 2020 — og meningen er, at resten af reduktionen skal hentes i en klimaplan senere på året.Men ministeren har altså strakt sig så langt, at der efter flere ugers uforsonlig retorik i går lød noget blødere toner fra Venstre.Ikke dyrereTil trods for at både erhvervsorganisationer, landbruget og flere V-borgmestre offentligt har presset på for en bred aftale, har partiet indtil nu sat hårdt mod hårdt i energiforhandlingerne. Med ordfører Lars Chr. Lilleholt i front har det igen og igen kategorisk afvist regeringens udspil ’Vores Energi’ til 5,6 mia. kr. i 2020 med henvisning til, at det »ikke må blive dyrere at være dansker«.Martin Lidegaard har undladt at lade sig hidse op over Venstres uforsonlighed. For selv om et prisnedslag på 1,75 mia. kr. lyder af mange penge, har Venstres retorik været mere end overgearet, når man ser på tallene: Regeringens udspil er blevet 25 kr. billigere pr. måned pr. husstand i 2020 end det udspil, der først lå på bordet.Vi taler altså om 25 kr. ekstra på den månedlige elregning om otte år — hvor vi i øvrigt kun kan gætte på, hvordan økonomien og olieprisen udvikler sig.Sans for kommunikationTrods det indholdsmæssigt noget tynde grundlag, må man anerkende Venstretoppens sans for kommunikation: Partiet har fået en imødekommelse i en størrelsesorden, der er til at kommunikere: næsten to mia. kr. til virksomheder og forbrugere — og har samtidig gjort sangen om, at det »ikke må være dyrere at være dansker« til Løkkes nye kendingsmelodi.Men før champagnepropperne springer i ministeriet i Stormgade, er det værd at påpege, at forhandlingerne langtfra er slut. Nu skal indholdet på plads.Vurderingen fra de fleste iagttagere og forhandlere, som Information talte med i går, er, at det formentlig kommer til at tage et par uger. Og så — for sådan er det med politik — kan det stadig nå at gå galt.Konservative er tilfreds med regeringen i denne sag. Partiet har især været optaget af at minimere erhvervslivets regning, og her må man sige, at de er blevet imødekommet.Udspillet koster nu halvdelen af, hvad VK’s eget udspil kostede for virksomhederne (!). Forklaringen er ifølge embedsmænd og regeringens forhandlere, at de håndtag, der er skruet på (se boks), slår positivt ud på virksomhedssiden. Oppositionen tager prisnedslaget som en fremstrakt hånd i sagen om den NOx-afgift, som de borgerlige har skældt ud på siden dens indførsel i efteråret. En fjernelse af NOx-afgiften er i al fald nu tilsyneladende slettet fra Venstres liste af krav for at gå med i en aftale. Partiet kræver til gengæld sikkerhed for, at finansieringen af en ekstra havvindmøllepark er på plads, inden byggeriet indledes, en analyse af de samfundsøkonomiske konsekvenser af de to foreslåede havvindmølleparker samt en låneordning for familier med oliefyr. Kravene bør være til at overkomme, vurderer både regering og opposition.EnhedslistenMen mens VK — og såmænd lidt overraskende også DF — bløder op i forhandlingerne, er Enhedslisten ikke begejstret. Regeringens støtteparti er nervøst for, at der slækkes på ambitionerne — både hvad angår klimadelen og beskæftigelsesdelen. Ifølge partiets beregninger—baseret på tal fra Energistyrelsen — vil det koste op mod 12.000 årsværk, hvis havvindmølleparken på Horns Rev sløjfes.Og dét bringer os frem til dét af Venstres krav, som ministeren med særlig spænding venter på at få gravet ud i de kommende dage: Hvis Venstre reelt ønsker parken udskudt eller helt sløjfet, kan det sende regeringen tilbage på frierfødder hos Enhedslistens 12 mandater.Hvis det derimod kan opfyldes med en anden form for sikkerhed for finansieringen — embedsmænd har medfødte evner udi løsningen af den slags problemer — er regeringen mere optimistisk.Det korte af det lange er, at et bredt forlig er rykket væsentligt nærmere, men at kursen på Enhedslistens mandater er falder og stiger proportionelt med Venstres interesse.
