’Tillid er en væsentlig forudsætning’
Mens regeringens trepartsforhandlinger kollapsede, blev 25-årsjubilæet for den seneste store trepartsaftale, Fælleserklæringen fra 1987, markeret på Christiansborg. Her fortalte datidens aktører om, hvordan de sikrede en succes
25-årsjubilæet for treparts-forhandlingerne blev i går aflyst, da forhandlingerne brød sammen. I stedet brugte man anledningen til at debattere, hvordan regeringen sikrede, at befolkningen forstod nødvendigheden af trepartsforhandlingerne.


 I næsten tre timer havde hun lyttet og lyttet. Lyttet til tidligere trepartskoryfæer, som alle havde formået at indgå en aftale mellem arbejdsmarkedets parter og den dengang siddende regering.
»Hvordan sikrede I egentlig, at befolkningen forstod nødvendigheden af trepartsforhandlinger? Hvordan skabte I en fortælling, som gav mening? Lavede I overhovedet en fortælling?,« ville formand for FTF, Bente Sorgenfrey gerne vide, da Pensionsselskabet PensionDanmark i går havde inviteret til 25-årsjubilæumsfest for Fælleserklæringen fra 1987. Fælleserklæringen, hvor parterne blandt andet blev enige om at indføre arbejdsmarkedspensionerne.
Noget klart svar fik Bente Sorgenfrey ikke.
»Det var jo en anden tid,« som den tidligere konservative finansminister Palle Simonsen svarede.
Skuden skal holde vand
Og ja, det var det. Det skulle have været den helt store hyldesteftermiddag i Fællessalen på Christiansborg. En hyldest til Fælleserklæringen fra 1987 og en mulighed for at se frem mod den kommende trepartsaftale. Men nogle få hundrede meter fra Fællessalen begravede finansminister Bjarne Corydon den sidste del af hyldesten.
Den tidligere socialdemokratiske arbejdsminister, Ove Hygum, var dog klar med et godt råd.
»Skal man søsætte et trepartsprojekt, skal man være overordentlig sikker på, at skuden holder vand. Der er ikke noget så pinligt som at skulle hive et skib på land igen,« sagde han.
LO’s tidligere formand, Finn Thorgrimson, opfordrede til, at man i trepartsforhandlinger altid så langt ud i fremtiden.
»Trepartsløsninger er en unik mulighed for fælles udfordringer, og specielt løsninger der skal række langt ud i fremtiden. Her er man tvunget til at se bort fra sine kortsigtede interesser. I et meget splittet politisk miljø er det meget fornuftigt at skabe løsninger på den måde,« sagde han.
Opbygge tillid
Palle Simonsen lagde også vægt på vigtigheden af at have gode personlige relationer til forhandlingsparterne.
»Den bedste chance for at opnå resultater sker ved at opbygge tillid. Tillid er en væsentlig forudsætning for, at man lykkedes. Jeg mødtes ret tit med de relevante parter til morgenkaffe, og det, tror jeg, bidrog til, at vi i større og større udstrækning kom til at forstå hinanden. Det gav større muligheder for at nå resultater. Det handler om kemi,« sagde Palle Simonsen.
Men det var ikke kun det politiske niveau, som var trukket i arbejdstøjet for at lave en trepartsaftale. Også embedsmændene var på hårdt arbejde i 1987 for at sikre en aftale mellem arbejdsmarkedets parter og regeringen. Det forklarede tidligere finansdirektør i Finansministeriet, Jørgen Rosted.
»Vi havde ingen færdig model. Vi gav os til at regne og regne og regne og regne. Det fyldte kilometervis af papirer. Men jeg følte, at alt det regnearbejde og alle diskussioner førte til et tillidsforhold. Men da vi nærmede os afslutningen, følte de afgørende aktører i deres sjæls inderste, at det var nødvendigt at gøre for Danmark,« sagde Jørgen Rosted.
Et sidste svirp fra folkene bag Fælleserklæringen fra 1987 til nutidens forhandlere kom daværende administrerende direktør i Dansk Arbejdsgiverforening, Hans Skov Christensen, med: »Vi førte ikke glassals-forhandlinger eller drøftelser, hvor vi mødtes og blev foreviget. Jeg tror næppe, der 6f os alle tre sammen,« sagde han.

