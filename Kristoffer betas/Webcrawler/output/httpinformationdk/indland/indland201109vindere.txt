Og vinderen blev det grønne Danmark
Midt i konfliktfyldte forhandlinger om økonomi- og udlændingepolitik står Helle Thornings kommende regering med en oplagt muligheder for at skabe hurtige resultater på klima- og energiområdet. Optimismen er tilbage blandt sektorens aktører


 Der bliver mange kameler at sluge og mange indbyrdes armlægninger for de fire partier i det nye flertal på Christiansborg. Det bliver ikke nødvendigvis kønt at se på og kan tære på den entusiasme, der omgav rød blok på valgaftenen.
Også af den grund kan man forvente, at den ny regering under Helle Thorning- Schmidts ledelse hurtigt vil spille ud med en ambitiøs køreplan for et grønt, klimavenligt Danmark. For netop på det område er Radikale Venstre, Socialdemokraterne, SF og Enhedslisten meget tæt på hinanden og måske endog i stand til at inddrage V og K i vidtgående aftaler.
Det vurderer flere informerede Christiansborg-kilder og iagttagere i energi- og klimasektoren. Og det vil i givet fald betyde, at udbygningen med vindmøller igen kommer op i fart, at der sættes tempo på energirenovering af bygningsmassen, at elselskabernes indsats for energibesparelser optrappes, og udnyttelsen af biogas fra landbruget skubbes i gang. Det kan også betyde en betalingsring for biler i København, en udbygning af den kollektive trafik og mere støtte til en infrastruktur for elbiler.
Tilsammen kan det bringe Danmark på sporet af 40 pct. reduktion i CO2-udledningerne i 2020 en fordobling i forhold til det gældende mål og det kan bane vej for nogle af de mange arbejdspladser, som den ny regering har forpligtet sig til at skaffe hurtigst muligt.
»Lige så sørgeligt fraværende klimaet har været i valgkampen, lige så fortrøstningsfuld er jeg, når det gælder det grønne i et kommende regeringsgrundlag,« siger Martin Lidegaard, formand for den grønne tænketank Concito, forhenværende radikalt folketingsmedlem og en af dem, der i pressen er nævnt som mulig ny klima- og energiminister.
»Alle fire partier nåede faktisk i slutspurten at melde to vigtige ting ud: At de er positive over for en klimalov, og at de vil se på en national målsætning om 40 pct. CO2-reduktion i 2020. Derfor tror jeg, at Danmark nu kan komme tilbage i den grønne førertrøje,« siger Lidegaard.
Enestående chance
Hos Greenpeace siger energi- og klimamedarbejder Tarjei Haaland, at det grønne område er der, hvor de radikale, S, SF og Enhedslisten er mest på linje og lettest bør kunne spille ud og tage beslutninger.
»Dette er en enestående chance for at bringe Danmark tilbage på sporet fra før 2001, da regeringsskiftet satte udviklingen i stå. Man må derfor håbe, at den ny regering kender sin besøgelsestid og også forstår, at en beslutning i Danmark om bl.a. at gøre el- og varmesektoren fossilfri fra 2035 vil være et meget vigtigt signal til de forhandlinger om en EU-køreplan for afvikling af de fossile energikilder, som skal starte under det danske formandskab, der indledes til nytår,« siger Tarjei Haaland.
Energi, klima og nye job
Kilder i de forventede nye regeringspartier bekræfter, at man kan vente et ambitiøst energi-, klima- og jobudspil som noget af det første fra Helle Thorning Schmidts nye hold.
»Motivationen er, at man på forhånd har det meste af politikken klar, at man ikke skal gennem opslidende finanslovsdrøftelser, fordi det meste finansiering vil ske over tariffer og energiregning, samt at der både er mange nye job, nærhed til borgerne og eksportmuligheder i det. Så energi- og klimapolitikken er meget egnet til at vise handlekraft fra den ny regering,« siger en kilde.
En anden siger, at tanken om at kunne præsentere en green new deal er attraktiv, og at ambitionen klart er at få deltagelse hen over midten.
Hos brancheforeningen Dansk Energi appellerer administrerende direktør Lars Aagaard til den ny regering om netop at søge bredt flertal med også V og K bag en ny energiaftale, så der bliver stabilitet og ikke fortsat strid om energipolitikken.
»Men vi har samtidig det meget stærke synspunkt, at vi skal have en energiaftale inden for de første 100 dage, det vil sige, før vi rammer det danske EU-formandsskab. Energisektoren har enormt behov for afklaring,« siger Lars Aagaard.
Han vurderer, at de største vanskeligheder og potentialer for konflikt hen over midten er i spørgsmålet om at bringe CO2-udledningerne fra landbrug og transport ned.
»Jeg er helt sikker på, at det ikke kan klares på de første 100 dage, og det er derfor, man bør starte med at få det energipolitiske på plads.«
Tarjei Haaland ser også gerne en bred energiaftale, men opfordrer den ny regering til at overveje, om Dansk Folkeparti og Liberal Alliance skal inviteres til forhandlinger.
»Et parti, som er klimaskeptisk, ikke kan lide vind og er meget glad for kul, og et andet parti, som ønsker atomkraft, er måske ikke de mest konstruktive kræfter at indbyde til at lave en ny grøn plan,« siger han.
Godt for økonomien
SF's hidtidige energi- og klimaordfører Anne Grete Holmsgaard, der valgte at stoppe ved valget, forventer, at det nye flertal vil markere sig på området i nær fremtid.
»Jeg mener, de tre partier i den ventede ny regering er så godt sammentømrede på energipolitikken, at de er klar til at rykke meget hurtigt. Med Enhedslisten vil der være et flertal, og jeg tvivler på, at V og K vil være på tværs. Der er så mange mulige private investeringer i det her, at det ville være dumt af dem at sætte sig imod,« siger Anne Grete Holmsgaard.
Per Clausen, energi- og klimaordfører hos Enhedslisten, der tredoblede sit mandattal ved torsdagens valg, ser gode muligheder for snarlig handling.
»Det bør være rimeligt nemt for de fire partier forholdsvis hurtigt at blive enige om en klimalov med nogle præcise målsætninger og bud på, hvad der skal sættes i værk her og nu. Vi lavede jo sidste år en fælles energivision, så det, der mangler, er konkretisering og bindende beslutninger,« siger Per Clausen, der ikke har problemer med V- og K-deltagelse i forhandlingerne.
»Det skal bare ikke trække i langdrag. Alle aktører i energisektoren råber jo på at få klarhed, og der er ganske mange arbejdspladser at hente, hvis vi kommer hurtigt i gang. Det hjælper også på økonomien, fordi folk i arbejde giver skatteindtægter i stedet for dagpengeudgifter.«
De radikales leder, Mar-grethe Vestager, berørte også emnet under den traditionelle dagen-derpå-debat i Publicistklubben i går.
»Der er behov for et bredt samarbejde om for eksempel klimapolitikken,« sagde Margrethe Vestager.

