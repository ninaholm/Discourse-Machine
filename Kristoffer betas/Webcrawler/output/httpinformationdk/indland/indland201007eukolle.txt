EU-kolleger til Claus Hjort: Stram op!
EU's finansministre har besluttet at give Danmark en henstilling om at bringe statsunderskuddet ned. Det var som forventet, siger finansministeren


 Så er det en kendsgerning. EU's finansministre har formelt vedtaget en henstilling til Danmark om at bringe underskuddet på statsbudgettet ned i pagt med euro-reglerne inden 2013.
Finansminister Claus Hjort Frederiksen (V) siger, at det er som forventet.
»Vi skal årligt stramme finanspolitikken med en halv procent af BNP, og det er faktisk det mildeste krav i de fælles spilleregler. De fleste andre EU-lande skal stramme langt mere. Det skyldes, at Danmark mødte krisen med stærke offentlige finanser,« siger Claus Hjort Frederiksen i en pressemeddelelse.
Underskuddet, der i år bliver på 5,5 procent af BNP - næsten dobbelt så meget som de 3 procent af BNP, som euroreglerne tillader, skal være bragt ned under 3-procentsgrænsen senest i 2013.
Finansministeren kan dog tage henstillingen lidt med ro. VK-regeringen har indgået en genopretningsaftale med Dansk Folkeparti og opfylder dermed et andet af kravene fra finansministerkollegerne i EU: Planen skal være iværksat senest om et halvt år.


