Rædselsscenariet: EU-samarbejdet smuldrer
Information har bedt Martin Lidegaard beskrive, hvordan situationen vil se ud om 10 år, hvis danskerne stemmer nej i morgen


 »Jeg er dybt bekymret for den situation, vi kommer i, hvis det bliver et nej. Storbritannien og Irland, som står udenfor, har jo netop valgt en tilvalgsordning. Vi kan blive det eneste land, der står helt udenfor.«
»Som udgangspunkt vil vi altså ikke være med, når EU forhandler om retsområdet – fra strafferammer over terrorbekæmpelse til trafficking og arveregler på tværs af grænser. Efterfølgende kan vi så forsøge at tilpasse vores nationale lovgivning til de andre, men her vil vi ofte være helt afhængige af, at alle de andre lande så vil sige ok til særlige ordninger for Danmark. Vi mister både indflydelse på de fælles regler og lægger vores egen fremtid i andres hænder.«
»Så helt konkret frygter jeg et b-medlemskab, men politisk frygter jeg måske mest af alt, at et dansk nej vil blive tolket ind i de mange mistillidserklæringer, som især de højrenationale strømninger presser Europa med.«
»Dermed kan et dansk nej medvirke til, at det europæiske samarbejde begynder at smuldre. Og jeg kan simpelthen ikke beskrive, hvor fatalt jeg ville finde det, hvis EU begynder at gå i opløsning på det politiske plan.«
»Det frie og liberale marked skal nok blive, men ikke den politiske overbygning, som håndterer alt det, markedet ikke kan klare selv. Hvis den forsvinder, vil klimaet, flygtningene og de mest udsatte grupper blive taberne.«

