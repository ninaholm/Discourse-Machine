Regeringen genindfører håndværkerfradraget



 Det er lykkedes Venstre-regeringen at få samlet et flertal på tværs af Folketinget, der bakker op om Løkkes helt centrale valgløfte: en genindførelse af boligjobordningen, også kaldet håndværkerfradraget.
Flertallet består af Dansk Folkeparti og De Konservative, og så har Socialistisk Folkeparti og Alternativet også lagt stemmer til.
Med aftalen genindføres den boligjobordning, der gjaldt frem til nytår, hvor den tidligere SR-regering sløjfede den. Det betyder, at danskerne også i år kan få et samlet fradrag på 15.000 kroner for udført håndværkerarbejde i hjemmet. Ordningen gælder med tilbagevirkende kraft, så alle, der har gemt deres kvitteringer fra vinteren og foråret, er omfattet af ordningen.
For at få SF og Folketingets nye parti, Alternativet, med om bord, ændres ordningen fra og med næste år i en mere grøn retning. Fra 2016 og året efter kan man få et fradrag på 6.000 kroner for udførte serviceydelser i hjemmet, og oven i hatten kan man så opnå et fradrag på 12.000 kroner til håndværkere, vel at mærke hvis håndværkerne har udført miljøforbedrende arbejde.
SF-formand Pia Olsen Dyhr er glad for aftalen.
»Det var vigtigt for os, at aftalen ikke kun er grøn, men at den også kommer lejere til gode,« sagde hun.
»SF har været optaget af at få opfyldt det løfte, vi er kommet med i valgkampen, nemlig at boligjobordningen skulle fortsætte, og at den skulle være grøn. Og det leverer vi nu på,« sagde hun.

