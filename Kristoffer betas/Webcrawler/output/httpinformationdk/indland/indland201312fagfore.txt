Fagforening: Whistleblowerordning lukker ikke kritik inde bag virksomhedernes mure
Den whistleblower-ordning, som i 2014 bliver et krav i den finansielle sektor, isolerer ikke kritik inde bag virksomheders mure, som weekendens kronikør skrev i Information. Det mener fagforeningen Finansforbundet


 
	Der er ingen grund til at tro, at en ny whistleblowerordning vil skjule problemer i den finansielle sektor for offentligheden, fordi de ansatte, der blæser i fløjten, kun gør det over for ledelsen. Det mener Michael Budolfsen, næstformand i fagforeningen Finansforbundet, der blandt andet organiserer bankansatte.

	I kronikken Lydløs fløjten i weekendens udgave af Information kritiserede Erik Mygind du Plessis, der er ph.d.-studerende på RUC, blandt andet den whistleblowerordning, der snart bliver obligatorisk for virksomheder i den finansielle sektor.

	Ordningen er et krav, som følger af EU’s kapitalkravsdirektiv, men Erik Mygind du Plessis mener, at der kan være et demokratisk problem ved den slags ordninger:

	»Frem for at advare offentligheden om ulovlige eller uetiske handlinger, sikrer ordningerne, at whistleblowernes kritik bliver inden for organisationernes mure,« skrev Erik Mygind du Plessis i kronikken.

	Men det er misforståelse, når det gælder den finansielle sektor, siger Michael Budolfsen. Han peger på, at netop den finansielle sektor fra 2014 har to obligatoriske whistleblowerordninger. Den ene er intern hos virksomhederne, mens den anden er tilknyttet Finanstilsynet.

	»Hvis der er alvorlige eller graverende brud på reglerne, kan medarbejderne gå til Finanstilsynet,« siger Michael Budolfsen.

	Påbud eller politianmeldelse

	Ifølge Erik Mygind du Plessis risikerer man med den nye ordning, at problemerne bliver holdt i en snæver personkreds i virksomheden i stedet for at komme ud til offentligheden.

	I weekendens kronik skriver han, at virksomheder, der allerede har en sådan ordning, viser »en bemærkelsesværdig tilbageholdenhed«, når det det handler om at fremvise, hvilke resultater, der er kommet ud af deres whistleblowerordninger.

	Michael Budolfsen har dog tiltro til den eksterne ordning, der er knyttet til Finanstilsynet.

	»Finanstilsynet kan så gå ud og foretage et tilsyn i virksomheden for at se, hvordan sagen hænger sammen. Hvis der er uregelmæssigheder, så kan de udstede et påbud eller politianmelde virksomheden. Hvis der så er noget om sagen, kommer den dermed ud i offentligheden. Det er den rigtige måde at gøre det på,« siger Michael Budolfsen.

	Han understreger, at det er vigtigt, at Finanstilsynet først efterprøver, om der er hold i sagen, før den kommer ud i offentligheden.

	Har allerede whistleblowere

	Den interne whistleblowerordning opfatter Michael Budolfsen i stedet som et ledelsesredskab.

	»Den henvender sig dybest set til medarbejdere, der oplever ikke-hensigtsmæssige forretningsgange eller brud på interne regler, hvor de så får mulighed for at skrive til ledelsen anonymt: ’Her er noget, som vi ikke synes er fornuftigt’.«

	Stig Nielsen, der er kontorchef hos Finanstilsynet, forklarer, at tilsynet også vil kunne træde i kraft i forhold til den interne whistleblowerordning.

	»Vi vil sagtens kunne spørge ind til, hvad der er indberettet af sager. Og hvis det er en alvorlig sag, kan vi også tage den op,« siger Stig Nielsen.

	Michael Budolfsen mener, at de problemer, som medarbejderne kommer til at rapportere om via den interne ordning, typisk ikke vil være problemer, der er relevante for offentligheden. Det vil typisk være almindelige personalesager, og derfor er der ingen grund til at få dem ud til andre end virksomhedens ansatte.

	I sin kronik argumenterer Erik Mygind du Plessis for, at medarbejderrepræsentanter burde få adgang til de sager, som bliver indrapporteret via whistleblowerordningerne for at sikre demokratisk legitimitet.

	Michael Budolfsen kalder det en »fin nok tanke«, men siger, at det allerede i stor stil sker.

	Med et omfattende netværk af tillidsrepræsentanter på virksomhederne har fagforeningerne nemlig allerede på sin vis interne whistleblowerordninger. Tillidsrepræsentanterne modtager dagligt klager og forslag til forbedringer, som de bruger i deres arbejde på virksomhederne.

	På den måde kan fagforeningen og de lokale repræsentanter følge med i arbejdet og de problemer, som medarbejderne oplever, forklarer Michael Budolfen.

