Sander: Hvis alle består, går det nok
Det lave optag af studerende bliver ikke det store problem for uddannelsernes økonomi, hvis bare alle består, mener videnskabsminister Helge Sander. Socialdemokraterne kalder udsagnet en uddannelsespolitisk falliterklæring


 18 procent færre optagne på naturvidenskab og humaniora. 11 procent færre på samfundsvidenskab. Og 20 procent færre på professionsuddannelserne. 
Antallet af nye studerende på de videregående uddannelser er dalet drastisk på en række uddannelser. Derfor var videnskabsminister Helge Sander og undervisningsminister Bertel Haarder mandag kaldt i åbent samråd.
De to ministre bebudede en undersøgelse af, hvorfor langt færre unge i år er blevet optaget på en uddannelse. Skærpede optagelseskrav til en lang række universitetsuddannelser, gymnasiereformen og et arbejdsmarked, der mangler hænder, er hidtil blevet brugt som mulige forklaringer, men det skal altså undersøges nærmere. 
Spørgsmålet fra flere af oppositionens uddannelsesordførere gik på, hvilke konsekvenser det vil få for uddannelserne, når de på grund af det lave optag får færre midler til undervisningen. Bekymringen over uddannelsesinstitutionernes økonomi blev affejet af de to ministre med et argument om, at uddannelserne ikke får tildelt penge ud fra, hvor mange de optager, men hvor mange der består eksamener. 
Helge Sander mente, at de skærpede adgangskrav til en lang række uddannelser, vil øge antallet af studerende, der består eksamen.
"Spørgsmålet om, hvorvidt årets optag vil gå ud over undervisningens kvalitet, er ikke interessant, for jeg forventer ikke, at uddannelsesaktiviteten vil falde," sagde videnskabsministeren. 
Flere af oppositionens uddannelsesordførere undrede sig over den konstatering.
"Påstår I, at det lave optag ikke vil have økonomiske konsekvenser for uddannelserne?" spurgte Enhedslisten Johanne Schmidt-Nielsen.
Helge Sander svarede, at det lave optag selvfølgelig vil få indflydelse på universiteternes økonomi. Han tror dog ikke, at det vil få alarmerende konsekvenser. 
"Hvis alle, der er blevet optaget, består eksamen, så vil universiteternes budgetter kun blive to procent mindre," lød ministerens regnestykke.
Sidste år droppede hver femte studerende imidlertid ud af deres studier, og Helge Sander mener derfor, at universiteterne må sætte alle kræfter ind på at holde bedre på de studerende.
Falliterklæring
Et af de universiteter i landet, der er allerbedst til at få de studerende til at gå til eksamen, er Aalborg Universitet (AAU). Rektor på AAU, Finn Kjærsdam, tror dog ikke på, at de skærpede adgangskrav vil betyde mindre frafald. Adgangskravene har nemlig samtidig betydet, at universiteterne bliver nødt til at optage studerende med langt lavere karakterer end hidtil.
"Problemet er, at vi først kan sige med sikkerhed, hvad det her kommer til at betyde om et år, når de nye studerende skal til eksamen, men jeg tror ikke på, at de her krav vil betyde mindre frafald," siger Finn Kjærsdam.
Socialdemokraternes uddannelsesordfører Christine Antorini ryster også på hovedet af ministerens regnestykke. 
"Årets optag viser, at regeringens uddannelsespolitik har spillet fallit. Alligevel afviser begge ministre den her udvikling med, at det bare er en krusning på overfladen, men det er jo syvende år i streg, at optaget til de store velfærdsuddannelser (lærer, pædagog, sygeplejerske, red.) falder," siger Christine Antorini, der er åben over for at se på uddannelsernes finansiering via det såkaldte taxametersystem. 
Antorini mener, at de økonomiske problemer, som det faldende optag vil give, måske kan løses ved at bruge nogle af de mange millioner til at få flere i uddannelse fra Globaliseringspuljen. De står nemlig ubrugte hen, fordi der rent faktisk er færre, der er kommet i uddannelse.


