Har de narret Per Ørum Jørgensen?
Der er mere politik, end der er indhold i den landbrugsaftale, som Per Ørum Jørgensen fik som betaling for at støtte regeringens grænseaftale, mener fagfolk inden for landbruget. Men vi har fået understreget noget, vi var i gang med i forvejen, siger Venstres landbrugsordfører


 »Jeg tror, de har narret Per Ørum,« siger miljødebattør Kjeld Hansen, når han kigger på den nye landbrugsaftale, som Per Ørum Jørgensen (KD) er blevet betalt med for at få regeringens puslespil om 2020-planen til at gå op.
Normalt er Kjeld Hansen ikke bleg for at kritisere ny støtte til landbruget, men han har svært ved at se, hvilken forskel aftalen skulle gøre.
»Jeg tror ikke, det bliver til noget,« siger Kjeld Hansen blandt andet om en ny låneordning for unge landmænd, som der er lagt op til i aftalen, men ikke truffet endelig beslutning om.
I den anden ende af kritiker-koret står foreningen Bæredygtigt Landbrug, der bestemt ikke plejer at være enige med Kjeld Hansen. Men direktør Vagn Lundsteen betegner den nye aftale som »fugle på taget«.
»Per Ørum er blevet lovet en masse, men jeg ved ikke, hvor meget han har på papir,« siger Vagn Lundsteen, der hellere havde været aftalen foruden.
Selve aftalen, som den kan læses på Finansministeriets hjemmeside, består af ét A4-ark med fire punkter. Og selv om cheføkonom Hans Fink fra LRØ Landbrugsrådgivning generelt er positivt stemt over indholdet, erkender han, at det mest er et håb.
»Når man bare har én side at forholde sig til, så kan man lægge den tolkning i det, som man vil, for der står reelt ikke ret meget. Men i og med at det er en del af en større politisk studehandel, eller forlig, så håber jeg, at der også er noget vilje bag det her,« siger Hans Fink.
Selv fastholder Per Ørum Jørgensen, at han har fået masser af indrømmelser som betaling for sit 'ja' til regeringens omstridte grænseaftale.
»Man skal nok være københavner for at mene det modsatte. De her forslag kommer direkte fra landbruget,« siger han
En understregning
Ét af elementerne i aftalen, som Per Ørum Jørgensen har fremhævet, er en ny ordning om statsgaranti for lån til unge landmænd. Den nuværende ordning udløber ved årsskiftet, som det allerede er vedtaget, og nu lægger den nye aftale op til en ny ordning:
»Samtidig er der igangsat en undersøgelse af mulighederne for fortsat at hjælpe yngre jordbrugere med at etablere sig via en selvfinansierende ordning,« står der i aftaleteksten.
Der er ikke sat dato på, hvornår en eventuel ny ordning skal træde i kraft, men Per Ørum Jørgensen tolker teksten som et klokkeklart tilsagn:
»Den forpligtelse, der ligger i aftalen, er, at der inden årets udgang skal være en ny ordning til erstatning for den gamle. Det er der slået søm i nu,« siger han.
Venstres landbrugsordfører Erling Bonnesen er ikke helt så skråsikker, for man er endnu i analyse-fasen af en ny ordning, og det var man allerede inden den nye aftale, siger han.
»Det er, skal vi kalde det, en understregning af det arbejde, som Per Ørum har fået med. Man er jo i gang med det, for vi er stort set alle sammen enige om det,« siger Erling Bonnesen.
Et andet element i aftalen er, at de nye vandplaner ikke skal medtage kunstige vandløb, der »ved en fejl er blevet klassificeret som et naturligt vandløb«.
»Den er næsten gratis at fyre af,« siger cheføkonom Hans Fink med henvisning til, at der næppe var nogen fortalere for at medtage fejl i vandplanerne.
'Ring til landbruget'
Det fjerde og sidste punkt, som også er aftalens  hovedpunkt, har han imidlertid sværere ved at forklare. Her står der, at landbruget har adgang til de op mod 10 milliarder kroner risikovillig kapital, som der blev indgået aftale om i finansloven i januar. Planen fra finansloven er at oprette en række fonde under Dansk Vækstkapital, der skal investere pengene i nye og mindre virksomheder.
»Fondene kan investere i alle brancher,« står der på Dansk Vækstkapitals hjemmeside.
I den nye aftale står der:
»Parterne noterer sig, at fondene vil kunne foretage investeringer i landbruget og fødevareerhverv ud fra samme kriterier, som vil gælde for andre dele af erhvervslivet.«
I den statslige Vækstfonden, der er sekretariat for Dansk Vækstkapital, kan de ikke forklare, hvad det nye i aftalen er, og henviser til Økonomi- og Erhvervsministeriet. Det samme gør Finansministeriet. Efter to dages kontakt med Økonomi- og Erhvervsministeriet lyder mail-svaret: »Vi har ikke kommentarer til aftalen.«
Ifølge Per Ørum Jørgensen var landbruget imidlertid udelukket fra den risikovillige kapital før den nye aftale.
»Hvis du ringer og spørger Landbrug & Fødevarer, kan de forklare dig, hvordan det hænger sammen,« siger Per Ørum Jørgensen med henvisning til landbrugets interesseorganisation.
Hos Landbrug & Fødevarer mener direktør Claus Søgaard-Richter heller ikke, at landbruget har haft adgang indtil nu.
»Det var uafklaret, om man kunne gøre det her på landbrugsområdet, og det har man så fundet ud af nu,« siger han.
Erling Bonnesen (V) kan ikke på stående fod forklare, hvad der var uafklaret, og om der er noget nyt i Per Ørum Jørgensens aftale.
»Det er jo lidt som øjnene ser det. Vi er meget enige i at give adgang til risikovillig kapital i landbruget. Det er nok lige så meget den politisk markering, at han med det 90. mandat siger, at det vil han også have. Så tak til Per Ørum for opbakning til, at vi nu med sikkerhed får arbejdet videre med det,« siger Erling Bonnesen.

