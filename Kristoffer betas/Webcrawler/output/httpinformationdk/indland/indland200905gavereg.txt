'Gaveregnen og fadbamserne skal frem i lyset'
Selv om SF's Anne Baastrup erkender at være 'nervøs' ved at regulere offentlighedsloven, så støtter hun statsministerens lovforslag 212 om at undtage ministerkalendere fra aktindsigt. Den nye ordning vil til gengæld gøre lobbyisme og skattebetalte fadøl mere synlige, forventer hun
Ifølge SF-s retspolitiske ordfører Anne Baastrup er SF med i aftalen mellem regeringen og fire af Folketingets partier om den såkaldte -ny åbenhedsordning- for at forhindre skjulte forsøg på lobbyisme og skattebetalt fråds


 Der var jo sagerne med Brian Mikkelsens briller, Lene Espersens barnestol og gallakjole, Bendt Bendtsens jagtrejser, Flemming Hansens golfture. Og var der ikke også noget om Lars Løkke Rasmussens skattebetalte voksenfilm og fadøl samt Claus Hjort Frederiksens hollandske speedwaybilletter?
Ifølge SF's retspolitiske ordfører Anne Baastrup er den slags mere eller mindre skjulte forsøg på lobbyisme og skattebetalt fråds ikke længere noget, som ministrene kan dølge i gråzonen mellem de officielle repræsentative opgaver og deres privatliv. 
At opnå det har for Anne Baastrup været den væsentligste årsag til, at SF er med i aftalen mellem regeringen og fire af Folketingets partier om den såkaldte "ny åbenhedsordning", hvorefter ministrene af egen drift hver måned skal oplyse om deres repræsentationsudgifter, udgifterne til tjenesterejser og modtagne gaver samt repræsentative opgaver. 
Modydelsen er så, at ministrenes kalendere med lovforslag 212 undtages fra aktindsigt, hvilket har ført til voldsom kritik fra bl.a. de journalister, der har konkrete erfaringer med at kigge ministrene efter i kalenderen. Den hast, hvormed L 212 skal gennemføres, har også vakt opmærksomhed.
Retskrav forsvinder
"Grunden til, at Lars Løkke Rasmussen vil have den ordning lige nu, er, at han ikke har kunnet overskue endnu en lang sommer, hvor ministrene kunne boltre sig i gratis speedwaybilletter," vurderer Anne Baastrup. 
- Hvordan i alverden kan SF støtte et lovforslag om at forringe mulighederne for aktindsigt?
"Min overvejelser har været: Hvad gør svenskerne? Og i verdens mest åbne land er ministrenes kalendere altså ikke underlagt offentlighed. Når realiteten samtidig er, at ministrenes kalendere reelt er opdelt i to eller tre, alt efter om det er private aktiviteter eller ministeraktiviteter, så tror jeg alt i alt, at den nye ordning vil være en forbedring, fordi ministrene nu er forpligtede til at offentliggøre alle gaver og repræsentationsudgifter."
- Kan vi så regne med, at alt kommer frem?
"Hvis du inviterer en minister på jagt, og du efterfølgende kan se, at ministeren ikke oplyser det, så vil der være indirekte kontrol fra gavegiver."
- Hvorfor skulle en lobbyist være interesseret i at afsløre ministeren?
"Gavegiveren vil jo gerne have en oplevelse af at være i fint selskab. Og det er præciseret med syvtommersøm, at når der er tale om gaver, så skal det offentliggøres."
- En række nuværende og tidligere ministre har haft svært ved at oplyse det?
"Vi må forvente, at de folk, som ifølge statsministeren er gode nok til at sidde i regering, at de også ved, hvad en gave er. Ellers hører alting jo op."
- Men det har jo været svært især for konservative ministre at skelne?
"Det har aldrig før været et krav, at det skulle stå på en hjemmeside, hvis man som minister modtog en gave, så hvis ministrene ikke forstår det, så har statsministeren et kæmpeproblem."
- Hvis L 212 vedtages, så har offentligheden ikke længere et retskrav på indsigt?
"Som udgangspunkt er ministrenes kalendere et internt dokument, og der er stribevis af undtagelser, f.eks. om lovforberedende arbejde eller om privatlivet, så jeg tvivler meget på, at journalister i dag ville få særlig meget ud af at søge aktindsigt i kalenderne. Det meste vil være streget over, fordi det er omfattet af undtagelserne. Der vil være et hul, og så vil der stå: privat kalender."
Skyd et rådyr
"Grunden til, at det var så svært i Økonomi- og Erhvervsministeriet, var jo, at de i starten ikke kunne forstå, at det at skyde rådyr på andres regning var en gave."
- Med den eksisterende ordning er der mulighed for at klage til Ombudsmanden, hvis man er uenig i overstregningerne. Den mulighed forsvinder også?
"Fuldstændigt rigtigt. Men nu bliver det sådan, at hvis en minister modtager en gave, så er de forpligtet til både at oplyse det på hjemmesiden og opgive det til Skat. Og gør man ikke det sidste, så er det skatteunddragelse, og så læner man sig op af en straffesag. I den aftale, vi er med i, er begrebet 'gave' foldet helt ud. Man kan ikke længere være i tvivl om, hvad der er en gave. Og hvis det omvendt betragtes som en repræsentativ opgave for en minister at skyde rådyr, så skal det også oplyses på hjemmesiden. Så jeg tror, at det bliver et fremskridt i forhold til åbenhed, selv om jeg selvfølgelig er nervøs ved at regulere i offentlighedsloven."

