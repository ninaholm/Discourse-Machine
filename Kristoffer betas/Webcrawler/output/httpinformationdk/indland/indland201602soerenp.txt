Søren Pind: Amerikansk fly der landede i Danmark skulle angiveligt hente Snowden
Justitsminister Søren Pind oplyser, at amerikansk fly, der landede i Københavns Lufthavn, angiveligt skulle bruges til at hente whistlebloweren Edward Snowden. Han erkender samtidigt også, at han har givet »ikke dækkkende« oplysninger til Folketingets Retsudvalg
 »Jeg må konstatere, at min besvarelse ikke var dækkende,« oplyser justitsminister Søren Pind nu


 Justistminister Søren Pind erkender nu, at et amerikansk fly, der fik landingstilladelse i Københavns Lufthavn i juni 2013, var der for angiveligt at hente den amerikanske whistleblower Edward Snowden. Det skulle ske såfremt han blev udleveret fra Rusland eller et andet land.
Det skriver han i et svar til Folketingets Retsudvalg. Søren Pind erkender i samme omgang at have givet utilstrækkelige oplysninger til udvalget i forbindelse med et samråd tidligere på ugen.
»Jeg må konstatere, at min besvarelse ikke var dækkende på dette punkt. Jeg er således efterfølgende blevet opmærksom på, at det af baggrundsmaterialet til besvarelse af spørgsmålet fremgår, at formålet med flyets tilstedeværelse i Københavns Lufthavn angiveligt har været at have mulighed for at kunne transportere Edward Snowden til USA, såfremt han måtte blive udleveret fra Rusland eller et andet land,« skriver Søren Pind i svaret til Folketinget.
Hele aktindsigten kan ses her på Den Fri: https://www.denfri.dk/wp-content/uploads/2016/01/Aktindsigt_Snowden_Kofod.pdf
Svaret fra Søren Pind til Folketingets Retsudvalg: http://www.ft.dk/samling/20151/almdel/reu/bilag/163/1596061.pdf

