CEPOS: V-regeringen lægger op til lavt reformtempo
Det bliver vanskeligt for den nye Venstre-regering at gennemføre reformer, der øger arbejdsudbuddet. Den lækkede rapport fra Dagpengekommissionen viser, hvor svært det bliver, mener tre tænketanksøkonomer


 Siden 2009 har det store tema i den økonomiske politik været at øge arbejdsudbuddet og få flere danskere i beskæftigelse.
I regeringsgrundlaget bebuder Venstre, at regeringen vil »videreføre reformpolitikken«.
Men det bliver svært for Venstre at gennemføre nye reformer, der øger arbejdsudbuddet i samme størrelse, som det er sket under de seneste to regeringer.
»Det er klart, at i takt med at man har taget de mere lavt hængende frugter, så bliver det sværere, og de politiske omkostninger bliver højere,« siger Jens Hauch, der er vicedirektør i tænketanken Kraka.
De foreløbige beregninger fra Dagpengekommissionen, som blev omtalt onsdag, viser, hvor svært det kan blive for regeringen, mener Mads Lundby Hansen, cheføkonom i CEPOS.
»Dagpengemodtagere er de mest arbejdsmarkedsparate modtagere af overførselsindkomst, vi overhovedet har,« siger han. Alligevel viser Dagpengekommissionens beregninger, at beskæftigelsen kun vil blive øget med mellem 0 og 1.300 personer i de tre dagpengemodeller, som kommissionen arbejder med.
Hvis Venstre ikke på dagpengeområdet kan øge arbejdsudbuddet mere, så bliver det svært at fortsætte det reformtempo, der er set i de seneste fem-seks år, mener han.
Lavt reformtempo
Frederik I. Pedersen, chefanalytiker i Arbejderbevægelsens Erhvervsråd, vurderer, at politikerne efterhånden har »været hele raden rundt« og »lavet rigtig mange arbejdsudbudsreformer igennem rigtig mange år«.
»For os at se er der ikke grund til at lave store reformer, der øger antallet af hænder på arbejdsmarkedet, når vi ser frem mod 2020,« siger Frederik I. Pedersen.
»Vi er meget mere bekymrede for, om de hænder, der kommer ud på arbejdsmarkedet, har de rigtige kvalifikationer.«
Under Lars Løkke Rasmussens første periode i statsministeriet fra 2009 til 2011 blev arbejdsudbuddet øget med 80.000 personer. Under Helle Thorning-Schmidt blev arbejdsudbuddet øget med yderligere 30.000 personer.
Mads Lundby Hansen mener, at den nye Venstre-regering i sit regeringsgrundlag lægger op til et meget lavere reformtempo end både den tidligere VK-regering og SR-regeringen.
Hvis man lægger alle tiltagene i Venstres regeringsgrundlag sammen, så vil det øge arbejdsudbuddet i størrelsesordenen 10.-12.000 personer, vurderer han.
»Det peger umiddelbart ikke i retning af et højt reformtempo.«
Ingen reformmål
Finansordfører i Venstre, Jacob Jensen, forklarer, at når regeringen skriver, at den vil »videreføre reformpolitikken«, så dækker det over en meget enkel ambition:
»Flest mulig skal i arbejde. Og jo længere vi kan komme i den retning, jo bedre er det,« siger han.
Siden 2001 har alle regeringer i deres regeringsgrundlag haft et mål for, hvor meget arbejdsudbuddet skal øges. Helle Thorning-Schmidt havde i sit regeringsgrundlag også et mål for, hvor meget produktiviteten skulle bidrage til at løfte velstanden i 2020. Men i det nye regeringsgrundlag fra Venstre er der ingen konkrete mål for den økonomiske politik. Og Jacob Jensen vil ikke sætte et mål for, hvor meget reformerne skal bidrage til at øge beskæftigelsen eller væksten.
»Et mål skal give en eller anden form for mening. Når vi er 34 mandater i en regering, så er der rigtig mange andre interesser i Folketinget. Hvor langt vi kan komme afhænger af, hvad de andre partier, der skal være med til at danne et flertal, vil være med til,« siger Jacob Jensen.
Derfor mener han ikke, at man kan afkræve Venstre et præcist svar på, hvad partiets reformambitioner er.
Han forstår heller ikke, hvordan Mads Lundby Hansen kan regne sig frem til, at regeringsgrundlaget maksimalt vil give et øget arbejdsudbud på 10.-12.000 personer. »At han kan regne på noget, som vi ikke en gang selv har sat detaljer på, det synes jeg er flot,« siger Jacob Jensen.

