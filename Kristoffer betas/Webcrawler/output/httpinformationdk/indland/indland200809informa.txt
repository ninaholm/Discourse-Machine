Information – Danmarks grønne mediehus
– eller i hvert fald grønnere. Den mindst ringe har taget de første søgende skridt på en lang vandring mod også at blive mindst ringe, når det handler om miljø- og klimabelastningen ved det at lave avis


Da Børge Outze, dette dagblads grundlægger, i 1945 fik nedfældet vedtægterne for avisen, stod det centralt, at »Information skal redeligt informere om modstridende synspunkter i det offentlige liv og skal påtale uoverensstemmelser mellem tale og gerning.«Det er stadig kernen i vores selvforståelse: At afsløre, når folk med indflydelse på verdens gang siger ét og gør noget andet.Outze skrev også, at avisen skal »arbejde for demokrati og frihed og for forståelse og samfølelse mellem mennesker og samfund, herunder også for demokrati og samarbejde på Informations egen arbejdsplads.«I 1945 var ordet ’bæredygtighed’ ikke opfundet. Eller betød noget andet. Men mon ikke Outze havde tænkt det med, hvis verden dengang havde balanceret så tæt på små og store økologiske sammenbrud som nu? I hvert fald står der i avisens nugældende handlingsplan:»Information vil en bedre verden, Information vil lige muligheder, demokrati og bæredygtighed.«Så her står vi. Vi skal påtale uoverensstemmelse mellem tale og handling. Og virke for bæredygtighed. Måske tiden er inde til at bringe orden i eget hus.Med alt det, vi bringer om klimaet og den grønne revolution kunne det nok være på sin plads at skabe overensstemmelse mellem det, vi skriver, og det vi gør. At bringe bæredygtigheden inden for murene.Så det har vi besluttet: At starte vandringen der kan gøre Information til Danmarks grønne bladhus. Eller som første mål: et grønnere bladhus.Medievirksomheder er ikke særlig miljøvenlige. Vi bruger strøm til computere, servere, printere, kopimaskiner, lamper, kaffemaskiner m.m. Vi kører Danmark rundt og flyver atmosfæren tynd. Vi varmer store kontorlokaler op. Vi bruger masser af papir til at printe internettets velsignelser ud. Og så køber vi os ude i byen til tryk og distribution af avisen. Alt sammen med til at give Information en anseelig økologisk rygsæk.Hvad CO2-belastning af atmosfæren angår har FN’s Klimapanel sagt, at hvis den globale temperaturstigning ikke skal overskride den opvarmning, hvor risikoen for ukontrollable ’runaway-processer’ bliver ubehagelig stor, så skal væksten i udledninger stoppe i 2015 og de globale udledninger derefter bringes ned med 50-85 pct. inden 2050. For Danmark er kravet mindst 85 pct.Hvis også Informations klimabelastning om fire årtier skal være reduceret til 15 pct., får vi nok at se til. Derfor går vi i gang.Kig os i kortene»At tænke bæredygtighed ind i en virksomheds drift er ikke bare et spørgsmål om at finde en moderigtig måde at brande sig på,« siger Informations administrerende direktør Morten Hesseldahl.»En ordentlig miljøstrategi er først og fremmest funderet på sund fornuft og solide økonomiske argumenter. At det så her ud over giver en sjælden sikker fornemmelse af, at man også moralsk har fat i den lange ende, er en behagelig følgevirkning.«Vores grønne strategi skal handle om fire ting:• Energiforbrug og klimapåvirkning• Vandforbrug• Papirforbrug• Grønne indkøbNår det gælder klimabelastning, tyder vore beregninger på, at Information er ansvarlig for ca. 270 ton CO2 om året, rejser medregnet. Da vi er 83 ansatte, indebærer det en udledning på godt tre ton CO2 pr. næse. Det skal ned.Ideerne bobler, og foreløbig har vi sat ét officielt mål: Vi har indgået en Kurveknækker-aftale med Elsparefonden. Den går ud på, at vi inden 2011 skal reducere elforbruget på 187.000 kilowatt-timer årligt med 10 pct. Mod dette løfte får vi vejledning, informationsmaterialer og sågar en elsparekuffert fra Elsparefonden.Vi kan dertil gå ind på hjemmesidense-elforbrug.dkog følge Informations faktiske forbrug time for time, måned for måned. Som en kollega sagde: »Det er som at kigge ind ad nøglehullet«: Når rengøringen møder om natten, kan man se elforbruget hoppe lidt op. Og når vi trætte efter en lang dags slid i avisens tjeneste slæber os ned af trapperne, kan man følge, hvordan også elforbruget fra computere og kontorlamper trapper ned.Faktisk kan du som læser holde øje med os ved at gå ind på samme hjemmeside og lede dig frem til graferne for Information. Ja, man kan sammenligne elforbruget hos hele 1.436 arbejdssteder, der er tilmeldt ordningen. 70 af dem har indgået en Kurveknækker-aftale.Den lyse ideHvordan vi skal nå vores mål, grubler vi nu over. For nogen tid siden rejstes en diskussion på gangene om elsparepærer.»Jamen, de giver et elendigt lys. Det kan jeg ikke arbejde ved,« sagde flere. Vi var andre, som fremholdt, at der i dag er 200 forskellige sparepærer, som alle er A-mærket af Elsparefonden. A-mærket er fondens garanti for god kvalitet.»Det er en myte, at A-pæren giver koldt og dårligt lys,« sagde vi som et ekko af Elsparefonden. Og i øvrigt betyder udskiftning af hver pære en CO2-besparelse på 50 kilo om året og en økonomisk besparelse på omkring 70 kr., fordi strømforbruget er lavt.Det overbeviste vist ikke alle skeptikere.Men nu har Leif Gram rykket. Gram er chef for serviceafdelingen og en praktisk mand, der ikke spilder tid med abstrakte diskussioner. Uset af alle har han de seneste uger vandret rundt og skiftet glødepærer ud, så der nu foreløbig sidder elsparepærer i 55 lamper.»Jeg har ingen reaktioner fået,« siger Leif Gram. Altså har ingen oplevet en forringelse af lyskvaliteten. Altså fortsætter vi. Indtil nu har afdelingen skiftet næsten 85 pct. af glødepærerne og dermed sparet klimaet for tre ton CO2.Og går man ind på se-elforbrug.dk og kigger, er det som om, der allerede er en svagt faldende tendens i Informations elforbrug. Vi er på vej.Med mellemrum vil Jørgen Steen Nielsen orientere om Informations vandring mod bæredygtighed. Om sejre og tilbageslag. Om diskussioner på de indre linjer om flyrejser, kildevand på flaske, smagen på økologisk kaffe, hvem der glemmer at slukke lyset og frådser med printerpapiret. Vi modtager gerne gode råd, ris og ros fra læserne
