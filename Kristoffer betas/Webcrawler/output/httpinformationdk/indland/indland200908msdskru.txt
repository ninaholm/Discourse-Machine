MSD's krumspring - blodtryksmedicin til børn
Medicinalvirksomheden Merck, Sharp & Dohme har testet blodtryksmedicin på børn, selv om børn ikke har brug for den slags. På den måde kan virksomheden forlænge sit patent og tjene millioner af kroner


Den 2. september burde patentet på det blodtrykssænkende præparat, Cozaar, være udløbet. Kopiprodukterne står allerede pakket i kasser, klar til at komme på markedet, men i 11. time har medicinalvirksomheden Merck, Sharp &amp; Dohme (MSD) fået forlænget sit patent på det virksomme stof, Losartan. MSD har nemlig testet medicinen på børn - og gør man det, kan man ifølge EU-regler få forlænget patentet med seks måneder.Dermed vil priserne være høje helt frem til 3. marts 2010 - og en millionregning for den dyrere medicin vil ende hos patienter og staten.KrumspringReglen om patentforlængelse er tænkt som en gulerod til de medicinalvirksomheder, der forsker i udvikling af medicin til børn. Imidlertid er højt blodtryk ikke et reelt problem blandt børn, og derfor virker det mystisk, mener Jens P. Kampmann, der er institutleder på Institut for Farmakoterapi under Sundhedsministeriet:»Generelt er reglen om, at man kan få patentet forlænget, når man tester på børn, udmærket. Men når det handler om blodtryksmedicin, så lyder det unægteligt som et patentkrumspring,« siger Jens P. Kampmann.Information beskrev i går, hvordan store medicinalvirksomheder gennem forskellige manøvrer forsøger at holde den billige kopimedicin væk fra markedet.Når et kopipræparat kommer på markedet, falder prisen i gennemsnit med 70 procent, så de store virksomhed-ers patentkrumspring betyd-er ekstraudgifter til patienter og staten på flere milliarder kroner.Alene produktet Cozaar omsatte i 2007 for 107 millioner kroner i Danmark. Så hvis prisen var faldet med 70 procent fra den 2. september, ville staten og patienterne have sparet omkring 37,5 millioner kroner, forudsat at salget svarer til 2007-niveau. I stedet ender de mange millioner nu hos MSD.Ingen grundAt der er tale om et patentkrumspring fra MSD's side, sandsynliggøres af Henrik Steen Hansen, der er medlem af Hjerteforeningens bestyrelse og overlæge på Hjertemedicinsk Afdeling ved Odense Universitetshospital. Han ser ikke nogen grund til at teste den slags medicin på børn:»Umiddelbart kan jeg ikke se, at der hos børn skulle være et behov for blodtryksnedsættende medicin,« siger han.Han har lavet en undersøgelse blandt 1.369 børn fra Odense-området - svarende til 81,5 procent af alle elever i 3. klasse i Odense - og ikke en eneste af dem havde pro- blemer, der vil kunne løses med blodtryksnedsættende medicin:»Jeg har aldrig oplevet, at det skulle være aktuelt for børn at få medicin mod forhøjet blodtryk. Hvis børn har forhøjet blodtryk, skyldes det som regel en anden sygdom, for eksempel en nyrelidelse - og så vil man behandle den lidelse i stedet for at symptombehandle med et produkt som Cozaar,« siger han.Kommer i en sen alderSamme opfattelse har overlæge ved Holbæk Sygehus og formand for Dansk Hypertensionsselskab, Hans Ibsen:»Det er bestemt ikke almindeligt, at børn har forhøjet blodtryk i en grad, hvor de skal have blodtryksmedicin for det,« siger han og uddyber:»Forhøjet blodtryk kommer med stigende alder, i 40-års-alderen er der cirka 10 procent, der har forhøjet blodtryk, og i 60-års-alderen er det omkring 40 procent,« siger Hans Ibsen.I en mail til Information skriver direktør for External Affairs hos MSD Anders H. Schiermer at:»Det er den Pædiatriske Komité, som hører under den Europæiske Lægemiddelstyrelse, EMEA, som godkender, hvilke præparater det er relevant at undersøge til børn og unge, og dermed hvilke præparater som potentielt kan få patentforlængelse.«Information ville gerne have haft en reaktion på kritikken om patentkrumspring og spurgt, hvorfor det overhovedet er relevant at teste blodtryksmedicin på børn, men Anders H. Schiermer ønsker ikke at stille op til et interview.
