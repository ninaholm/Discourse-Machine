Organisationer: Regler for tålt ophold bør ændres
Der bør være en grænse for, hvor længe man kan sidde på tålt ophold. Det siger de organisationer, der sammen med Ombudsmanden har undersøgt forholdene for udlændinge på tålt ophold
 Folketingets Ombudsmand offentliggjorde tirsdag en redegørelse, hvori han sætter spørgsmålstegn ved reglerne om tålt ophold. Redegørelsen bygger på to tilsynsbesøg på Center Sandholm Arkiv


 Folketinget børe ændre på loven om tålt ophold, så udlændinge ikke risikerer at sidde på ubestemt tid. Det siger organisationerne DIGNITY – Dansk Institut Mod Tortur og Institut for Menneskerettigheder, efter at Folketingets ombudsmand i sidste uge betegnede forholdene for personer på tålt ophold som så »belastende og begrænsende for grundlæggende livsførelse«, at der er behov for at »gennemtænke«, om reglerne bør lempes.
Udlændinge ender med at være på tålt ophold og dermed typisk være pålagt opholds- og meldepligt i Asylcenter Sandholm, hvis de dømmes til udvisning, men reelt ikke kan udsendes, eksempelvis fordi de risikerer forfølgelse i deres hjemland.
I dag er der ingen øvre grænse for, hvor længe en person kan være på tålt ophold, og der kan i teorien være tale om flere årtier.
Det er problematisk, mener blandt andet DIGNITY, der deltog i Ombudsmandens besøg på Center Sandholm.
»DIGNITY ønsker, at regeringen ændrer lovgrundlaget, så mennesker ikke skal leve under disse kummerlige forhold i årevis uden vished om, at der er en øvre grænse for, hvor lang tid de skal leve på tålt ophold. Hvis det efter fem eller ti år på tålt ophold fortsat er udsigtsløst at sende disse personer hjem, så er der ingen anden løsning end at give dem opholdstilladelse i Danmark. Den løsning har de fleste andre europæiske lande valgt,« siger Therese Rytter, der er chefjurist i DIGNITY.
Hun henviser til lande som Sverige og Tyskland, der har klarere regler for, hvor længe udlændinge kan være på tålt ophold.
Institut for Menneskerettigheder, der ligesom DIGNITY har deltaget tilsynsbesøget i Center Sandholm, bakker op om at fastsætte en grænse for, hvor længe en person kan være på tålt ophold.
»Vi synes, det er en god idé med en tidsgrænse. Det er afgørende, at man løbende vurderer sagerne, så man sikrer, man ikke kommer i strid med konventionerne i de enkelte sager,« siger seniorforsker Peter Vedel Kessing.
Tålt i 10 år
Folketingets Ombudsmand offentliggjorde tirsdag den redegørelse, hvori han sætter spørgsmålstegn ved reglerne om tålt ophold. Redegørelsen bygger på to tilsynsbesøg på Center Sandholm, som Ombudsmanden sammen med DIGNITY og Institut for Menneskerettigheder har gennemført.
Af de 25 udlændinge, som besøget vedrørte, havde tre været på tålt ophold i mere end 10 år, mens 12 havde været på tålt ophold i mellem fem og 10 år, og 10 i ca. tre år eller mindre.
Ifølge DIGNITY har livet tålt ophold alvorlige konsekvenser.
»Der er klare tegn på svær psykisk belastning hos nogle af dem på tålt ophold. Det gælder særligt de personer, som har været udsat for eksempelvis tortur. Nogle har alvorlige tegn på at have opgivet deres liv. De døjer med misbrug, manglende lyst til kontakt med deres nærmeste, har ingen motivation til de mest basale aktiviteter og har ind i mellem selvmordstanker,« konkluderer Jens Modvig, der som overlæge i DIGNITY deltog i besøget på Center Sandholm.
Tidsfaktoren
Netop tiden, man er på tålt ophold, er væsentlig, fordi det ifølge forarbejderne til loven med tiden kan blive vanskeligere at begrunde indgreb som opholds- og meldepligt.
Det var også tiden på tålt ophold, der i 2012 førte til, at Højesteret afgjorde, at den iranske mand Elias Karkavandi ikke længere skulle pålægges at tage ophold i Center Sandholm, fordi indgrebet efter flere år på tålt ophold var i strid med hans ret til at bevæge sig frit.
Alligevel har regeringen siden dommen afvist at justere på reglerne ved f.eks. at indføre en grænse for, hvor længe en udlænding kan sidde på tålt ophold.
I stedet vurderer myndighederne sagerne hvert halve år for at afgøre, om det stadig er proportionalt at pålægge de enkelte personer opholds- og meldepligt.
Denne vurdering handler dog kun om indgrebet i retten til bevægelsesfrihed. Men de samlede forhold, som personer på tålt ophold lever under, kan også være i strid med en anden menneskerettighed, nemlig forbuddet mod nedværdigende behandling. Det skriver Ombudsmanden i sin redegørelse, og det er både DIGNITY og Institut for Menneskerettigheder enige i.
»Det er vores vurdering, at når man kigger på de samlede vilkår for disse personer, kan der i visse tilfælde være tale om umenneskelig eller nedværdigende behandling, og det er i strid med FN’s Torturkonvention og Den Europæiske Menneskerettighedskonvention,« siger Therese Rytter.
Samme opfattelse har Peter Vedel Kessing fra Institut for Menneskerettigheder.
»Vores opfattelse er, at der er en risiko for, at de her meget restriktive forhold over tid kommer i strid med konventionerne. Der er nogle, der har siddet der i rigtig mange år under nogle meget restriktive forhold. For nogles enkeltpersoners vedkommende kan det være i strid med konventionerne,« siger han.

