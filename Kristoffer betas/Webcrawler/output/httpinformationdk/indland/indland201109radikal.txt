'Jeg er radikal'
Liberal Alliances formand, Anders Samuelsen, vil gerne frabede sig at blive kaldt ultraliberalist. Han er ligeglad med minimalstaten, vil ikke skære i SU'en og vil heller ikke forklare, hvor langt de liberale logikker rækker
Anders Samuelsen vil ikke kaldes ultraliberalist.


 Liberal Alliances formand, Anders Samuelsen, har en whiteboard-tavle hængende på sit kontor. På den har han tegnet en model, som forklarer, hvordan lavere skat vil resultere i mere velfærd, der kan fordeles på en ny, smart måde.
Det ser så logisk ud, og det er det også, når Samuelsen selv skal forklare det; jo mindre skat, jo mere vækst, og jo flere skattekroner kan der generes i sidste ende. Derfor er partiets absolutte hovedparole, at skatten skal sænkes til maksimalt 40 procent, mens selskabsskatten skal halveres fra 25 til 12,5 procent.
Du siger, det vil virke, hvis man sænkede skatten til 40 procent – hvorfor så ikke sænke den til 30 procent?
»Kan du ikke høre, at de spørgsmål, du stiller allerede lyder så vilde? Maks. 40 procent er ... det er helt vildt,« svarer Anders Samuelsen og giver sig med tegnsprog til at skitsere endnu en model.
Med hænderne former han det sted, hvor den politiske debat foregår. Et stykke til højre for den placerer han Liberal Alliance, der med sit forslag om 40 procent i skat udfordrer den gængse dagsorden. At placere sig endnu længere uden for den ville ikke give nogen mening, lader han forstå.
Radikal
I 2007 stod Samuelsen frem som en af stifterne af Ny Alliance. Men sådan set har han ikke ændret syn på den økonomiske politik, siden han var folketingsmedlem for Radikale Venstre.
»Da jeg var i den radikale folketingsgruppe, lavede jeg et skatteudspil, der hed maks. 40 procent dog med topskat for folk, der tjente over 500.000. Det sidste var et kompromis, for jeg ville gerne have fjernet den helt. Det har jeg så mulighed for at sige nu.«
Hvad er forskellen på jeres og de radikales økonomiske politik så i dag?
»De radikale tror, at hvis man giver tilskud til energirenoveringer, så løser vi den finansielle krise i Danmark. Det er bare ikke rigtigt. De må acceptere, at skattesystemet skal ændres noget mere, end det de ligger op til. Det er ikke, fordi man laver en lille justering, at vi pludselig bliver et rigt samfund. De har også flyttet sig meget fra dengang, hvor jeg var der. Men der er mange ting, vi er enige om. De vil bare aldrig antyde, at man vil sænke skattetrykket. Derfor vil de lette skatten på arbejde og samtidig hæve boligskatten. De er bange for anklagen om, at de ikke er sociale nok.«
Men kan du ikke forstå, at vælgerne ser velfærdssystemet som en kage, I fordeler. Hvis den kage bliver mindre, må nogle få et mindre stykke kage, og så ser det mindre socialt ud?
»Det er rigtigt. Det billede bliver vi påduttet. Men det er ikke pointen. Sagen er, at alle bortset fra Enhedslisten er enige om, at hvis vi øger skatten, så bliver kagen mindre, fordi Danmark mister konkurrenceevne. Derfor må tilfældet også være, at hvis man sænker skatterne, så øges konkurrencevenen, og så vokser kagen. Der kommer flere arbejdspladser, og det er sjovere at få 40 pct. af 100 mia. end 60 pct. af 10 mia. «
Men hvis det er så logisk, hvorfor siger du så ikke, at det ville være sjovere at få 30 pct. af endnu flere milliarder?
»Det kan også godt være. Men du får mig ikke ud i at sætte de tal på. Jeg har set, hvordan det gik med Joachim B. Olsen. Det gider jeg ikke. Den måde at tale visioner på fungerer ikke i en endimensional verden, som den jeg lever i med medier og journalister. De vil sige det samme som dig jo mindre tal, jo mindre socialt.«
Hvad mener du om tanken om en minimalstat?
»Det bliver ikke i min tid, så hvorfor skulle jeg bruge mit liv på det? Jeg kan bidrage med at sikre, at der er tilstrækkeligt gode rammer om vores erhvervsliv, så de kan tjene tilstrækkeligt mange penge og skabes tilstrækkeligt mange arbejdspladser, så det giver mening at trække noget skat fra dem, så vi har råd til dem, der har behov.«
Kejserens nye klæder
I din ideelle verden, hvor mange penge får en kontanthjælpsmodtager så?
»Det har jeg ikke noget svar på. Jeg vil ikke ud i det der.«
Hvorfor ikke?
»For hvis jeg siger et tal, så siger Villy Søvndal, at han er mere social og byder 500 over. Men hvad er det udtryk for?«
I må have gjort jer tanker om det. SF vil gerne give folk mere end de har i dag. Hvad mener du, de skal have?
»De skal have så meget, at de har mulighed for at leve en fornuftig tilværelse, men stadig er motiveret for at gå ud og søge et arbejde. Jeg har ingen ambitioner om, at folk skal ned på et lavt niveau.«
Hvad med antallet. Har du en idé om, hvor mange der må være på overførselsindkomster?
»Det kan man ikke sætte tal på.«
Er der for mange i dag?
»Ja, det er der, når mange af førtidspensionisterne selv tror på, at de kunne yde et bidrag, og når dem på efterløn også kunne. Vi er et land, som er ekstremt udsat, når der er flere uden for arbejdsmarkedet end indenfor. Og når halvdelen af dem, der er i arbejde, er offentligt ansatte. Så er vi nede på et meget lavt tal for dem, der producerer det, vi skal leve af.«
Hvad med SU?
»Det eneste, vi vil ændre dér, er at gøre det muligt for folk at tjene det, de vil, ved siden af.«
Hvorfor skal vi forsørge de studerende, når mange andre lande klarer sig fint uden SU?
»Vi er ikke imod velfærdssamfundet, må du forstå. Vi mener, det er fornuftigt, at vi støtter folk, der gerne vil tage en uddannelse. Det er en investering, og det er udtryk for en social retfærdighed, selv om det ikke bryder med den sociale arv.«
Du vil ikke sætte tal på dine tanker – men har du ikke en ideologisk vision, som går længere end det, I har fremlagt?
»At lave en vision om til et tal giver ingen mening. Jeg har en vision om et samfund, hvor tilstrækkeligt mange kan udleve deres drømme og leve et godt liv. Alt det kan socialdemokrater, radikale og liberale blive enige om. Vi er bare uenige om metoderne.«
Både DF og Enhedslisten har nedtonet deres systemkritik. I er de sidste reelle protestparti. Hvordan oplever du det, når du møder vælgerne i valgkampen?
»Jeg betragter os ikke som et protestparti. Men danskerne kan rigtig godt lide drengen i Kejserens Nye Klæder. Men han var ikke nogen protestfyr. Han fortalte bare sandheden og sagde, hvordan det virkelig så ud. Så blev han drillet. Men danskerne kan også godt lide historien om David mod Goliath. Man bliver ved, og går ned, og kommer tilbage. Man laver comeback. Vi vandt ikke bare EM i fodbold. Vi kom ind direkte fra badeferie og vandt. Det gjorde sejren endnu bedre.«

