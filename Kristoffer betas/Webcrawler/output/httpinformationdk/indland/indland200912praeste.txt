Præster siger nej til at skille stat og kirke
Over to tredjedele af folkekirkens præster ønsker ikke stat og kirke adskilt, viser ny undersøgelse. Præsterne frygter, at en adskillelse vil udgøre en trussel mod samfundets sammenhængskraft, men eksperter påpeger, at det snarere er frygt for at miste jobbet, der får præsterne til at foretrække statskirken
Folkekirken er nært knyttet til staten, og sådan skal det fortsætte, mener et flertal af kirkens præster. Her deltager dronning Margrethe, prins Henrik, kronprins Frederik og kronprinsesse Mary i en mindegudstjenesten i Holmens Kirke den 5. september til ære for faldne danske soldater i international tjeneste.


 Folkekirkens præster vil gerne forblive viet med staten. 69 procent af landets præster foretrækker, at kirke og stat ikke bliver adskilt, viser en ny undersøgelse blandt 700 præster foretaget af Dagbladet Information.
Kun 14 procent af de adspurgte præster går ind for en kirke uafhængig af staten. Ifølge flere præster er staten nemlig en garanti for en fri kirke.
»Kirkens bånd til staten gør, at jeg har ytringsfrihed som præst. Uden staten ville kirken skulle overleve på samme vilkår som andre organisationer, og man ville kun fokusere på økonomien. Det ville betyde en topstyret kirke, mundkurv til præsterne og en befolkning, der ikke kunne relatere til kirken,« mener Jan Brogaard, præst i Lillevorde Sogn.
Susanne Føns Lomholt, præst i Ballerup Sogn, peger også på, at kirkens tilknytning til staten sikrer en tæt forbindelse til befolkningen.
»Jeg er bange for, vi ville lide et kulturtab. Kirken ville hurtigt blive reduceret til at være et ceremonisted, man ville benytte efter lyst, og dermed ville vores trosgrundlag forsvinde sammen med sammenhængskraften i vores samfund.«
Ifølge professor i teologi ved Aarhus Universitet Svend Andersen er præsternes 'positive' tilgang til staten primært et udtryk for, at de frygter for deres job.
»De frygter for det daglige brød på bordet, deres lønsedler, deres levegrundlag. Staten giver præsterne en økonomisk tryghed, og ligesom alle andre er de bekymrede for sikkerheden i deres job, hvis de skal have ny arbejdsgiver,« vurderer han.
Et fremmedelement
Lektor i praktisk teologi ved Københavns Universitet Hans Raun Iversen bakker op:
»De fleste præster har ikke oplevet andet end at være tjenestemænd, og de kan ikke overskue deres ansættelsesforhold, hvis statens pengepose skulle forsvinde. Det er den største grund til, at de ikke vil have adskilt kirke og stat.«
Men det er Susanne Føns Lomholt lodret uenig i.
»Hvis det var på grund af lønnen, var jeg ikke blevet præst, så det handler det slet ikke om. Det handler om troens grundlag og det faktum, at vi skiller vores samfund i to dele, hvis folk selv skal sørge for at melde sig ind i folkekirken,« forklarer hun.
Peter Skov-Jakobsen, biskop i Københavns Stift, fornemmer heller ikke, at det er af frygt for at miste deres levebrød, at flertallet af præsterne ønsker, at kirken bevarer sin tætte tilknytning til staten.
»Vi frygter derimod, at kirken bliver et fremmedelement i det danske samfund. Sådan som det fungerer nu, er kirken tvunget til at forme sig efter det moderne samfundsliv. Uden tilknytningen til staten kunne kirken udvikle sig til et parallelsamfund ude af trit med danskernes liv, og så ville kirken blive irrelevant,« siger han.
Myter
Men ifølge Hans Raun Iversen er den slags forestillinger et udtryk for, at »genstridige myter« har fat i præsterne.
»Præsterne ved, hvad de har, men de frygter, hvad de får, fordi de er blevet tudet ørerne fulde af myter, der går på, at kirkens adskillelse fra staten ville betyde færre medlemmer, ensretning og ja, kirkens rabundus. Tværtimod ville kirkens uafhængighed betyde en mere samarbejdende kirke, som kunne blive dygtigere, fordi man ville blive tvunget til at fokusere på kernen - nemlig forholdet til befolkningen. En god gang hjernegymnastik ville få præsterne til at se, at den nuværende ordning er meningsløs i en sekulær stat,« siger han.
Svend Andersen, Aarhus Universitet, stemmer i.
»Der bliver udpenslet så mange skrækscenarier om, hvad der ville ske, hvis kirken blev frigjort, men man glemmer, at det ville komme an på, hvilken forfatning man fik lavet. Og her er det katastrofalt, at der ikke er kommet nogle modeller på bordet for, hvordan en selvstændig kirke kunne se ud i Danmark,« siger han.
Politisk uenighed
Ifølge Hans Raun Iversen er der en klar grund til, at man fra politisk side ikke har nedsat en arbejdsgruppe til at udforme et »gennemskueligt alternativ« til den nuværende ordning mellem kirke og stat:
»Det politiske flertal har vundet frem på baggrund af en nyopstået nationalisme i befolkningen, og der er kirken et vigtigt symbol at kunne styre. Kirken er blevet gidsel i en symbolpolitisk kampagne - og det har virket. Derfor har partierne til højre for midten modarbejdet en granskning af forfatningsmuligheder for kirken, fordi de slet ikke er interesserede i at sætte kirken fri.«
Sådan hænger det dog ikke sammen ifølge kirkeordfører Per Bisgaard (V):
»Det er for at fastholde den danske kultur og ikke vores egen magt. Den kristne tro er grundlæggende for samfundet, og hvis vi sidestiller alle religioner, frygter vi, at det samfund, som er blevet bygget op omkring kristendommen, vil forsvinde,« siger han.
Konservative og Dansk Folkeparti er ligeledes imod en ændring af forholdet mellem stat og kirke.
Men det er en »håbløs, gammeldags indstilling«, mener kirkeordfører Pernille Vigsø Bagge (SF).
»Vi siger alle, at man ikke må blande politik og religion, men det her er den største sammenblanding af de to ting. Det er betænkeligt, at flere og flere politikere blander sig i kirkens indre anliggender, og derfor er det i kirkens egen interesse, at der bliver lavet en selvstændig kirkeforfatning,« forklarer hun.
I den danske grundlov står der også, at kirken skal have sin egen forfatning, men det har danske politikere ignoreret gennem tiderne. SF, Radikale Venstre og Socialdemokraterne har derfor fremsat beslutningsforslag om at undersøge kirkens organisation med håbet om en ny forfatning.


