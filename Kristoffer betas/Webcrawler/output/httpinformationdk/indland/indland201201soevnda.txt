Søvndal støtter skæv reform
Søvndal mener ikke, at SF har ændret holdning, efter meldinger om at en ny skattereform vil øge uligheden. Målet er stadig et mere lige samfund


 SF gik for få måneder siden til valg med en meget klar målsætning: En ny regering skal skabe mere lighed, og det skal måles ved hjælp af den såkaldte Gini-koefficient.
Nu lyder der imidlertid andre toner fra bl.a. skatteminister, Thor Möger Petersen (SF), der i en kronik i gårsdagens Berlingske understreger, at den kommende skattereform sagtens kan ende med at øge uligheden, målt med gini-koefficienten. Den udmelding støtter SF’s formand, Villy Søvndal:
»Det, vi kommer til at gøre med skattereformen, er at give mennesker, som har et helt normalt job, mere ud af at gå på arbejde. Det, vi så gør ved andre reformer, er at kigge på andre grupper. Så må vi se til sidst, om ikke det lykkes at fastholde en rimelig social balance. Det er jeg helt overbevist om lykkes.«
— Inden valget sagde du, at en af de klarest opstillede mål for SF i en ny regering var, at uligheden — målt med gini-koefficienten — skulle mindskes. Er det stadig jeres målsætning?
»Ja, at uligheden skal mindskes. Og det gør vi ved hjælp af en række forskellige tiltag. Ved finansloven fjernede vi de lave satser for kontanthjælp og starthjælp, nu tager vi fat på en skattereform, hvor vi gerne vil have vinderne til at være dem med de hårde job og lave lønninger. Og arbejdet er langt fra færdigt.«
— Men du har flere gange sagt, at gini-koefficienten var den rigtige måde at måle ulighed på. Hvorfor mener du ikke det længere?
»Man kan altid sætte spørgsmålstegn ved en hvilken som helst metode. Hvis den lavtlønnede kommer til at betale ekstra i skat til den studerende, som er på vej mod et rigtig godt job, så vil man ifølge gini-koefficienten have bidraget til øget lighed i samfundet. Det illustrerer meget godt, hvorfor det er så besværlig en diskussion. Derfor vil jeg gerne måles på at sikre, at dem, som får de hårde job, får mere ud af det.«
— Når det nu stadig er jeres målsætning at mindske uligheden, hvorfor så lave en reform, der øger uligheden?
»Vi har hele tiden bebudet en reform, der sænker skatten på arbejde. Det er så det, Thor (Möger, skatteminister, red.) i kronikken er gået i gang med en række overvejelser omkring. Det stemmer i øvrigt meget godt overens med fair løsning, hvori vi blandt andet hæver beskæftigelsesfradraget markant. På den måde er der intet nyt.«
— I regeringsgrundlaget står der, at en skattereform skal være socialt afbalanceret. Kan man tale om en reform, der er socialt afbalanceret og samtidig øger uligheden?
»Det kan lade sig gøre at lave en reform, der er socialt afbalanceret, ja. Men elementerne til det vil jeg slet ikke vove mig ind i på nuværende tidspunkt. Thor er kommet med et bud på en hovedretning i dag, og det vil vi arbejde på.«

