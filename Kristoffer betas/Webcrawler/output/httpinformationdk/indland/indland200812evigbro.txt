Evig brok fra uddannelseseksperter
Rektorer, forskere og uddannelseseksperter har tendens til altid at brokke sig, når der kommer nye politiske tiltag. Det mener to af branchens egne - som hellere så, at man gik ind et samarbejde med politikerne og droppede de korslagte arme


 Nej, nej og atter nej. Sådan lyder det ofte, når rektorer, forskere, skoleledere og fagforeningsfolk kommenterer nye uddannelsespolitiske tiltag. Det mener Stefan Hermann, som er rektor på professionshøjskolen Metropol i København:
"Man kan i dårlige stunder får det indtryk, at vi repræsenterer et mindreværdskompleks. Vi er jo næsten rutinemæssigt i afdelingen for de dårlige nyheder i medierne. Det bliver næsten altid negativt - men jeg så hellere, at vi tog skæbnen i egen hånd og kom på forkant frem for på bagkant," siger Stefan Hermann.
Samme holdning har Lars Qvortrup, som er dekan på Danmarks Pædagogiske Universitetsskole på Aarhus Universitet. Han mener, at tendensen til altid at kritisere er en fast del af kulturen i uddannelsessektoren:
"Vi har været opdraget til, at gode forskere er kritiske forskere. Jo mere, vi kan gennemskue systemets dårligdomme, jo bedre er det. Det er faktisk noget, vi har en mangeårigt oparbejdet ekspertise i," siger Lars Qvortrup. 
Som et eksempel peger Stefan Hermann på debatten om den nuværende universitetslov, som utallige forskere og eksperter de seneste år har haft travlt med at kritisere:
"Universitetsloven kom ikke ud af det blå - man vidste, at der var en ny ledelses- og repræsentationsstruktur på vej, og at tendensen gik imod mere konkurrenceudsat forskning. Der kunne man i langt højere grad have forsøgt aktivt at gå ind i processen og påvirke den politiske dagsorden. Altså ændre de korslagte arme til aktive skrivende hænder og på den måde få indflydelse. Men groft sagt satte man sig ned og ventede og så kom der noget, som man ikke brød sig om," siger Stefan Hermann. 
Faglighed
Og det samme gjaldt i et vist omfang folkeskolens debat om den såkaldte 'faglighedsdagsorden,' mener Stefan Hermann: 
"I stedet for skepsis over for faglighedsdagsordenen, kunne man have twistet agendaen og få drejet emnet fra et spørgsmål om benchmark, PISA-undersøgelser og konkurrencekraft til nødvendige spørgsmål om viden, dannelse og demokrati. Jeg havde gerne set, at man gik ind og forsøgte at dreje den," siger Stefan Hermann. For det andet kommer man ikke langt med:
"Kritikken har ikke haft effekt. Set i det lange perspektiv er professionerne blevet klemt. Vi har de sidste 20 år fået øget brugermagt til elever, forældre, patienter osv. Samtidig har vi fået øget politisk detailregulering. Nu er det på tide at professionerne markerer sig offensivt, og selvkritisk," siger Stefan Hermann - og han mener godt, at det kan lade sig gøre:
"Selvfølgelig kan man opnå resultater, hvis man går ind i debatten tidligt. Det er sund ledelseslogik, at det er nemmere at lave ændringer, hvis der er klangbund på institutionerne," mener han.
Ændring på vej
På folkeskoleområdet mener Lars Qvortrup, at der er ved at ske en lille ændring i tendensen:
"Stemningen har de seneste år været, at Undervisningsministeriet er en ond instans, der kontrollerer og hjemsøger os. Men nu viser det sig, at det kan hænge sammen på den anden måde, og at nogle af ministeriets tiltag har givet resultater. Eksempelvis viser en ny undersøgelse, at de danske elever i fjerde klasse er blevet markant bedre til matematik og naturfag i de seneste år. Den slags kan være med til at vende stemningen," mener Lars Qvortrup og tilføjer: "Efter en lang fase, hvor man har følt sig forfulgt, så er der eksempelvis ved at opstå mere enighed om, at vores forskning skal bruges til at gøre undervisningen bedre. Vi skal både lave grundforskning og forskning, der gør nytte - det er jo en af grundene til, at skatteydere betaler til os," siger Lars Qvortrup. 
Ingen indblanding
Netop spørgsmålet om, hvorvidt forskningen skal gøre gavn, er centralt i forhold til debatten. Især i universitetsverdenen har man haft den holdning, at politikerne ikke skal blande sig, og at god forskning ikke nødvendigvis kan bruges til noget, mener Stefan Hermann:
"Man henholder sig ofte til Humboldts og Kants tanker om universitetet og forskningsfriheden. Det kan der være gode grunde til at gøre, men man skal også passe på ikke at bruge Humboldt og Kant som et bolværk mod forandring eller forveksle en given institutionsstruktur med de idealer, den tjener." 
Lige som Lars Qvortrup mener Stefan Hermann, at tiden er inde til at vende sig mere mod omverdenen:
"Det stærke faglige engagement bliver nogle gange til, at grupper eller professioner tror de ejer deres uddannelsessted. Det mener jeg er forskruet. Vi skal have vendt os mod omverdenen. Vi er her ikke for vores egen skyld. Men det kræver, at vi har et projekt og står stærkere, end vi gør i dag," siger han.
villle@informationd.dk 

