'Pia brokker sig ikke, men ...'
Dansk Folkepartis leder benyttede sit årsmøde til at forsikre om, at hun ikke skældte pressen ud – hvorpå hun gjorde det
På sit årsmøde skosede Pia Kjærsgaard medierne for at lade partiledere slippe for let. Det var dog ikke sig selv, hun havde i tankerne.


 Hvornår har en partileder, der er gået frem ved et valg, efterfølgende erklæret:
»Det er faktisk ganske ufortjent. Vores sejr skyldes kun, at medierne har behandlet os alt for pænt.«
Nej vel? Det er ikke sådan noget, man lige kan huske. Eksempler på det modsatte kan man derimod tapetsere gildesale med.
Senest nu Pia Kjærsgaard. Medienedrakning fyldte fire sider af hendes formandstale til Dansk Folkepartis årsmøde i Herning i lørdags. Og da Pia Kjærsgaard nu er så underfundig, som hun er, rullede hun sine harske ord ind i forsikringer om, at de aldeles ikke var harske ord:
»Jeg brokker mig ikke på egne eller Dansk Folkepartis vegne, så glem alt om, at vi er stødt på manchetterne, sure eller ofre for noget som helst. Offerrollen overlader jeg til andre.«
Mere flødeskum strøg hun på med ordene: »Lad nu være med at blive fornærmede og skrive, at en bitter Pia skælder ud på pressen.«
Og den toppede hun med: »Jeg er ikke bitter, og jeg skælder ikke ud. Jeg er grund-glad.«
Hvorpå hun selvfølgelig gav sig til at rakke medierne ned.
Lemmingerne
Direkte henvendt til pressekorpset fnøs Pia Kjærsgaard:
»Jeg har i denne valgkamp, ja faktisk nok i de seneste par år, oplevet, at I nogle mere end andre som lemminger har besluttet jer for, hvad der er interessant og særligt, hvad der ikke er interessant.«
Hun fortsatte:
»Det har betydet halve historier, halve sandheder og hele løgne. Fakta-tjeks med tolkninger og manglende, oplagte fakta-tjeks. Det har betydet uimodsagte enetaler om mikrofonholderi.«
Efter ordvalget kunne man jo tro, at Pia Kjærsgaard revsede medierne for, hvad hun har kunnet slippe af sted med i sine 16 år som DF-formand. Men nej, det er en anden partileder, som tages med fløjlshandske.
Hør bare:
»Jeg oplevede for eksempel, at da Villy Søvndal af grunde, som jeg endnu ikke har forstået, i valgkampen rodede sig ud i et måske-opgør med dansk udlændingepolitik og kom så gevaldigt galt af sted med det, så søsatte han et gennemført bøvet pressestunt på socialområdet med syv samarbejdspunkter med Dansk Folkeparti. Det samme Dansk Folkeparti som han næsten ikke kan holde ud. Så slet er det for ham, at vi findes, at hans charmebøf-facade jævnt hen krakelerer, når vi er i samme rum.«
'Charmebøf-facade'? Det var ikke pænt sagt om Søvndal.
Og mon dog ikke, at SF's tilbagegang ved valget skyldes, at medierne kiggede ganske meget om bag SF's facade?
Urimeligt meget. Bare spørg Villy Søvndal.

