Hver tredje af de mest udsatte stofbrugere er ikke i behandling
Kun 27 procent af de mest udsatte stofbrugere får psykiatrisk behandling, og en tredjedel er ikke i misbrugsbehandling, viser en ny rapport. Socialministeren vil nu opstille nationale mål for gruppen, men fagpersoner i miljøet mener, at det er behandlingen, som skal gøres bedre
Fagpersoner mener, at de mange kontrolforanstaltninger med de mest udsatte stofbrugere forhindrer mange af dem i at få behandling.


 
	Som såkaldt kaotisk blandingsmisbruger er der oftest kun ét mål i dagligdagen: at få det næste fix. Uanset om stoffet er Ketogan, Ritalin, heroin eller kokain, skal det skaffes og indtages. En livsstil, der ofte ender med en alt for tidlig død.

	Ikke desto mindre er en tredjedel de mest udsatte stofbrugere, de såkaldt kaotiske blandingsmisbrugere, ikke i misbrugsbehandling, og kun 27 procent af dem får psykiatrisk behandling. Det viser en ny rapport foretaget af Rambøll på bestilling af Socialstyrelsen. Rambøll har igennem et år fulgt personer fra den udsatte gruppe, indhentet data og interviewet med fagpersonalet omkring gruppen i byerne Aarhus, Odense og København.

	På baggrund af rapportens konklusioner vil Socialminister Karen Hækkerup (S) i samarbejde med Kommunernes Landsforening ændre bekendtgørelsen, således at kommunerne pålægges at opstille mål for sin indsats over for de mest udsatte stofbrugere og lave opfølgende arbejde, efter at stofbrugeren har været i behandling:

	»Vi skal stille krav om, at der bliver fulgt op på borgeren, efter stofmisbrugsbehandlingen er afsluttet for netop at forhindre tilbagefald. Vi sender dem for ofte ud af behandling og tilbage til deres gamle netværk, og så falder de i igen,« siger Karen Hækkerup (S) og henviser til et personligt møde, hun havde med en stofbruger, der havde været i misbrugsbehandling 40 gange, men som efter endt behandling hver eneste gang tog direkte tilbage til gaden og stofferne.

	Kommunale målsætninger er et skridt i den rigtige retning, mener formand for Rådet for Socialt Udsatte Jann Sjursen, men der skal sættes handling bag ordene:

	»Det er lidt ligesom med fattigdomsgrænsen. Det er glimrende at få klarhed over, hvordan situationen ser ud, og opstille mål, men så skal man også handle. Det vi mangler, er specifik behandling til denne gruppe, og det hjælper retningslinjer ikke på.«

	Kvalificering frem for mål

	Nanna W. Gotfredsen, der arbejder for Gadejuristen i København og har beskæftiget sig med de mest udsatte stofbrugere igennem de seneste 14 år, mener ikke, at rapporten bidrager med nævneværdigt nyt. Den understreger blot de alvorlige problemer, der er og længe har været i stofbehandlingssystemet.

	Ifølge Sundhedsstyrelsens rapporter på området er der i omegnen af 13.000 injektionsmisbrugere, og styrelsen anslår, at mellem halvdelen og to tredjedele af denne gruppe ikke er kendt af behandlingssystemet.

	»Det må tolkes som et billede på behandlingstilbuddene. For igennem mit kendskab til disse borgere ved jeg, at de er i stand til at ytre, hvad de har brug for. Når så mange af dem ikke benytter sig af tilbud, er det, fordi borgerne ikke finder dem nyttige.«

	Det er ifølge Nanna W. Gotfredsen især den kontrolmani, der hersker i det nuværende system, som forhindrer blandingsmisbrugere i at få behandling:

	»De oplever at få karantæne fra værestederne, blive mødt med kontrol og krav om urinprøver, mens deres egentlige problemer ikke bliver løst. Det får den slags borgere til at holde sig væk. Det er bestemt udmærket at sætte nationale retningslinjer op, men det er selve behandlingsstederne, der skal opkvalificeres, så de faktisk bliver attraktive for gruppen.«

	Manglende samarbejde

	Ivan Christensen, forstander på Mændenes Hjem på indre Vesterbro i København, er enig i, at mange af de mest udsatte stofbrugere har svært ved at leve op til de krav, behandlingstilbuddene stiller:

	»Hvis en stofbruger skal startes op på metadon, skal han eller hun i begyndelsen møde op dagligt og observeres efter at have indtaget metadonen, for at man kan se, om der er bivirkninger ved behandlingen. Denne form for kontinuerlige og daglige krav er urealistiske at opfylde for en person med det liv.«

	Stofbrugeren bliver også ofte fanget imellem den regionale psykiatriske behandling og den kommunale misbrugsbehandling:

	»Hvis kaotiske blandingsbrugere skal have hjælp til deres psykiske problemer, kan de blive mødt med krav om at være afruset, inden de kan blive psykiatrisk udredt. Omvendt kræves det også tit af misbrugsbehandlingsstederne, at stofbrugeren får udredt og behandlet sine psykiske problemer.«

	Spørger man Karen Hækkerup om det mangelfulde samarbejde mellem regioner og kommuner på stofbrugerområdet, peger hun på det psykiatriudvalg, som Sundhedsministeriet og Astrid Krag (SF) har nedsat, og som til september kommer med sine anbefalinger til, hvordan man undgår, at borgere bliver klemt mellem regioner og kommuner.

	 

