DI advarer mod Ida Aukens lovforslag
’Retssikkerhedsmæssigt betænkeligt’ kalder Dansk Industri dele af det lovforslag om offentlig adgang til miljøoplysninger, som miljøminister Ida Auken har haft i høring. Også Danske Medier advarer mod kommende indskrænkninger i åbenheden


 
	Det skal ikke være muligt at skjule miljøoplysninger for offentligheden, selv om de indgår i dokumenter, der er udarbejdet til ministerrådgivning. Det mener erhvervsorganisationen Dansk Industri (DI) om det lovforslag, som miljøminister Ida Auken (SF) netop har haft i høring, om offentlighedens adgang til miljøoplysninger.

	Formålet med miljøministerens lovforslag er at få indarbejdet de samme begrænsninger i miljøoplysningsloven i forhold til åbenhed, som Folketinget i juni vedtog med den nye offentlighedslov. Det vil sige, at åbenheden begrænses i blandt andet kalenderoplysninger i sager om ministerrådgivning og i dokumenter, der udveksles mellem en minister og et folketingsmedlem.

	Miljøoplysningsloven er imidlertid ikke kun national ret, men bygger på både en FN-konvention og et EU-direktiv. Derfor præciserer DI, at miljøoplysningsloven kun må give samme retsstilling som offentlighedsloven »i det omfang, den er i overensstemmelse med miljøoplysningsdirektivet«, som det hedder i organisationens høringssvar.

	Ida Aukens lovforslag er ifølge DI »i al væsentlighed identisk« med det forslag til miljøoplysningslov, som VK-regeringens miljøminister Karen Ellemann (V) udsendte i foråret 2011. Derfor henviser DI i sit høringssvar til, hvad man allerede sagde dengang, nemlig at lovforslaget er »meget vanskeligt tilgængeligt«, og DI er derfor betænkelig ved, om »fortroligheden af virksomhedernes oplysninger bliver håndteret ens hos de forskellige forvaltninger«.

	KL og Regionerne udgår

	Også organisationen Danske Medier er kritiske over for Ida Aukens lovforslag i deres høringssvar. Normalt antages miljøoplysningsloven at give en videre adgang til miljøoplysninger end offentlighedsloven, og derfor finder Danske Medier det »særligt uhensigtsmæssigt«, at Ida Aukens lovforslag opererer med en snævrere definition af den offentlige forvaltning end den nye offentlighedslov. Konkret er der tale om, at både KL og Regionerne ifølge Ida Aukens lovforslag helt udelades af miljøoplysningslovens anvendelsesområde, fordi det ellers ikke ville være muligt at undtage brevveksling mellem KL og regioner på den ene side og ministerier på den anden side i forbindelse med økonomiske eller politiske forhandlinger.

	Danske Medier kritiserer ligeledes, at hvis en offentlig myndighed overlader opgaven med at foretage en miljøundersøgelse til en privat virksomhed gennem udlicitering, så gælder adgangen til miljøoplysninger ikke længere.

	Det gælder nemlig ifølge lovforslagets tekst kun for de drifts- og vedligeholdelsesopgaver, der udliciteres. »Indsigt i miljøundersøgelser, der foretages på vegne af offentlige myndigheder, må betragtes som værende af væsentlig offentlig interesse, og det er derfor vigtigt, at indsigt i disse sikres,« understreger Danske Medier, der er brancheforening for den private del af mediemarkedet.

