Thorning viderebragte selv forkert påstand
Henrik Sass Larsen skulle ikke igennem en sikkerhedsgodkendelse, forklarede statsministeren ved mandagens samråd, selv om hun tidligere har sagt det modsatte og har undladt at orientere Folketinget om sagens rette sammenhæng


 Det er en misforståelse, når pressen og politikere det seneste år har talt om en »manglende sikkerhedsgodkendelse« af Henrik Sass Larsen, der i september 2011 trak sig som ministerkandidat som følge af oplysninger fra PET. Det slog Helle Thorning-Schmidt fast, da Folketingets Retsudvalg holdt samråd om sagen mandag.
»Det er ikke sådan, at ministerkandidater bliver sikkerhedsgodkendt,« sagde statsministeren og forklarede, at der forud for ministerudnævnelser alene sker et »såkaldt sikkerhedstjek«, som »ikke har noget som helst at gøre med en sikkerhedsgodkendelse«.
Statsministeren håbede nu »at få udryddet misforståelserne og spekulationerne, der har været«, tilføjede hun.
Men det var Thorning-Schmidt selv, der i sin tid viderebragte misforståelsen. Da Sass Larsen den 29. september sidste år offentliggjorde sin beslutning om at trække sig som ministerkandidat, udtalte hun til TV2: »Jeg har talt med Henrik Sass i morges, hvor han fortalte mig, at han ikke længere står til rådighed som minister i en kommende regering, netop på den her baggrund at han ikke kan blive sikkerhedsgodkendt. Det er jeg rigtig ked af, men jeg tager selvfølgelig hans beslutning til efterretning. Jeg synes, det er en klog beslutning og må leve med den.«
Alene op til Thorning
Helle Thorning-Schmidt gav altså over for offentligheden udtryk for, at Sass Larsen ikke kunne komme igennem en sikkerhedsgodkendelse. Og formodentlig fordi procedurerne i forbindelse med ministerudnævnelser ikke står beskrevet i cirkulærer, love eller andet offentligt tilgængeligt materiale, blev den forkerte påstand ikke korrigeret.
Men som statsministeren forklarede ved samrådet om sagen, er et sikkerhedstjek af en ministerkandidat noget ganske andet end en sikkerhedsgodkendelse. Der er således ikke tale om, at en person enten bliver godkendt eller ikke godkendt af en myndighed. PET’s rolle er alene at fremlægge de oplysninger, tjenesten måtte have om en ministerkandidat, og hverken PET eller andre myndigheder har til opgave at vurdere disse oplysninger i forhold til en eventuel udnævnelse.
»Det er herefter alene op til statsministeren at afgøre, hvilken betydning oplysningerne skal tillægges,« som Thorning-Schmidt sagde ved samrådet.
Men ikke alene har statsministeren altså selv givet udtryk for, at Sass Larsen ikke kunne blive sikkerhedsgodkendt, selv om det var forkert. Hun har også gennem det sidste år undladt at opklare misforståelsen, selv om medlemmer af Folketinget gang på gang har spurgt til »den manglende sikkerhedsgodkendelse«, som Venstres Inger Støjberg eksempelvis sagde i folketingssalen den 9. november 2011. På dette tidspunkt må embedsmændene have gjort Thorning-Schmidt opmærksom på, at hun ikke kunne bruge udtrykket »sikkerhedsgodkendelse«.
Hun var i hvert fald omhyggelig med selv at bruge betegnelsen »sikkerhedstjek«. Men end ikke, da Venstres Claus Hjort Frederiksen i anledning af Sass-sagen den 23. november 2011 bad statsministeren redegøre for, hvilke »regler og procedurer«, der bliver »anvendt på ministrenes sikkerhedsgodkendelse«, valgte Thorning-Schmidt at opklare misforståelsen.
Belejlig uklarhed
Ifølge forhenværende justitsminister, politisk kommentator Hans Engell, synes uklarheden omkring procedurerne i forbindelse med ministerudnævnelser at have været belejlig for statsministeren.
»Hun gav indtryk af, at hun var ked af, at han havde valgt at trække sig, men at hun godt kunne forstå det med den vurdering, der lå på ham. Men det er jo ikke det sandfærdige billede. Det var hendes afgørelse, men først i dag, et år efter regeringsdannelsen, vedgår hun, at det var hendes soleklare ansvar,« siger Hans Engell og tilføjer: »Hvorfor har hun ikke fra starten sagt det, som hun sagde i dag: At det er hendes afgørelse, og at der ikke er tale om, at PET skal sikkerhedsgodkende ministre. De fremlægger oplysninger, og så er det statsministeren, der beslutter, om de oplysninger er belastende eller ej.«
Det var Dansk Folkepartis retsordfører Peter Skaarup, der havde indkaldt til mandagens samråd.
»Det gør hele sagen endnu mere speget, at man i så lang tid har opretholdt det forkerte indtryk over for offentligheden, altså at Sass Larsen skulle sikkerhedsgodkendes. Det billede har man forsøgt at give, fordi man ville forklare den manglende udnævnelse af Sass Larsen med den manglende sikkerhedsgodkendelse,« siger han.
Også i regeringens støtteparti Enhedslisten er retsordfører Pernille Skipper kritisk.
»Det, som statsministeren sagde ved samrådet, kunne hun jo have sagt sidste år. Så var den misforståelse ikke opstået. Man må spørge, hvorfor der er gået så lang tid, før statsministeren slår fast over for offentligheden, at det er en politisk beslutning, om Sass Larsen skal blive minister eller ej. Den lange tid gør, at man kommer til at tænke, om de juridiske argumenter og embedsmændene er blevet skubbet foran sig, fordi man ikke vil stå ved en politisk beslutning,« siger Pernille Skipper.
Ikke til stede
Som Information kunne beskrive lørdag, fik også Sass Larsen selv ved to møder om sagen i Statsministeriet den 28. september 2011 indtryk af, at han ikke kunne sikkerhedsgodkendes. Og det var på den baggrund, han valgte at trække sig. Helle Thorning-Schmidt deltog ikke ved møderne, men det gjorde statsministeriets departementschef, Christian Kettel Thomsen, og justitsministeriets departementschef Anne Kristine Axelsson, og ifølge Sass Larsens senere referat hævdede de begge, at han ikke kunne blive sikkerhedsgodkendt.
Hvordan Sass kan være blevet bibragt den opfattelse, ønskede Thorning-Schmidt ikke at forholde sig til ved samrådet. »Det kan jeg ikke svare på, for jeg var ikke til mødet,« sagde hun.

