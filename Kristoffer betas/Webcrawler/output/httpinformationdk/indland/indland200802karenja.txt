Karen J. afviser reform
Satspuljen skal reformeres, så pengene ikke fordeles som et bingospil, mener flere partier. Velfærdsministeren vil dog ikke reformere 'de svages finanslov'


 Der kommer ikke nogen reform af den såkaldte satspulje, hvis det står til velfærdsminister Karen Jespersen.
Flere partier har ellers kritiseret den nuværende struktur, hvor en række sociale og humanitære organisationer hvert år i spænding må vente på, om de bliver udtrukket som de heldige vindere i spillet om de cirka 900 mio. kr. fra den såkaldte satspulje. 
"Jeg synes ikke, at man kan tale om en reform. Men jeg er helt med på, at vi kan se på, om vi kan bruge pengene mere målrettet," siger Karen Jespersen .
Den oprindelige aftale om satspuljen blev indgået i 1990 af Venstre, De Konservative, Socialdemokratiet, SF, De Radikale, Kristeligt Folkeparti og CD, mens Dansk Folkeparti siden er kommet med. Puljen opstår ved, at man hvert år tager en lille procentdel af stigningen i overførselsindkomster. Pengene er øremærket til en indsats for samfundets svage grupper. Når Enhedslisten som det eneste parti har valgt at stå udenfor forliget, skyldes det, at partiet mener, man 'fodrer hunden med den ens egen hale', fordi puljepengene skaffes ved at skære i overførselsindkomsterne.
Regeringen vil ikke være med til at omlægge strukturen, men er åben overfor at ændre processen for behandlingen af private ansøgninger til satspuljen for 2009.
"Der er kommet rigtigt mange ansøgninger i år, og nogle af dem er på kanten af satspuljen. Hvis der kommer dobbelt så mange til næste år, så er vi ved at drukne," siger Karen Jespersen.
Men flere af partierne bag satspuljeforliget er kritiske overfor den nuværende struktur.
"Satspuljeprocessen er uigennemsigtig og har et demokratisk og fagligt underskud. Derfor har vi sat en revision af hele processen på dagsordenen i forhandlingerne," siger De Radikales næstformand i folketingsgruppen, Morten Østergaard. Socialdemokraternes ordfører, Mette Frederiksen, og andre ordførere kalder processen for et 'socialt bingo'. 
ritzau 

