Jagten på nye legoklodser
Frem for at diskutere vilde drukture, tøjkæder og nøgenbadning bør fokus være på, hvordan uddannelsesinstitutionerne kan være med til at skabe et godt fundament for nye studerende


 De fleste af os har leget med legoklodser i vores barndom. Selv var jeg overbevist om, at jeg kunne bygge hvad som helst med disse klodser. Et hus, en borg, en by, ja, alt var muligt i mit legounivers, men det krævede et solidt fundament - ellers faldt klodserne sammen. 
Skabelsen af et nyt fundament sker i disse dage rundt omkring på de videregående uddannelsesinstitutioner. 
Luften summer af studiestart, og det betyder, at en håndfuld dugfriske studerende har sat jagten ind på nye fundamentale legoklodser. Forvirringen melder sig hurtigt for dem, som første gang skal stå på egne ben. Hvilke klodser skal man vælge? Hvordan skaber man et stabilt fundament? Og hvilken rolle spiller uddannelsesinstitutionerne i denne proces?
Byggeklodser
"Kom så, fremad, hurtigere, hurtigere," lyder ekkoet fra Universitetsparken i Århus i disse dage. 
Konkurrenceivrige tutorer og 'russere' hepper på nye medstuderende, der duellerer indbyrdes i alt andet end OL-venlige discipliner. Menneskepyramide, øl-stafet, ballondans, kluddermor og bodybowling - listen over mærkværdige påhit, der skal skabe grundlag for nye sociale netværk, synes lang. 
Ældre studerende går undercover i rusdagene. De tillægger sig ekstreme og oftest frastødende personlighedstræk for at sikre, at fingrene peges ad ældre stabile studerende frem for nye medstuderende. 
Tutorerne skaber rammerne, og russerne vælger klodserne, når suset fra rusdagene har lagt sig.
At skabe et sådant fundament kræver, at ikke blot de sociale, men også faglige byggeklodser er tilgængelige for de nye studerende. For hvad betyder det akademiske kvarter? Hvad skal man læse? Hvor køber man bøger? Og hvordan når man igennem ugens pensum? 
Introduktionsdagene har også til formål at besvare sådanne spørgsmål, danne læsegrupper og tage en snak med russerne om de kommende faglige udfordringer. Her kan tutorerne være med til at forberede de studerende på den nye studietid. 
Curling-generationen
Tilpasningen til det nye studieliv kan virke som en kold tyrker for 'curling-generationen', som i højere grad selv må tage ansvar. Da jeg var tutor på statskundskab, diskuterede vi, i hvor høj grad vi skulle feje banen for russerne. Hvem skulle tage ansvaret for slagets gang? Skulle vi det? Eller var de 'voksne' nok til selv at tage ansvar og vælge deres egne legoklodser?
Problematikken gælder ikke kun i rusugen, men synes at være en generel problematik for samspillet mellem de studerende og uddannelsesinstitutionen. 
For hvilken rolle skal uddannelsesinstitutionen spille? Skal uddannelsesinstitutionen agere curling-forældrenes forlængede arm og servicere de unge gennem studierne? Eller skal ansvaret overlades til de studerende selv? Skal studiet sælge bogpakker og kompendier til de studerende eller blot tilvejebringe pensumlister? Skal de studerende selv melde sig til eksamen eller skal det ske automatisk? 
Svaret på problemstillingen er ikke entydigt, men kræver, at vi stopper op og overvejer, hvilken retning uddannelsessektoren skal udvikle sig i. 
I de disse dage er en flok nye studerende på jagt efter nye byggeklodser til at skabe deres fundament. Hvilke klodser, de vælger, afhænger i høj grad af individuelle præferencer og af, hvilke legoklodser studierne tilbyder til de nye ruserne. Rusforløbet kan være med til at stille både sociale og faglige byggeklodser tilrådighed for de nye studerende. Spørgsmålet er, om det er nok, og om det er de rigtige klodser, der stilles til rådighed, hvis man har ambitioner om et mangfoldigt uddannelsessystem.
Camilla Bjarnøe læser statskundskab på Aarhus Universitet

