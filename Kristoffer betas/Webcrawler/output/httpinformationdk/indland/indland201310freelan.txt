Freelancere afskæres fra efteruddannelse
Statens Voksen Uddannelsesstøtte skal sikre voksne efteruddannelse. Men selv om en voksende andel på arbejdsmarkedet er freelancere, kan de modsat selvstændige og fastansatte ikke få støtte til at opkvalificere sig. Ordningen er forældet og diskriminerende, lyder meldingen fra fagforbund og ekspert
Hos PROSA, hvor it-folkene holder til, og Magistrenes A-kasse, hvor mange freelance akademikere er medlemmer, har man svært ved at se meningen med, at netop disse grupper ikke kan få økonomisk hjælp til videreuddannelse.


 
	Knap hver tiende på arbejdsmarkedet er i dag løstansat. Alligevel har de kun ringe muligheder for at efteruddanne sig. Og det er et problem for samfundet, at en stor del af arbejdsstyrken ikke kan opkvalificere sig, vurderer erhvervsliv, eksperter og fagforeninger, der opfordrer politikerne til at ændre loven om Statens Voksen Uddannelsesstøtte (SVU). I dag kan freelancere og andre løst ansatte nemlig ikke få økonomisk støtte til efteruddannelse på lige fod med resten af arbejdsstyrken.

	»Som systemet er indrettet og loven formuleret, må freelancere selv betale for deres efteruddannelse,« siger lederen af A-kassernes Samvirke, Verner Sand Kirk.

	For at være berettiget til Statens Voksen Uddannelsesstøtte, skal man kunne dokumentere et fremadrettet fravær, men da mange projekt- og midlertidigt ansatte hverken har fast job eller en egen virksomhed, som de kan tage orlov fra, er de derfor ikke berettiget til efteruddannelsesstøtte. Det bekræfter SU-Styrelsen, som administrerer loven.

	»Lovgivningen er forældet og tager udgangspunkt i, hvordan arbejdsmarkedet var indrettet 70’erne, og derfor falder freelancerne ved siden af,« lyder det fra Verner Sand Kirk.

	Indirekte virksomhedsstøtte

	SVU-loven i sin nuværende form har karakter af en indirekte virksomhedsstøtte, mener Verner Sand Kirk. Han forklarer sin påstand med, at staten via SVU-loven kan gå ind og hjælpe virksomhederne med at få opkvalificeret medarbejderne. Freelancerne, som jo ikke er fast tilknyttet nogen virksomhed, men også har et kompetenceudviklingsbehov, bliver således afskåret for efteruddannelsesstøtte via SVU-loven.

	»Og dermed går arbejdsmarkedet glip af at få opgraderet nogle mennesker, som vi gerne vil have opgraderet,« siger Verner Sand Kirk.

	At arbejdsmarkedet har ændret sig, bekræftes af Jakob Tietge, chefkonsulent i Dansk Erhverv. Virksomhederne køber gennem freelancere viden og indsigt i markedsforhold, som man ikke kan få andre steder. Derfor er kravene til løst ansatte på det danske arbejdsmarked ofte, at de har en specialiseret viden og et indgående branchekendskab, så de formår at levere nogle løsninger, som giver virksomhederne værdi.

	»Tendensen går imod flere freelancere. Det gør virksomhederne omstillingsparate og konkurrencedygtige. Og derfor vil vi i fremtiden se flere projektansatte freelancere,« siger Jakob Tietge.

	Professor Steen Scheuer fra Institut for Ledelse og Virksomhedsstrategi forklarer brugen af freelancere således:

	»Når virksomheder benytter sig af freelancere i tidsbegrænsede stillinger, er det, fordi det giver dem flere fordele; dels øget fleksibilitet i forhold til antallet af ansatte, dels en specifik fagstærk viden, og samtidig kan man undgå at fyre medarbejderen, når ansættelsesforholdet slutter.«

	Ifølge Scheuer har ni procent af den danske arbejdsstyrke en atypisk eller tidsbegrænset ansættelse.

	Diskrimination af løst ansatte

	Både politikere og arbejdsmarkedets parter er enige i, at Danmark skal konkurrere på viden. Hvis freelancere ikke kan videreuddanne sig på lige fod med fastansatte, er det ifølge Steen Scheuer en klar svaghed for samfundet og en diskrimination i forhold til de fastansatte.

	»Problemet med de løst ansatte er, at de på flere punkter ikke har de samme rettigheder som de fastansatte. Freelancernes tilknytning til virksomhederne er på grund af de midlertidige kontrakter ikke så stærk som de fastansattes. Derfor betragter arbejdsgiveren dem ikke som nogen, virksomheden skal investere i,« siger professor Steen Scheuer.

	Hos PROSA, hvor it-folkene holder til, og Magistrenes A-kasse, hvor mange freelance akademikere er medlemmer, har man svært ved at se meningen med, at netop disse grupper ikke kan få økonomisk hjælp til videreuddannelse.

	»Politikerne har jo agiteret for livslang uddannelse, det gælder vel også for løst ansatte akademikere. Hos vores fastansatte medlemmer er det typisk arbejdsgiveren, som går ud og betaler certificeringen, når de skal efteruddannes. Det er faktisk dér, uligheden ligger, for der er jo ikke andre end freelanceren selv til at betale for hans efteruddannelse,« siger Holger Andersen fra Magistrenes A-kasse.

	For gruppen af freelancemedlemmer hos PROSA, Forbundet for It-professionelle, er den ikkeeksisterende økonomiske støtte til efteruddannelse et særlig stort problem, fordi it-folk skal være på forkant med den teknologiske udvikling. Derfor er det helt afgørende at være opdateret på de nyeste programmer for at kunne løse opgaverne.

	»Man kan opleve at få tømt sin viden, hvis man ikke sørger for at få efteruddannet sig,« mener Hanne Lykke Jespersen, der er næstformand i PROSA.

	Hos PROSA kan man ikke se noget helst argument for, hvorfor freelancere ikke skulle kunne få SVU på lige fod med fastansatte og foreslår, at regeringen gør loven om Statens Voksen Uddannelsesstøtte så bred, at den lever op til sit navn og dækker støtte til uddannelse af voksne.

