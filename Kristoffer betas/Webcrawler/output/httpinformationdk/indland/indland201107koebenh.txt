Københavnske S-SF'ere protesterer mod rød socialplan
Selv om det røde regeringsalternativ har fredet satspuljen, kræver S og SF i hovedstaden et opgør med den udhuling af overførselsindkomsterne, der finansierer ordningen


 Socialdemokraterne og SF har tilsyneladende ikke afstemt beslutningen om at bevare den sociale satspulje med partikammeraterne i landets hovedstad.
Trods tidligere modstand i SF-ledelsen vil det røde regeringsalternativ som Information beskrev det forleden fortsætte med at skaffe penge til socialområdet ved at udhule overførselsindkomsterne med 0,3 pct. i forhold til de almindelige lønstigninger, men i København fortsætter kampen.
»Vi vil gerne beholde en pulje til de socialt mest udsatte, men det vil være meget ærgerligt, hvis ikke man gør op med finansieringen. Arbejdsløse og pensionister har brug for den samme stigning i indkomst som alle andre, for priserne stiger jo for alle,« siger politisk ordfører for SF i København Peter Thiele.
En pensionist får i 2011 cirka 6.000 kr. mindre, end hvis satspuljen aldrig var blevet oprettet, og ifølge Informations oplysninger skal Socialdemokraterne i København der i 2008 stod bag en flertalsvedtagelse ved en socialdemokratisk kongres om at droppe satspuljen ved et møde i næste uge drøfte, hvordan man skal reagere på partiledelsens beslutning.
Socialdemokraternes politiske ordfører i Region Hovedstaden, Thor Grønlykke, har til gengæld ikke brug for betænkningstid:
»Jeg forventer, at parti- ledelsen vil sørge for, at der bliver set på sagen efter næste folketingsvalg. Jeg kan ikke forestille mig, at man ikke kan finde et solidt flertal for at lade overførselsindkomsterne stige i samme takt som lønningerne i resten af samfundet,« siger han.
Tid til at sige stop
Siden begyndelsen af 90'erne er satspuljen vokset til at udgøre mellem otte og ni milliarder kroner årligt, og som Information har afdækket de seneste dage, går størstedelen til ganske almindelig finansiering af velfærdsydelser.
Og det er et signal om, at det er tid til at sige stop, mener også SF's gruppeformand i Region Hovedstaden, Birgitte Kjøller Pedersen:
»Det kunne godt give god mening at finansiere særlige tiltag for de svageste grupper med en ekstraordinær pulje, men når man tager penge fra en svag gruppe til at finansiere selve driften af f.eks. psykiatrien, så er der noget galt.«
På linje med flere organisationer, der modtager satspuljemidler, mener Thor Grønlykke desuden, at evalueringen af satspuljeinitiativerne er så mangelfuld og uvidenskabelig, at det »grænser til nepotisme«, når projekter gøres permanente.
»Oftest har det mere at gøre med, hvor indflydelsesrige mennesker der er interesserede i det specifikke projekt,« mener han.

