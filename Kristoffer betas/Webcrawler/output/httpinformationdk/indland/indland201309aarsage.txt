Hvad var årsagen til finanskrisen?
Information har bedt en række aktører, som for alvor havde noget på spil under krisen, om at give deres besyv med. Mød Ejendomsspekulanten, oprydderen, ejeren af den krakkede bank og den bedrageridømte
 
	Lars Thylander, bestyrelsesformand i ejendomsselskabet Thylander Gruppen


 
Henning Kruse Petersen, tidl. bestyrelses-formand i Finansiel Stabilitet

- Hvad var årsagen til finanskrisen?

	»Man kan ikke pege på en entydig årsag til, at det gik galt i Danmark. Men den ubalance, der opstod på bankernes bøger, ved at udlånene voksede dramatisk, mens indlånene stort set stod stille, og som udløste, at man trak betydelig likviditet fra de internationale markeder, var en hovedårsag. Det blev voldsomt aktualiseret, da det hele frøs til i forbindelse med Lehman (Brothers kollaps, red.). Der blev lukket for al likviditetstilførsel til en lang række pengeinstitutter. «

	»De ledelser, der har siddet i de banker, både de, der er gået ned, og de, der var i fare for at gå ned, accepterede, at likviditet var et gode, man bare kunne trække. De troede, at likviditet altid var til rådighed. Og det viste sig ikke at være tilfældet.«

	»Derudover vil jeg også pege på, at man i Danmark i højere grad end andre lande var meget nidkær med at indføre nye nedskrivningsregler, det man kalder tilbageførsel af nedskrivninger eller tilbageførsel af hensættelserne, hvilket gjorde, at bankerne blev mindre polstrede.«

	»Sammenkoblet med dårlige ledelser i en række banker, som var alt for villige til at låne penge ud. Det er de tre hovedårsager set med mine øjne til, at det gik så galt som det gjorde.«

- Man troede, at træerne voksede ind i himlen?

	»Det er helt rigtigt. Dybest set er det jo dårlig ledelse. Man kan ikke rigtig kalde det andet, når man yder lån uden sikkerhed og udløser kolossale tab for bankerne. Det er ikke god ledelse. Dårligt kredithåndværk og dårlig ledelse mener jeg, at man kan hæfte på hovedparten – for ikke at sige alle – der skulle samles op af Finansiel Stabilitet.«

- Hvad har skabt den dårlige ledelse?

	»Jeg tror, det er svært at sige, hvordan sådan noget opstår. Men det er et manglende effektivt samspil mellem en kompetent og kyndig bestyrelse og en kompetent og kyndig direktion.«

- Er det problem, som politikerne eller aktionærerne skal løse?

	»Jeg synes bestemt at det er aktionærerne – altså ejerne – der skal sikre den gode ledelse. Hvordan opstår dårlig ledelse? Det opstår vel ved, at man bliver valgt at folk, der ikke har tilstrækkelig indsigt.«

- Har man lært af krisen og indrettet sig anderledes?

	»Der er ikke ret mange brancher, der lærer af historien. Heller ikke den finansielle. Men for øjeblikket står man stærkere, end man gjorde. Hvor længe det holder, ved jeg ikke. Men man plejer at sige, at finansfolk har en meget kort hukommelse.«

Klaus Riskær Pedersen, bedrageridømt iværksætter og erhvervsmand

- Hvad var årsagen til finanskrisen?

	»Mange af de effekter, der skaber finanskrisen i Danmark, er en likviditetskrise. Det er en tillidskrise, der udløser en likviditetskrise. Ikke at vi mangler penge, vi bruger dem bare ikke. Den økonomiske usikkerhed og tilfrysningen af de internationale finansmarkeder betyder, at investeringsvilligheden i den private sektor – både husholdninger og virksomheder – falder dramatisk. Virksomhederne begynder at lave omkostningsbesparelser og reducere deres risiko, og som en konsekvens af det falder deres investeringer.«

	»Finanskrisen var den første bølge. Det gør, at forbrugerne holder tilbage og bliver usikre, væksten falder, og arbejdsløsheden begynder at stige. Det er en helt klassisk sammenhæng. Men grunden til, at det rammer os særlig hårdt, er, at vi pludselig på toppen af det får en statsgældskrise. Og så starter vi forfra.«

	»Det medfører alt sammen usikkerhed på makroøkonomisk niveau. Virksomhederne kan så ikke tage de chancer, som de ellers ville tage. Markederne fryser til visse steder. Det, at vi går fra en finanskrise over i en statsgældskrise, understøtter en stemning af manglende tillid og forsigtighed.«

	»Det helt afgørende er, at tilliden skal øges, så man får konverteret erhvervslivets likviditet til nye investeringer, og man får de private forbrugere til at bruge noget af deres opsparing til privatforbrug.«

	»Der ligger en potentiel tredjebølge og lurer: Efter at vi har haft finanskrisen og statsgældskrisen, risikerer Danmark at få en realkreditkrise ved, at halvdelen af husejerne er frosset inde med nogle 1-, 2-, 3-, 4-, 5-årige variabelt forrentede lån, og pludselig stiger renten og så taber de penge.

- Hvis du skal reflektere over krisen, hvad er så de vigtigste lektioner?

	»Den vigtigste lærdom er, at de store finansielle supermarkeder skal under bedre offentlig kontrol. Man taler om, at visse banker er for store til at fejle. Jeg er bange for, at vi har banker, der er for store til, at de kan reddes.«

- Du taler i høj grad om større statslig indblanding?

	»Ja. Det har vi lært af hele det her forløb. Neoliberalistisk markedsøkonomi, ureguleret og ukontrolleret, går til nogle excesser, nogle udsving, der gør, at den kan tage hele samfundsøkonomien som gidsel. Derfor er vi nødt til at arbejde med en anden form for blanding af den liberale markedsopfattelse og det kollektive.

Karsten Ree, milliardær og investor i Amagerbanken

- Hvad var årsagen til finanskrisen?

	»Man fløj så højt, at man slet ikke kunne nå jorden. Nogle syntes, at det gik så godt – også herhjemme – at en finansminister i midten af 00’erne sagde, at Danmark er fantastisk rigt, og at vi – han har nok sagt det med et smil på læben – kan købe hele verden. Og hans videre budskab var: Bare brug los. Det skulle han aldrig have sagt. Det er reminiscensen af det, der er skyld i ulykken. »Det, der gik helt galt, var alle de mennesker, der var kommet ind i banksektoren, og alle de produkter, de kunne opfinde.«

- Er det efter din mening mere en grådighedskrise?

	»Det har det bestemt været for nogle. Men du uddanner også mange mennesker i handel, og bankerne har opslugt dem. Bankerne har overbudt hinanden for at få dem ansat. Du kunne sælge alle mulige – undskyld udtrykket – lorteprodukter til folk. Og det fik de gjort. »Min forklaring på, at det hele gik galt, er, at der var en alt for stor pengerigelighed.«

- Hvis vi skal lære noget af krisen, hvad synes du så er det vigtigste at lære?

	»At folk, der har en høj post, og det har en finansminister, aldrig skal komme og sige, at her går det skide godt. Bare brug los. Det har vist sig at være meget farligt.«

- Hvad er det vigtigste, du selv har lært af krisen?

	»Det er et svært spørgsmål. Men det er vel egentlig – i det omfang det kan lade sig gøre – at gå med livrem og seler. Jeg har altid haft et motto om at forsøge at drive min forretning uden at låne penge. Og det vil jeg også anbefale andre, så vidt de kan. Det er livsfarligt, sådan som alt virker i dag med bankerne.«

Lars Thylander, bestyrelsesformand i ejendomsselskabet Thylander Gruppen

- Hvad var årsagen til finanskrisen?

	»Grunden til, at det gik som det gjorde, var en farlig kombination af, at nogle banker og nogle af disse bankers kunder havde en risikoprofil, der var alt for vovet. En alt for høj grad af risikovillighed hos en bestemt type banker og en bestemt type kunder. Det var det, der gik galt. Og når så Finanstilsynet, der skal holde øje med bankerne, ikke varetager den opgave tilstrækkeligt, så går det helt galt.«

- Hvis vi starter med bankerne, hvad gjorde de så forkert?

	»Der var en udlånsivrighed hos de små og mellemstore banker, som tilsyneladende gerne ville rykke op i hierarkiet. De, der var små, ville gerne være mellemstore, og de, der var mellemstore, ville gerne være rigtig store. Når den ivrighed ender i en risikovillighed, der ligger ud over, hvad der er kommercielt forsvarligt, så skal det næsten gå galt.

- Hvis man ser på kunderne, hvad var der galt der?

	»De var ikke rigtige ejendomsfolk. Det var i vid udstrækning nye aktører på markedet, som var lige så fartblinde som deres banker. Så det er to sider af samme sag. Kunderne og bankerne var partnere i en spekulationsforretning: at fast ejendom kommer til at stige i en uendelighed fra nu af og frem. Man kan ikke udråbe en af dem til at være skurken. De var lige gode om det.«

- Du nævner også Finanstilsynet?

	»Det er vel tilsynet, som skal tilse, at bankerne ikke havner i grøften. Deres primære svigt er, at de ikke har været i stand til at værdisætte aktiverne forsvarligt. Man må sige, at Finanstilsynet måske har været bedre til at administrere regler end til at vurdere de ejendomme, bankerne havde pant i.«

- Synes du, at man er blevet klogere og har rettet op på tingene efter krisen?

	»Det er en noget teoretisk tilgang til det. Der var masser af folk, der var lige så kloge i 2006, som de er nu, og de, der ikke var, bliver det nok ikke. Der var intet i de regler, der gjaldt dengang, som forhindrede banker og Finanstilsynet i at tænke sig godt om. Der er en stor mængde banker og ejendomsselskaber, som forstår at tænke sig om, og de har det fint. Det havde de dengang, og det har de i dag. Der er masser af banker og ejendomsselskaber, som ikke har spillet hele butikken op på alle mulige luftige ejendomsengagementer. Den offentlige debat om, hvorvidt der skal lovgives mere eller mindre på området, er jeg måske ikke den rette til at udtale mig om. Men jeg kan da se, at de, der har båret sig fornuftigt ad under de gamle regler, ikke har brug for nye regler.«

