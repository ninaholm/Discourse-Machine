Danskere hylder ISIL
Danske sympatisører bruger de sociale medier til at hylde en af verdens mest brutale terrororganisationer. Eksperter frygter øget radikalisering på grund af den massive udbredelse af ISIL’s propaganda i kølvandet på organisationens fremmarch i Irak
 Adskillige udenlandske terroreksperter har advaret om effekten af ISIL’s massive tilstedeværelse på de sociale medier, som de frygter kan føre til endnu mere radikalisering blandt unge muslimer, der føler sig tiltrukket af de radikale islamistiske budskaber.


 »Må Allah forsyne vores emir med 55 millioner løver, der vil give deres blod for at ophøje Allahs ord!«
Sådan lyder en af de støtteerklæringer, som man for tiden kan finde på Facebook, hvor bl.a. herboende muslimer, der har været i Syrien og kæmpe, hylder den militante islamistiske organisation ISIL, der de seneste uger har erobret magten i store dele af det nordlige Irak.
Organisationen, der er så rabiat, at selv al-Qaeda har slået hånden af den, mistænkes bl.a. for massehenrettelser af irakiske soldater og civile.
»En sandfærdig mand, der kæmper for haq (retfærdighed, red.),« kalder en af de danske sympatisører ISIL’s leder og opfordrer sine trosfæller til at tage »vores elskede Sheikh Abu Bakr al-Baghdadi« med i deres aftenbøn. 178 andre Facebook-brugere har liket opslaget.
Politikere: Indsats mod rekruttering på sociale medier skal intensiveres
På en anden Facebook-side, »ISIS Nyheder«, poster en unavngiven dansk sympatisør et væld af propagandavideoer og fotos fra ISIL’s »sejre« i Irak. »OBS: Stærke billeder kan forekomme,« lyder en velbegrundet advarsel før et opslag med fotos af de påståede henrettelser i Irak.
Og på siden »Profeternes Vej« kan man nyde en video, der opfordrer alle muslimer til at »sværge troskab« til al-Baghdadi og et banner, der erklærer »Vi er alle ISIS.«
Social mediefront
Den åbenlyse beundring og opbakning til ISIL på danske Facebook-sider er kun en lille del af den massive propagandamængde, som ISIL og bevægelsens tilhængere har udbredt på de sociale medier i forbindelse med »invasionen« af Irak.
Ifølge det amerikanske tidsskrift The Atlantic har ISIL et særligt propagandakontor, som sørger for at poste materiale på Twitter, YouTube og andre sociale medier. Det samme gør andre militante islamistiske organisationer, men ifølge The Atlantic er ISIL i en klasse for sig selv.
Et af ISIL’s mest succesfulde værktøjer til at sprede sine budskaber er en særlig app ved navn Morgengryets Glade Nyheder eller bare Morgengryet (Al-Fajr, red.), som kan hentes via Googles Play Store og bruges på PC’er og Android-telefoner, hvor den så henter alle ISIL’s budskaber ned.
Ifølge The Atlantic nåede app’en under offensiven i Irak op på at sende ikke mindre end 40.000 tweets på en enkelt dag. Derudover er ISIL’S mediestrateger dygtige til at få deres budskaber ind i de automatiske retweet-systemer.
Skræddersyet til medierne
Herhjemme bekræfter ekspert i islamistisk ekstremisme Ann-Sophie Hemmingsen fra Dansk Institut for Internationale Studier (DIIS), at ISIL har haft stor succes med at bruge de sociale medier.
»De er meget dygtige til at bruge de sociale medier. Men det er der faktisk mange aktører inden for den islamistiske verden, som er,« siger hun.
Når ISIL’s propaganda i øjeblikket er gået fuldstændig viralt, skyldes det ifølge Hemmingsen blandt andet, at de almindelige medier har opdaget de videoer, fotos og hashtags, som bevægelsen sender ud.
»De fleste af ISIL’s fotos og videoer er meget voldelige og nærmest skræddersyede til at vække opmærksomhed hos mainstream-medierne,« siger hun.
Tobias Gemmerli, der forsker i de islamistiske bevægelsers brug af sociale medier, ligeledes hos DIIS, er enig i, at ISIL er dygtige til at føre propagandakrig på nettet.
»ISIL’s brug af de sociale medier er en helt bevidst del af deres strategiske offensiv i Irak,« siger han.
Og formålene er flere.
»Deres medieoffensiv har klassiske propagandaformål. De forsøger både at skræmme deres fjender og at legitimere det, de foretager sig, over for medlemmer og sympatisører,« siger han.
Adskillige udenlandske terroreksperter har advaret om effekten af ISIL’s massive tilstedeværelse på de sociale medier, som de frygter kan føre til endnu mere radikalisering blandt unge muslimer, der føler sig tiltrukket af de radikale islamistiske budskaber.
En af dem er den amerikanske terrorekspert Theodor Karasik fra tænketanken Institute for Near East and Gulf Military Analysis i Dubai.
»Reaktionerne på de sociale medier ser ud til at være meget positive for folk med det tankesæt,« siger han til Politiken. »De kan lide at se en vinder, og lige nu vinder ISIL i Irak.«
Men både Ann-Sophie Hemmingsen og Tobias Gemmerli advarer mod at lægge for meget i de danske sympatisørers opbakning til ISIS.
»Det kan jo umiddelbart synes af meget, at 178 liker en hyldest til ISIS, men der kan være mange grunde til, at man liker et opslag,« siger Tobias Gemmerli.
 Adskillige udenlandske terroreksperter har advaret om effekten af ISIL’s massive tilstedeværelse på de sociale medier, som de frygter kan føre til endnu mere radikalisering blandt unge muslimer, der føler sig tiltrukket af de radikale islamistiske budskaber.
Facebook
»Det kan selvfølgelig være, man støtter ISIL, men der kan også være et element af provokation eller ungdomsoprør i det.«
Ann-Sophie Hemmingsen er enig og understreger, at »man lige skal slå koldt vand i blodet«.
»Vi ved faktisk meget lidt om, hvad effekten af de budskaber, man får på de sociale medier, er. Der er selvfølgelig folk i Danmark, som støtter ISIL, men man skal huske, at der stadig er meget langt fra at bakke op om noget på de sociale medier og så gøre det i den fysiske verden,« siger hun.
»Man kan jo sagtens have tusindvis af likes på de sociale medier for en bestemt sag, men når man så arrangerer en demonstration, kommer der ikke et øje.«
Information har forsøgt at få en kommentar fra Facebook til ISIL’s brug af deres medie, men uden held.
Twitter har allerede lukket en lang række konti med ISIL-propaganda, men der dukker konstant nye op. Tjenesten har over for flere amerikanske medier afvist at kommentere direkte på ISIL’s brug af tjenesten, men henviser til firmaets generelle regler, hvor det bl.a. hedder:
»Du må ikke offentliggøre eller poste direkte, specifikke trusler om vold mod andre. Du må ikke anvende vores tjeneste til nogen ulovlige formål eller til at fremme ulovlige aktiviteter.«
Både Ann-Sophie Hemmingsen og Tobias Gemmerli holder oplæg på en konference om ekstremisme, som Folketingets integrationsudvalg arrangerer i dag på Christiansborg.

