Ny bankpakke erstatter statsgaranti
Politikerne glæder sig over, at pengeinstitutter skal betale for bankkrak


 Politikerne glæder sig over, at skatteyderne fremover slipper for at betale gildet, når en bank eller sparekasse krakker. Når den nugældende statsgaranti for samtlige indeståender bortfalder den 30. september, skal en ny indskydergaranti finansieres af pengeinstitutterne selv. Og de skal også selv sætte kapital af til afvikling af nødstedte banker, så staten slipper for at få penge i klemme.
Med undtagelse af Enhedslisten har regeringen og Folketingets partier aftalt at fordoble den gamle indskydergaranti fra før bankpakkerne til 750.000 kroner. Alle kunder, som har mindre indeståender end det beløb, får straks alle deres penge igen. Erstatning for større beløb vil afhænge af, hvor mange penge der vil være tilbage efter en senere og erfaringsmæssigt langvarig afvikling af det krakkede pengeinstitut.
»Med forslaget sikrer vi helt almindelige menneskers indeståender, også efter den 30. september. Der er sikkerhed omkring, at når man placerer sine penge i en bank, er de sikret i tilfælde af, at en bank går konkurs,« siger økonomi- og erhvervsminister Brian Mikkelsen (K).
Dansk Folkepartis finansordfører, Kristian Thulesen Dahl, påpeger, at der er tale om en model, »hvor det er banksektoren selv, der skal betale regningen og rydde op, hvis et pengeinstitut går ned«.
Også De Radikale og Socialdemokraterne roser aftalen. Der udestår dog endnu et slagsmål om, hvilke lovkrav der skal stilles til bonusser til bankdirektører. Dansk Folkeparti og Socialdemokraterne er begge imod, at bankdirektører får udbetalt bonus i form af aktier. Selv om pengeinstitutterne nu får bundet mere kapital af den nye bankpakke, bliver det hverken sværere eller lettere for virksomhederne at få banklån, sådan som krisen har gjort det svært for dem. Det skønner Dansk Industris (DI) erhvervsøkonomiske chef, Kent Damsgaard.
Men DI regner med, at den nye bankpakke vil gøre det mere gelinde for små og mellemstore virksomheder at slippe igennem hverdagen, hvis deres pengeinstitut krakker.
Bankpakken sikrer, at virksomhederne stadig vil have adgang til kontanter og bankkonti umiddelbart efter et krak i deres pengeinstitut.
ritzau


