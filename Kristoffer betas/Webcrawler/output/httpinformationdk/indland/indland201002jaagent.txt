Ja, jeg var agent for Mossad
Herbert Pundik har taget hele turen fra frivillig israelsk soldat, agent for den israelske efterretningstjeneste Mossad, der leverede hans indberetninger videre til efterretningstjenesten på Kastellet, utrættelig forsvarer af Israel til i dag at være nær ved en sakrosant kommentator på Politiken med afgørende indflydelse på danskernes kritiske holdning til Israel


 Vi ved en masse om Herbert Pundik: Han var frivillig israelsk soldat. Utrætteligt forsvarede han i årtier Israel, som han i dag lige så ihærdigt kritiserer. Han er et forbillede for journalister, der vil skrive om Mellemøsten: Hans viden er enorm, hans analytiske sans er beundret, og han regnes for en nærmest urørlig moralsk autoritet, fordi han kan kritisere sin egne. Herbert Pundik er i dag en helgen i den danske offentlighed.
Men hvad de færreste ved om Pundik er, at han op gennem 1960erne arbejdede som agent for den israelske efterretningstjeneste, Mossad, mens han var ansat på Information og Politiken som journalist.
Nu taler han for første gang ud om tiden som agent og det evige dilemma mellem rollen som objektiv journalist og politisk patriotisme. En fortid, hvorfra empati, europæisk skyldfølelse og afsky for anti-semitisme udspringer. Havde Herbert Pundik ikke været zionist, men eksempelvis tidligere kommunist, havde han haft ørerne mere i mediemaskinen, måske endda i lov-møllen.
Løbebanen blev dikteret af to spor: Et jødisk og et dansk, men ikke altid med åben dagsorden. Dog - eftersom han er en respekteret dansk jøde blev det automatisk betragtet som bagtalelse at benævne ham zionistisk agent, hvad han notorisk var, og hvilket han ikke skammer sig over. I krydsfeltet mellem at være Mossad-spion, zionist-aktivist og meningsdanner, var han det, der i spionjargon kaldes påvirknings-agent. Herbert Pundik har i mere end 50 år været en mand med en mission, og missionen har et navn: Israel. I dag som for 62 år siden, da han meldte sig frivilligt til krigen mod de arabiske frontstater.
Og nej, han var ikke major i Mossad, og han har aldrig været israelsk statsborger', ligesom han har nævnt sin dobbelt-rolle som journalist og spion i erindrings-bøgerne. Og som han siger uden blinken til fagets etiske fordring: »Hvor er grænsen mellem journalistik og spionage?«
Ydmygelsens anatomi
»For mig er det stadig helt afgørende, at der blev oprettet en stat,« lyder svaret i den lille rækkehus-have i Tel Aviv.
»Indtil 1948 var jøderne et tålt mindretal i Europa, og det præger dig at være et mindretal  din gestalt, hele din åndelige habitus. Billedet af jøder, der gik rundt med deres små åndssvage tasker og søgte om et stempel i deres pas og blev afvist af ligegyldige folk: Beklager, der er ikke plads  og som så endte i nazisternes udryddelseslejre: Det var så ydmygende. Det er slut! Det er en revolution, at hvis du som jøde ikke kan li lugten i bageriet, kan du tage sporvognen til nærmeste israelske ambassade og sige, at du vil til Israel. De vil oven i købet betale din billet, og i Ben Gurion-lufthavnen får du et stempel i passet, og så er du israeler. Det kræver kun, at din bedstefar eller bedstemor var jøde. Zionismen havde til opgave at etablere en stat, hvor jøder kunne være i deres eget land. Og for mig er der lige dér et stort, stort punktum.«
»Så kommer den anden side af sagen: Hvad fanden er det så for en stat, vi har fået? Og der har jeg en masse at beklage mig over. Men jeg understreger, at det er sekundært i forhold til det historiske switch, der skete i 1948.«
- Og som du var en del af?
»Jeg har boet her i over 50 år, men er ikke israelsk statsborger, så formelt kan jeg godt tillade mig at stå i kulissen. Og selvfølgelig synes jeg, det er en forfærdelig vej, Israel er slået ind på. Det, der tiltrak i 50erne, arbejdersamfundet, at Israel var det land i verden med kortest afstand mellem de 10 pct. rigeste og de 10 pct. fattigste, er forsvundet. I dag er afstanden mellem rig og fattig verdens næststørste efter USA. Men den store skuffelse er, at Israel i dag er slået ind på en national-chauvinistisk sikkerheds- og udenrigspolitik. 1967-krigen blev et vendepunkt, hvor israelerne vandt krigen, men tabte sjælen. De kunne ikke klare opgaven at være sejrherrer.«
Historien om Tantura
Pundik meldte sig i 1948 som frivillig til det israelske arbejderpartis milits, Haganah, der siden blev til den israelske hær, og gjorde tjeneste i Alexandroni-brigaden, hvis opgave bl.a. var at rense arabiske landsbyer efter en forudlagt plan, skildret i den israelske historiker Ilan Pappés The Ethnic Cleansing of Palestine. Rensningen af fiskerbyen Tantura mellem Tel Aviv og Haifa beskriver Pappé som særlig brutal  Pundik var selv i Tantura og har skrevet om det i sine erindringer, så spørgsmålet falder lige for:
- Nogle vil mene, at sjælen blev tabt allerede i 1948, da staten blev oprettet med etnisk udrensning og massakrer?
»Det mener jeg ikke. I 1948-49 skete der krigsforbrydelser og etnisk udrensning og det skete under krigsforhold  men det er ikke en arvesynd, vi andre skal slæbe videre på. Det er ikke noget, der besmitter den israelske undfangelse. Der var krig, og i krig sker alle mulige forfærdelige ting  og det var en krig, der blev påtvunget Israel af araberne.«
<7i>- Du har skrevet om Tantura. Hvis du læser om Tantura hos Ilan Pappé og andre, er det en helt anden historie?
»Ja, om massakrer.«
- Ja?
»Men jeg går ikke længere end det, jeg kan tillade mig at sige, nemlig at jeg ikke så noget. Undtagen en scene, som jeg har beskrevet (i erindringsbogen Det er ikke nok at overleve om en gammel mand, der mishandles af en israelsk soldat, red.). Du må ikke glemme, at her kommer der en dreng, nybagt fra Hellerup, som ikke kan sproget og går rundt som fremmed soldat mellem israelerne  mit vidnesbyrd begrænses af min baggrund. Jeg kunne ikke hebraisk, jeg kunne ikke spørge nogen, og jeg vidste ikke noget. Det eneste overgreb, jeg så, var den scene, jeg beskriver.
- Kan du have fortrængt noget?
»Det tror jeg ikke  det ville have gjort indtryk på mig. Scenen med den gamle mand, der blev mishandlet, har jeg jo ikke fortrængt. For det første: Jeg er ikke overbevist om, at Ilan Pappés fremstilling (af de blodige massakrer, red.) er korrekt  Ilan Pappé har vundet støtte på den yderste venstrefløj, der er i permanent konflikt med det etablerede zionistiske Israel. Jeg ved ikke, hvor rigtig eller forkert den er, jeg ved bare, at hvis den er rigtig, så har jeg ikke været vidne. Men det siger ikke noget, for som sagt: jeg var bare en dansker, der gik rundt i en arabisk landsby. Så blev der skudt her, og så blev der skudt der. Jeg så det ske overalt, og det sker jo med alle hære, der er i krig. Men for at vende tilbage til dit spørgsmål: Jeg mener ikke, at Israel er mere undfanget i synd end Amerika.«
- Amerika er jo sådan set også undfanget i synd?
»Jo, jo, men ikke i mere synd.«
- Men 1948-49 er tættere på os, og jeg kan spørge dig om det, for du var der?
»Ja, men nu vi taler om det: Der var to flygtningeproblemer. Der var det arabiske, som skyldtes israelerne  de flygtede, som folk gør, når der er krig, og i visse tilfælde blev de smidt ud. I Ramle blev de gennet op i lastbiler og busser og kørt til grænsen til Jordan. I Galilæa blev mange sendt over grænsen til Libanon. Punktum. Her vil jeg bare sige: Der er jo et andet flygtninge-problem, der i størrelsesorden er som det første  det var de cirka 600-700.000 jøder, der måtte flygte fra de arabiske lande. De kom her til Israel med nul, ligesom araberne måtte flygte herfra med nul. Jøderne her blev absorberede, de er i dag læger og professorer og ambassadører og pølsemagere og murere og tømrere, hvorimod araberne brugte flygtningene som et våben mod den nye stat.«
Dobbeltagent for Mossad
- Et personligt spørgsmål: Er aktivisme og deltagelse mere end objektiv journalistik i traditionel forstand den røde tråd i din karriere som journalist?
»Hvad er objektivitet? Enhver avis er valg og fravalg, altså en subjektivitet, som avisen pådutter læserne.«
- Det er ikke der, jeg vil hen, men hen til at du har villet noget bestemt med det, du skrev i Information og senere i Politiken?
»Det er rigtigt. Jeg brugte avisen som et redskab til at fremme visse interesser. Det er helt givet. Men det betød ikke, at andre journalister ikke kunne skrive kritisk i samme avis.«
- Når du siger, du brugte avisen til at fremme visse interesser, hvad var det så for interesser? I dit tiltrædelses-interview i januar 1970 sagde du, at så længe du var chefredaktør var Politiken bundet til Israel...
»Det var Madsen  Flemming Madsen, den berømte tv-interviewer, som spurgte mig dagen efter, jeg var tiltrådt, og hvor jeg svarede, at så længe jeg var chefredaktør, ville Politiken identificere sig med Israels skæbne. Og det mente jeg. Altså, hvis nogen kom og sagde: I har ingen ret til at bestå, så ville jeg ... optræde. Men i øvrigt har der stået masser af kritik af Israel i Politiken i tidens løb.«
- Den erklæring vakte en vis opsigt?
»Ja, er du tosset. Straks blev den jo fejlciteret. Men det stod ved magt, hvad jeg sagde.«
- Når jeg spørger, er det blandt andet fordi du på et læsermøde i Politikens Hus for nylig mere eller mindre medgav, at du har arbejdet som agent for Mossad?
»Ja. Ja, ja. Men den kontakt blev fuldstændig brudt, da jeg startede som chefredaktør. Altså, det israelske Mossad har en regel, som er livsvigtig. De mobiliserer ikke jøder fra andre lande til at spionere mod deres eget land. I de tilfælde, hvor det er sket  for cirka 20 år siden var der en amerikansk jøde, der arbejdede som sikkerhedsanalytiker i det amerikanske forsvarsministerium, der spionerede mod USA (Jonathan Pollard, red.), men han var ikke Mossad-agent. Han var tilknyttet en lille sideordnet efterretningstjeneste under statsministeriet, der havde rekrutteret ham. Men Mossad har som princip, at de ikke må bringe jøder i nogen form for kompromitterende situation i forhold til de lande, de kommer fra.«
- Mossad har aldrig spurgt dig om forhold i Danmark?
»For det første har Mossad aldrig spurgt om Danmark, for det var ikke særlig centralt. Jeg rejste rundt i Afrika under dække af at være journalist. Og spionage ... altså, hvor går grænsen mellem spionage og journalistik? For eksempel lavede jeg en indgående analyse af stammeopdelingen i Somali-områderne og deres forhold til de politiske partier. Det var sådan nogle ting, jeg lavede der. Jeg lavede en undersøgelse af de politiske forhold i nord-Nigeria. Men det var alt sammen noget, avisen kunne have bragt, men der var bare ikke nogen, der var så interesserede i den og den persons forhold til den og den mand...«
- Det er jo efterretningsarbejde?
»Ja, det var for en stor del efterretningsarbejde  og det gjorde jeg på én betingelse, og den blev også gennemført, nemlig at alle min rapporter blev delt med danskerne. Og nu afdøde Peter Ilsøe, der var nummer to-mand i Forsvarets Efterretningstjeneste, var manden, der fik genparter af israelerne. Men det holdt totalt op den 1. januar 1970.«
- Fik han genparter af dig?
»Nej, jeg afleverede dem til den israelske ambassade. Men vi var nære venner, så jeg ved, han fik dem. Så jeg var dobbeltagent i en anden forstand, ikke?«
Den udlægning bekræftes af Hans Davidsen-Nielsen, der under arbejdet med bogen Spionernes krig om FET hørte samme historie fra Peter Ilsøe.
- Hvor længe var du det?
»I cirka 10 år  du må ikke glemme, at Information også var en fattig avis. Så hvis jeg sagde: Jeg betaler selv leveomkostningerne, vil I betale billetterne? Så virkede det!«
- Du har altså et engagement ud over journalistikken?
»Ja, men det engagement har jeg som jøde.«
- Du kører i to spor?
»Jeg har som grundregel, at hvis du ikke selv forsøger at øve indflydelse på dine omgivelser, vil de øve indflydelse på dig. Enten er du aktør, eller også er du victim  sagt groft. Det er min jødiske erfaring. Hvis du ikke er hurtig på benene og har seks øjne i hovedet, så ender du som offer. Og det har jeg omsat til en leveregel: Du må være på tæerne hele tiden. Du skal holde øje  for ellers kommer der noget bagfra. Og der kommer det aktivistiske ind, som jeg prøvede på at indføre på Politiken.«
Vi var enøjede
- Kolliderede aktivismen aldrig med de journalistiske principper?
»Du må ikke glemme, at min udvikling også er en proces. Jeg skulle først frigøre mig fra en masse fordomme og vaneforestillinger om konflikten mellem israelerne og palæstinenserne. Og det kræver indblik og selvdisciplin, og det kræver, at du tør vende tidligere standspunkter ryggen og indrømme  altså de ting, jeg skriver i dag, er...«
- Ville du have skrevet dem i 1970?
»I -70... ja.«
- I 1965?
»Det tror jeg ikke. 1967-krigen blev som sagt et vendepunkt. Indtil da levede vi her i en boble. Vi så ingen arabere, og vi betragtede alt det, der kom fra den arabiske side som løgn og latin. Du så ikke en araber i øjnene  undtagen i hæren, og så skød du dem.«
»Arabisk politik, kultur, og så videre så man fra én vinkel, og den var: Israels eksistens, Israels overlevelse. Der var hverken tid eller sind til nuancering, undtagen hos meget få. Man må forstå, at her kom jeg og mange, mange andre, som overlevede holocaust, og blev bombarderet med arabisk propaganda: Vi kommer efter jer, vent bare, der bliver ikke fred i jeres tid, o.s.v. Og det satte sig. Det blev en del af ens alfabet. Vi kom jo med alle disse traumer  for os jøder i Danmark var flugten til Sverige forfærdelig traumatisk, og den blev den første lille trædesten på min vej til Israel.«
- Hvad vidste I danske jøder i 1948 om det zionistiske projekt. Vidste I, at der lå et blueprint for den etniske udrensning?
»Intet  vi vidste intet. Vi var jo totalt enøjede. Vi havde samlet penge ind, så der kunne købes en dunam jord, og vi vidste, at David ben-Gurion var lederen. Men min gang mod den jødiske stat tog udgangspunkt i ydmygelse. Det, vi oplevede under Anden Verdenskrig. Noget, der for mig blev helt afgørende, var Exodus-affæren i 1947, hvor englænderne optrådte som de værste bavianer og tvang et flygtningeskib med jøder til Palæstina tilbage til flygtningelejre i Tyskland. Det førte direkte til, at jeg sammen med (den senere overrabbiner, red.) Bent Melchior og et par stykker til dannede den første Haganah-gruppe i Danmark. Vi var 100 til at begynde med, men i den første gruppe, der kom afsted, var vi otte, og de andre havde meget gode grunde til at blive hjemme (ler). Jeg kunne ikke leve med den ydmygelse, det var, at ingen ville have de 100.000 jødiske flygtninge, der boede i lejre, og som englænderne forhindrede i at rejse til Palæstina. Da var det, vi sagde: Fandme nej!«
- Det, at du engagerede dig, gjorde dig til et mål for araberne  og for antizionistiske grupper?
»Ja, vi var et par stykker  Bent Melchior var også i skudlinjen. Politiet kom til mig og tilbød opdækning. Men jeg sagde nej tak. I begyndelsen af 70erne, lige efter jeg var blevet chefredaktør, var der mange, der mumlede om ham israeleren. Jeg kendte nogle unge israelere, der var kommet herop efter 1967-krigen, og hvis jeg følte mig utryg, ringede jeg til dem. De passede på mig på afstand  jeg så dem aldrig, men jeg vidste, at de var der.«
I 1988 var Pundik og andre kendte danske jøder ifølge PET mål for et mordkomplot, der huskes som Ulla Lyngsby-sagen efter den danske pædagog, der blev anholdt i Israel det år, sigtet for at være i ledtog med PLO-terrorister.
Mordkomplot med gal adresse
»Ja,« bekræfter Pundik, »men PLOs mand i København, Alawi hed han, svor på, at PLO ikke havde noget at gøre med det. Jeg fik et fint forhold til ham, og vi spiste middag sammen en gang imellem. Han mente, det var noget, statsministeren havde fundet på  Poul Schlüter udtalte sig jo i tv om den sag. Så var det, jeg ringede til Alawi, og sagde: Hvis der er én avis, der går ind for en to-stats-løsning, så er det Politiken. Og så vil i knalde mig?«
Og således bekæftes Herbert Pundiks selvforståelse som den moderate stemme i den danske mellemøst-debat. Det understøttes af et udklip på rækkehusets køkkenbord fra avisen Haaretz, der viser et billede af en ung, køn kvinde i clinch med israelske sikkerhedsstyrker. Stedet er det arabiske Østjerusalem, og anledningen er israelsk rydning af en palæstinensisk ejendom. Billedets hovedperson er May Pundak, datter af Ron Pundak og altså barnebarn af Sussi og Herbert Pundik. May er fredsaktivist og jurastuderende  hendes speciale er menneskerettigheder. En pryd for familien, og Nahum Pundak, Herbert Pundiks navn på hebraisk, gnægger af uskrømtet stolthed. Men ellers bærer han aldrig sine følelser udenpå skjorten. For livet er for kort til sentimentalitet, men langt nok til et aktivt engagement styret af en grundlæggende dagsorden: Israels overlevelse som stat.

