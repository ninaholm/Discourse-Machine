Vækstforum skriver af fra regeringen
En lang række af forslagene i Vækstforums udkast til rapport er direkte kalkeret fra VK-regeringens egne udspil. Kommissions-ekspert er ikke overrasket, men kalder forummet en 'legitimering af regeringens politik'
Regeringens Vækstforum er sammensat af førende erhvervsledere, forskere og andre, som har bred erfaring med forhold, der har betydning for Danmarks vækstmuligheder og konkurrenceevne. Her holder forummet møde på virksomheden Logitech i Aalborg. Vækstforum har i alt 31 medlemmer - heriblandt blandt andre administrerende direktør i Mærsk Nils Smedegaard Andersen, OECD-direktør Jørgen Elmeskov og formand for Danmarks Vækstråd,   Lars Nørby Johansen.


 At »inspirere regeringens indsats« og »se med friske øjne på fremtidens udfordringer« var en central del af kommissoriet for det Vækstforum af erhvervs- og organisationsfolk, der efter halvandet års arbejde i dag mødes for at diskutere udkastet til sin endelige rapport. Og inden mødet bedyrer statsminister Lars Løkke Rasmussen (V) også, at Vækstforum ikke er »regeringens forlængede arm«. Men alligevel er en række af de forslag, som bliver stillet i udkastet, direkte kalkeret fra udspil eller udmeldinger, som VK-regeringen allerede er kommet med.
Det viser en gennemgang, Information har foretaget.
Hidtil har udkastets forslag om at afskaffe efterlønnen - helt i tråd med den melding, statsministeren kom med i sin nytårstale - vakt mest opsigt.
Men også på en række andre områder har udkastets penneførere, OECD-direktør Jørgen Elmeskov og formand for Danmarks  Vækstråd, Lars Nørby Johansen, ladet sig overordentlig meget inspirere af udspil, som regeringen allerede er kommet med.
Ens fra ord til andet
En klump af anbefalinger handler for eksempel om, hvordan der kan skabes mere konkurrence i den offentlige sektor.
Blandt andet foreslås der »udbudspligt for alle opgaver, hvor det er muligt«, »mere smidige udbudsregler«, en øget konkurrenceudsættelse på ældreområdet med »øget udbud på hjemmehjælpsområdet gennem distrikstopdeling« og en »øget konkurrence om etablering og drift af ældreegnede boliger« - samt at »Klagenævnet for Udbud kun skal fokusere på grove overtrædelser«.
Alle disse og flere andre formuleringer er direkte, fra ord til andet, at finde i regeringens egen 'Strategi til fremme af offentligt-privat samarbejde', som blev udsendt tidligere på måneden - og i øvrigt også i udspillet 'Vækst og fornyelse gennem øget konkurrence', som regeringen præsenterede i forbindelse med Vækstforums møde i november.
Dette regeringsudspil rummer ligeledes stort set alle de anbefalinger om styrket konkurrence i det private, som Vækstforum nu gør til sine egne. Inklusive et forslag om at gøre det muligt at indføre store butikscentre, kaldet 'hypermarkeder', der vakte stor politisk modstand, da Lars Løkke Rasmussen fremførte det.
Et andet omdiskuteret forslag fra regeringens udspil, nemlig at liberalisere apotekerne, har ikke fundet vej til Vækstforums udkast. Det flugter dog alligevel med regeringen. V og K meddelte nemlig i forgårs efter heftig intern debat, at dette forslag nu er taget af bordet igen.
På førtidspension, fleksjob og SU ligger Vækstforum helt på linje med regeringens egne forslag til reformer på disse områder - men går dog på et enkelt punkt videre: SU'en på kandidatoverbygningen foreslås erstattes med lån. Det skal animere flere unge til at søge ud på arbejdsmarkedet alene med en bachelorgrad.
Det foreslår regeringen ikke - men Vækstforum imødekommer her et forslag fra støttepartiet Dansk Folkeparti.
Legitimerer regeringen
Professor Peter Munk Christiansen fra Aarhus Universitet har igennem flere år forsket i skiftende regeringers brug af kommissioner. Han ser først og fremmest Vækstforums forslag som en form for blåstempling af det, som regeringen havde tænkt sig at gennemføre alligevel.
»Regeringen kan bruge det her til at få nogle mennesker med en eller anden form for prestigiøs rang til at legitimere regeringens politik,« siger han.
»Rollen for Vækstforum blev at diskutere velkendte løsninger på velkendte problemer. Det med de friske øjne kan være lidt svært at få øje på. Men det er heller ikke den store overraskelse,« siger Peter Munk Christensen med henvisning til hele sammensætningen og arbejdsformen for Vækstforum.
»Det er ikke et uafhængigt organ lige som en kommission. Medlemmerne er udpeget af regeringen, de fleste af dem er ikke vant til at lave den form for analysearbejde, der almindeligvis foregår i en kommission - og de er blevet fodret med oplæg og forslag fra regeringen. Derfor ville det undre mig meget, hvis vi havde fået nogle helt andre forslag end alle dem, regeringen havde i forvejen«.
Fagbevægelsen raser
I fagbevægelsen - der stillede med LO-formand Harald Børsting og formand for CO-Industri Thorkild E. Jensen som medlemmer til Vækstforum - raser man over udkastet.
Især efterlønsforslaget, der aldrig har været debatteret i Vækstforum, og et andet forslag om at holde danske lønninger nede, som det ellers af hensyn til den danske model blev besluttet at tage af bordet på et møde i efteråret, ser fagforeningerne som en ren krigserklæring.
En af de skarpeste kritikere er FOA-formand Dennis Kristensen.
»Dette bekræfter, at regeringen har haft en anden dagsorden end den, parterne blev inviteret på. Opgaven var, at medlemmerne skulle mødes for at diskutere, hvordan vi sikrer væksten i Danmark i fremtiden. Men det her rejser spørgsmålet, om opgaven i virkeligheden var at finde ud af, hvordan regeringen overlever i fremtiden,« siger Dennis Kristensen - og til Socialdemokraternes finansordfører Morten Bødskov betegner Vækstforums udkast som »et valgoplæg«.
Men statsministeren selv bedyrer som sagt noget andet.
»Vækstforum er ikke regeringens forlængede arm, og det er ikke mig, der har stået for forarbejdet til mødet. Vækstforum har selv ønsket at komme med ret præcise svar på de udfordringer, vi står overfor, og derfor har de af egen vilje udpeget to medlemmer, der har lavet en skitse,« siger Lars Løkke Rasmussen til Ritzau.


