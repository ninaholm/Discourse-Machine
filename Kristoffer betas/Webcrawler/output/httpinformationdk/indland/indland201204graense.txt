Grænsen for voldtægt til forhandling
Hvor meget vold og hvor mange intentioner, der skal til for at kalde en voldtægt en voldtægt, afgøres til sommer, hvor Straffelovrådet kommer med et udspil til ændring af voldtægtslovgivningen. Eksperter presser på for at indføre en bredere definition af voldtægt
Juraprofessor Vagn Greve længe har været fortaler for en reform af voldtægtslovgivningen og går ind for, at man indfører begrebet ’uagtsom voldtægt’ i den danske lovgivning.


 Kan man voldtage uden at være klar over, at det er en voldtægt? Skal drugrapes dømmes med samme straframme som almindelig voldtægt? Og hvordan skal strafferammen være for overfaldsvoldtægter i forhold til voldtægter, hvor offer og gerningsmand kender hinanden?
Det er hovedspørgsmålene for Straffelovrådet, som via et kommissorium til sommer skal komme med anbefalinger til det danske retssystem om, hvordan og hvornår man skal dømme en voldtægt til at være voldtægt, og hvordan straffen skal være. Kommissoriet gennemgår Straffelovens kapitel 24, som omhandler forbrydelser mod kønssædeligheden.
Arbejdet gik i gang i november 2009. Det er langt senere end i de andre nordiske lande, hvor langt flere hændelser betegnes som voldtægt end i Danmark. Det, der ville kaldes en voldtægt på den anden side af sundet, berettiger ikke i Danmark til at blive kaldt voldtægt.
Amnesty International har tidligere kritiseret den danske og nordiske voldtægtslovgivning, hvilket satte Straffelovrådets arbejde i gang i Danmark, ligesom juraprofessor Vagn Greve længe har været fortaler for en reform af voldtægtslovgivningen. Vagn Greve mener, det er på høje tid, at lovgivningen ændres. Han advarer dog mod en for stram lovgivning på det område, han mener, man – også forældet – kalder kønssædelighed.
»I nogle områder af straffeloven har vi i Danmark i mange år været foran – for eksempel i forhold til chikane af tidligere ægtefæller og den slags. Man kan også gå for langt, og den fælde skal vi ikke ryge i,« siger Vagn Greve med henvisning til svensk lovgivning, der har kriminaliseret sex mellem børn under 15 i en sådan grad, at samleje mellem to 14-årige betragtes som en gensidig voldtægt.
Uagtsom voldtægt
I Norge blev der allerede i 2000 indført begrebet ’uagtsom voldtægt’ i lovgivningen, som gjorde det muligt at dømme voldtægtsmanden for voldtægt, selvom vedkommende ikke havde opfattet voldtægten som en voldtægt. Sverige fulgte trop i 2005, hvor grænsen for, hvad der kunne betegnes som tvang i forbindelse med voldtægt, blev sat langt lavere end før. Samtidig har man i Island og Finland også i løbet af de seneste år indført skærpende omstændigheder for strafudmålingen for voldtægt. For eksempel hvis offeret er mindreårigt, er blevet voldtaget i særlig grov grad, eller hvis der er tale om en gruppevoldtægt. Det tæller altså i høj grad, om man befinder sig i Danmark eller i de øvrige nordiske lande, hvis man bliver udsat for seksuel vold.
På Center for Seksuelle Overgreb på Rigshospitalet (tidligere Center for Voldtægtsofre) håber man på ændringer af lovgivningen for straffe for voldtægt, fordi den nuværende lovgivning betoner voldsaspektet ved voldtægten. Det kan give problemer for offeret.
»Du kan ikke blive dømt for voldtægt, medmindre der har været vold eller trusler om vold, og i langt de fleste tilfælde har der ikke været nogen af delene. Det gør det enormt svært for offeret at løfte bevisbyrden og kan føre til, at mange ofre slet ikke vælger at politianmelde voldtægten,« siger Annalise Rust, der er psykolog på Center for Seksuelle Overgreb.
Hun fremhæver, at holdningen til, hvordan lovgivningen skal skrues sammen, er et kompliceret område, som man ikke har en enslydende holdning til på Center for Seksuelle Overgreb, og som det i sidste ende kan være svært at bevise effekten af. Uagtsom voldtægt er en af de muligheder, som Straffelovrådet er blevet bedt om at undersøge som mulige mekanismer i den danske lovgivning.
Stadig svært at bevise
Annalise Rust vurderer ikke, at indførslen af en paragraf om uagtsom voldtægt vil ændre antallet af anmeldte voldtægter særligt eller gøre, at flere voldtægtsmænd bliver dømt.
»Selv om man kan tale om uagtsom voldtægt, så er bevisbyrden fortsat meget svær for kvinderne. Psykologisk set tror jeg heller ikke, at et begreb om uagtsom voldtægt vil fjerne den skyldfølelse, som mange af kvinderne bærer rundt på, selv om de ikke er skyldige i noget. Med uagtsom voldtægt vil nogle flere måske kunne dømmes som gerningsmænd, men jeg tror ikke, at det vil kunne hjælpe særlig mange piger psykologisk,« mener Annalise Rust.
Juraprofessor Vagn Greve har ad flere omgange talt for en indførelse af uagtsom voldtægt. I debatten har han især markeret sig over for juraprofessor Gorm Toftegaard Nielsen, som tidligere har udtalt sig som modstander af uagtsom voldtægt. Gorm Toftegaard Nielsen sidder i Straffelovrådet og kan derfor ikke udtale sig endnu om sin holdning, men Vagn Greve kalder det naturligt at indføre uagtsom voldtægt.
»Jeg kan ikke se et argument for at holde imod med uagtsom voldtægt. Konsekvensen ved at indføre det vil være der i de ganske særlige tilfælde, hvor manden har været for tykhovedet til at vide, at han ikke var en enorm charmør, men en voldtægtsmand over for en kvinde, der ikke turde gøre modstand. Det drejer sig om en mindre, men vigtig udvidelse af lovgivningen, der vil gøre, at offeret vil se, at der ikke sker en frifindelse, men at det tværtimod slås fast, at der skete en strafbar voldtægt,« siger Vagn Greve.
Det er endnu ikke offentliggjort, hvornår Straffelovrådet fremlægger sit arbejde for straffelovens kapitel 24.

