’Vækst baseret på fossile brændsler er ikke bæredygtig’
Klimaforandringerne er verdens største markedsfejl, skrappere miljøkrav kan skabe basis for udviklingen af ny grøn teknologi, og vi skal blive bedre til at indtænke miljøhensyn i den økonomiske politik. Det er nogle af de tanker, der præger Peter Birch Sørensen, som netop har sat sig i formandsstolen for Klimarådet
En bulgarsk arbejder triller et brugt dæk af sted på en genbrugsfabrik i landsbyen Gaber. Ifølge formanden for Klimarådet i Danmark er det ikke en selvfølge, at den globale forurening bliver mindre i takt med den økonomiske udvikling, som visse modeller ellers har forudset.


 Han er en af Danmarks fø-rende og mest respekterede økonomer. Han har stået i spidsen for De Økonomiske Råd, Det Miljøøkonomiske Råd og senest Produktivitetskommissionen. Nu har klima-, energi- og bygningsminister Rasmus Helveg Petersen (R) udpeget ham til at lede Klimarådet, som har til opgave at komme med anbefalinger til, hvordan Danmark når målet om at blive et lavemissionssamfund i 2050. Peter Birch Sørensen, økonomiprofessor ved Københavns Universitet, skal de næste fire år være Klimarådets ansigt udadtil og komme med forslag til, hvordan vi bedst og billigst når klimamålsætningerne. Hvad der kan betegnes som ’bedst og billigst’, afhænger dog helt af de antagelser, som ligger til grund for de økonomiske beregninger.
Skrappere miljøkrav
Et tilbagevendende spørgsmål i klimadebatten er, hvorvidt økonomisk vækst og miljøhensyn kan gå hånd i hånd. Ifølge Peter Birch Sørensen er der dog intet modsætningsforhold mellem et godt miljø og et stabilt klima på den ene side og en sund økonomi på den anden.
»Økonomi handler grundlæggende om at økonomisere med ressourcer, og til de ressourcer hører jo også miljøgoder. Så ud fra en økonomisk velfærdsbetragtning er der ikke nogen modsætning. Tværtimod. Hvis man ikke indtænker miljøhensyn i den økonomiske politik, så får man ikke maksimeret borgernes velfærd. Når det er sagt, kan der selvfølgelig være situationer, hvor indførelsen af strammere miljøkrav end dem, man har i omverdenen, på kort sigt kan gå ud over nogle virksomheder, der ligger i konkurrence med udlandet.«
OECD offentliggjorde en rapport i december, som viste, at der ikke er nogen sammenhæng mellem strengere miljøpolitik og øget økonomisk produktivitet. Snarere tværtimod.
– Set i det lys er det så fair at sige, at der i en åben økonomi som den danske kan være et modsætningsforhold?
»Det er et spørgsmål om tidshorisonten. På kort sigt kan virksomhedernes omstillingsmuligheder være begrænsede, hvis de pludseligt bliver mødt med skrappere miljøkrav, og dermed kan deres internationale konkurrenceevne umiddelbart blive svækket. På længere sigt kan man undertiden ved at stille skrappere krav fremme en teknologiudvikling, som så kan give nogle brancher en konkurrencefordel senere.«
Det er alt for billigt at forurene
Den økonomiske forklaring på klimaforandringerne er grundlæggende, at det enten er gratis eller meget billigt at forurene atmosfæren med drivhusgasser. Konsekvensen ved at beskatte CO2 vil dog uomtvisteligt gøre, at mange former for produktion må ophøre. Af samme årsag har Peter Birch Sørensen tidligere udtalt, at ’vores nuværende vækstmønster og vore nuværende produktionsmetoder ikke er bæredygtige’.
– Hvilken konsekvens bør vi tage af den konklusion?
»Konsekvensen er, at vi skal have ændret produktions- og forbrugsmønstret. Problemet i dag er jo, at meget af det, som vi kalder miljøgoder (luft, vand, biodiversitet, klimastabilitet, red.), ikke bliver prissat ordentligt. Det er tit gratis eller alt for billigt at forurene. Det vækstmønster, vi har haft historisk, har jo tydeligvis haft nogle negative konsekvenser for miljøet og klimaet. Da de nuværende rige lande gennemgik deres industrialisering, gik det på mange måder hårdt ud over miljøet. Efterhånden som industrien er kommet til at fylde mindre i den samlede økonomi, og i takt med at vi er blevet rigere og derfor også mere motiveret for at stille skrappere miljøkrav, har vi set, at nogle typer af lokal forurening er blevet mindre – eksempelvis luftforurening. Men i mange tilfælde skyldes det jo, at den mest forurenende produktion er flyttet til andre dele af verden.«
– Er konsekvensen af den pointe så ikke, at den såkaldte ’Kuznets Environmental Curve’, som forudsiger, at forurening vil falde, i takt med at den økonomiske vækst stiger, i højere grad er en hypotetisk antagelse end en påstand, der bygger på reelle data?
»Den hypotese, du her nævner, går ud på, at forureningen i de tidlige faser af industrialiseringsprocessen vil stige i takt med den økonomiske vækst, men at miljøbelastningen i de senere faser af den økonomiske udvikling vil begynde at falde. Nogle af de tidlige empiriske studier fandt en vis støtte for hypotesen, men i de senere år er de miljøøkonomiske forskere blevet mere skeptiske overfor, om der findes en sådan mekanisk sammenhæng. Grundlæggende handler det meget om, hvilken miljøpolitik, der bliver ført, og den er selvsagt svær at sætte på formel.«
– Betyder det så ikke, at der rent faktisk, historisk set, har været et modsætningsforhold mellem økonomisk vækst og miljøhensyn de seneste 150-200 år?
»I de rige lande har vi fået bedre styr på visse lokale forureningsproblemer, i takt med at væksten har gjort os mere velstående. Ser vi på det globalt, er det dog åbenlyst, at en vækst baseret på fossile brændsler ikke er bæredygtig. Men i de enkelte lande er man bange for, at hvis man strammer sin miljø- og klimapolitik, så går det udover konkurrenceevnen og dermed den økonomiske vækst. Sådan er det bare ikke nødvendigvis på længere sigt.«
– Set fra din stol, spiller dén pointe en central nok rolle i den politiske debat?
»Den afspejler sig jo i debatten, hvor man på den ene side har dem, der argumenterer for, at det kan være en økonomisk fordel for Danmark at være et foregangsland på miljøområdet, fordi vi får frembragt nogle nye teknologier og nogle nye virksomheder. Omvendt har vi dem, der er bekymrede for, at hvis vi går for hurtigt frem, så går det ud over beskæftigelsen, fordi vi mister arbejdspladser inden for de mere traditionelle erhverv.«
– Hvem har så ret i den debat?
»Det afhænger meget af hvilket tidsperspektiv, man anlægger. På kort sigt kan skrappere miljøkrav som nævnt gå ud over beskæftigelsen i visse konkurrenceudsatte brancher. Men på energiområdet er der eksempler på, at de relativt skrappe miljøkrav, som vi har stillet herhjemme, kan give basis for dansk eksport af miljøvenlig teknologi. Reguleringen har også bidraget til, at vi har fået en relativt høj energieffektivitet i mange dele af økonomien, hvilket gør os mindre følsomme end mange andre lande over for udsving i energipriserne.«
– Nationalbanken udgav i sommer en rapport, der netop konkluderede dette, men de konkluderede også, at det i højere grad er tekniske standarder og udledningsbegrænsninger end skatter og afgifter, der har skabt rammerne for disse konkurrencemæssige fordele. Hvis vi skal tage Nationalbankens rapport alvorligt, bør vi så ikke i højere grad – i den politiske debat – tale om tekniske standarder og rammevilkår end grønne afgifter?
»Jeg tror, at de to ting skal gå hånd i hånd. Både tekniske standarder og afgifter øger omkostningerne ved at forurene, hvilket jo netop er tilsigtet. Afgifter har bl.a. den fordel, at de giver et vedvarende incitament til at udvikle grønnere teknologier, men i mange sammenhænge kan tekniske standarder være det mest praktiske og hurtigst virkende instrument.«
Verdens største markedsfejl
I efteråret 2006 udkom den godt 700 siders lange Stern-rapport, som for alvor satte klimaproblemet tilbage på globale dagsorden og bl.a. konkluderede, at det var langt billigere at forebygge og undgå klimaforandringerne end at tilpasse sig dem. I forbindelse med offentliggørelsen af rapporten udtalte hovedforfatteren, den britiske økonom Nicholas Stern, at menneskeskabte klimaforandringer var den hidtil største markedsfejl.
– Havde han ret i det?
»Ja, det synes jeg. Det er jo i den grad en markedsfejl, der omfatter hele kloden, og hvis vi ikke får gjort noget ved det, så er konsekvenserne for hele menneskeheden uoverskuelige. Så jeg synes ikke, at det er for store ord at sige, at det er den største markedsfejl nogensinde.«
– Hvis det er brugen af de fossile brændsler og den type vækst, vi har haft siden industrialiseringen, der er skyld i problemerne, er den logiske konsekvens så ikke, at der er grænser for den materielle vækst?
»Kloden kan i hvert fald ikke holde til, at udviklingslandene og vækstøkonomierne gennemgår det samme vækstforløb, som de nuværende rige lande har gennemgået. Så i den forstand er der grænser for den form for vækst, vi har haft historisk.«
Forsigtighedsprincippet
FN’s klimapanels rapporter bruges ofte i debatten om størrelsen på omkostningerne ved klimaforandringerne, men klimapanelets økonomiske modeller tager hverken højde for katastrofale klimaskader, klimatiske tipping points eller de økonomiske fordele, der er ved at reducere klimaforandringerne eller andre fordele såsom fødevaresikkerhed, biodiversitet, renere vand, mindre luftforurening og lignende.
– Hvilke politiske konsekvenser bør vi tage af den usikkerhed, de økonomiske fremskrivninger i disse rapporter trods alt er behæftede med?
»Her ligger jeg meget på linje med Stern-rapporten, som, jeg synes, er det bedste, mest seriøse og reflekterede forsøg på en bred klimaøkonomisk analyse. Stern og hans medarbejdere lægger stor vægt på de risikomomenter, du nævner, selv om heller ikke deres modelfremskrivninger tager højde for, at der kan være nogle tipping points nogle steder, vi ikke rigtigt kan forudse. Den risiko bruger de som argument for at følge et forsigtighedsprincip, hvor vi siger, at vi må indrette vores politik efter, at koncentrationen af drivhusgasser i atmosfæren ikke bør overstige et vist niveau.«
– Er der nogen former for vækst, der er så omkostningstung, at det ville være mere nøjagtigt at tale om ’uøkonomisk vækst’?
»Ja, det er klart. Man kan godt forestille sig situationer, hvor det traditionelle BNP vokser, men hvis man opgjorde et grønt BNP, hvor man indregner miljøomkostninger, så ville der være tale om et fald. Men så er det, fordi det traditionelle BNP i den konkrete situation ikke måler det, vi i virkeligheden er interesseret i – nemlig velfærd.«

