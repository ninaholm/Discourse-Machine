Dagpengeforringelser underminerer den danske model
Besparelserne ved dagpengeforringelserne er opsigtsvækkende små, og det virker som et forsøg på at presse lønnen for at øge konkurrenceevnen. Det ligner løndumpning nedefra, siger arbejdsmarkedsforsker
I løbet af de næste par måneder kommer vi til at se historier om fuldstændig desperation, siger arbejdsmarkedsforsker Henning Jørgensen. Her er det jobsøgende på et jobcenter i København.


 Fra nytår kommer en stor gruppe arbejdsløse til at gå fra dagpenge til den noget lavere kontanthjælp, når dagpengeperioden bliver forkortet fra fire til to år. Der er tvivl om, hvor mange, der vil blive ramt, men ifølge A-kassernes brancheorganisation, AK Samvirke, lyder et skøn på 2.400 personer om måneden.
I fredags kunne man i Berlingske læse, at statsministeren har »svært ved at se, at vi har penge til at ændre dagpengesystemet«.
Men besparelsen ved at flytte folk fra dagpenge til kontanthjælp er minimal, viser udregninger, som Information har lavet på baggrund af materiale fra LO og Beskæftigelsesministeriet.
Mens kontanthjælp udbetales af statskassen, finansieres dagpengene dels af arbejdsmarkedsbidrag og kontingent til a-kasserne, dels af staten.
Når ledigheden er lav, har staten derfor færre udgifter til dagpengemodtagere, og i perioder kan det ligefrem være en god forretning at have folk på dagpenge frem for at lade dem gå på kontanthjælp. Hvis regeringen lykkes med sin kickstart og får nedbragt ledigheden i 2013, kan det blive dyrere for staten at have folk på kontanthjælp end på dagpenge.
Sådan var det i 2009, da det var næsten 2.000 kroner billigere før skat at have en gennemsnitlig person på dagpenge frem for på kontanthjælp, fordi staten med den lavere ledighed kun finansierede omkring halvdelen af udbetalingerne til dagpenge. I 2008, inden finanskrisen indtraf, var ledigheden så lav, at staten ikke havde nogen udgifter til dagpenge og ligefrem tjente på kontingenterne til A-kasserne.
I dag med en ledighed på over seks procent er det omkring 900 kroner dyrere at have en person på dagpenge end på kontanthjælp.
Det er dog vigtigt at understrege, at der kan være variabler blandt andet i forhold til tillægsydelser og forskel i aktiveringstilbud, som kan trække i begge retninger. Men ifølge eksperter giver det alligevel mening at se på tallene.
»Det kan være svært at sammenligne de to ting, da logikken bag dem er forskellige. Det ene er en offentlig forsørgelsesordning, mens den anden er en privat forsikringsordning, hvor man kollektivt indbetaler en præmie. Men regnestykket er rigtigt,« siger Henning Jørgensen, arbejdsmarkedsforsker ved Aalborg Universitet.
Han bakkes op af Bent Greve, velfærdsforsker på Roskilde Universitet:
»Da selvfinansieringen til dagpenge er relativt stor, er der ikke sparet så meget ved, at de kommer over på kontanthjælp, men det overrasker mig, at man i virkeligheden betaler en så relativt stor andel af dagpengene selv,« siger han.
Underminerer flexicurity
Ifølge Verner Sand Kirk, der er direktør i AK-Samvirke, de danske a-kassers brancheorganisation, er problemet ikke kun forkortelsen af dagpengeperioden fra fire til to år. Samtidig bliver genoptjeningskravet fordoblet, så man skal arbejde et helt år i stedet for et halvt for at gøre sig fortjent til dagpenge igen – og det kommer til at ramme hårdt, da man kun kan få kontanthjælp, hvis ens formue ikke overstiger 10.000 kroner.
»Det er særligt voldsomt, når man gør det på den måde, og samtidig er arbejdsmarkedet selvfølgelig anderledes end tidligere, for der er ikke så mange job at finde. Men regeringen tror åbenbart på, at hvis bare folk får kniven for struben, så bliver de så ivrige efter at finde et arbejde, at de nok skal finde et til sidst,« siger han.
Også Henning Jørgensen peger på, at genoptjeningskravet vil give problemer.
»Et er at forkorte dagpengeperioden. Det bringer os bare ned på samme niveau som andre lande, vi plejer at sammenligne os med. Men når man samtidig fordobler genoptjeningskravet, kommer det til at ramme sindssygt hårdt, og det er jo det, der er det forbistrede. Med de nye regler vil det tage tre gange så lang tid at tjene op til dagpenge, som det gør i Finland, og næsten fire gange så lang tid som i Sverige,« siger han.
»Det betyder, at folk kommer til at gå fra hus og hjem og bil for at kunne komme på kontanthjælp. Jeg tror ikke rigtigt, det er gået op for folk endnu, men jeg kan love dig for, at vi i løbet af de næste par måneder vil begynde at se historier om fuldstændig desperation. Det er mærkeligt, at det skal være så hårdt, når vi har været internationalt berømte for vores flexicuritymodel. Der kan man virkelig sige, at vi er i gang med at save modellens ene ben – indkomstsikkerheden – af,« siger forskeren.
’Fjerner alle argumenter’
Enhedslistens arbejdsmarkedsordfører, Christian Juhl, kalder det ’stof til eftertanke for regeringen’, at forskellen mellem den statslige udgift til dagpenge og kontanthjælp kun er på 900 kroner.
»Det fjerner alle argumenter om, at der ikke er råd til at gribe ind før 1. januar, hvor tusindvis rammes af halveringen af dagpengeperioden. Faktisk efterlader det kun ét argument: Nemlig at lønnen presses, sådan som de radikales arbejdsmarkedsordfører kom til at sige forleden,« siger Christian Juhl.
Logikken bag det argument er, at når flere falder ud af dagpengesystemet, vil lønnen trykkes, fordi de arbejdsløse kan tilbyde deres arbejdskraft til en lavere ydelse. Lavere løn vil forbedre Danmarks konkurrenceevne i forhold til udlandet, og det vil i teorien betyde flere job, forklarer Henning Jørgensen, som kalder logikken ’en slags løndumping nedefra’. Netop det argument kunne man for nylig også høre fra de radikales arbejdsmarkedsordfører, Nadeem Farooq, inden han blev korrekset af partiets gruppeformand Marianne Jelved.
»Det er en svipser. Vi arbejder med reformer, der øger arbejdsudbuddet hen over årene. For det øger ikke arbejdsudbuddet her og nu,« sagde hun til Ritzau, og i dag forsikrer Nadeem Farooq, at »det har intet med lønpresninger at gøre,« når de radikale står ved deres holdning om, at de ikke vil ændre på den dagpengeaftale, der blev lavet sammen med Venstre, Konservative og Dansk Folkeparti.
Beskæftigelsesminister Mette Frederiksen (S) har ikke ønsket at kommentere Informations beregninger, da hun i dag skal holde møde med arbejdsmarkedets interessenter om dagpengespørgsmålet, men i en mail skriver hun:
»Der er mange, mange forskelle på kontanthjælpssystemet og på dagpengesystemet – indholdsmæssigt såvel som økonomisk. Og det lader sig ikke med rimelighed sammenligne.«

