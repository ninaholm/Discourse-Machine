Meningsmålinger skal tages med et gran salt
Meningsmålingerne kan svinge voldsomt, og derfor skal de tages med et gran salt. De mulige fejlkilder er for mange  til at tro på de første målinger, siger eksperter


 I går viste meningsmålinger i henholdsvis Politiken, Berlingske Tidende og Børsen ganske forskellige tal for de danske partiers popularitet i befolkningen. I førstnævnte avis var blå blok mest populær lige nu, mens de to andre aviser viste det stik modsatte. Men det overrasker ikke statskundskabsprofessor Kasper Møller Hansen fra Københavns Universitet: »En enkelt måling er aldrig nok, hvis man skal konkludere noget, skal man have flere målinger, som man kan sammenligne med,« siger Kasper Møller Hansen fra Institut for Statskundskab på Københavns Universitet.
Professor Søren Risbjerg Thomsen fra Aarhus Universitet er enig med Kasper Møller Hansen i, at man ikke skal konkludere for hårdt på målingerne.
»Under alle omstændigheder gælder det, at flere analyser skal sige det samme, før man kan sige noget om, hvorvidt der er sket ændringer i partiernes vælgertilslutning,« siger Søren Risbjerg Thomsen til berlingske.dk.
Et element, der er skyld i, at man ikke umiddelbart kan vurdere validiteten af de første meningsmålinger, er, at danskerne ikke længere gider at lade sig interviewe, når de bliver ringet op af institutterne.
»Svarprocenterne kan være meget lave. Nogle gange er det måske kun 20 procent af de adspurgte, der vil svare. Når du er helt dernede at rode på 20 procent svar, så kan der nemt opstå en stor usikkerhed,« siger Kasper Møller Hansen.
»Det er absurd, at medier og politikere tillægger de første målinger så stor betydning, når man samtidig ikke kan vurdere validiteten.
Et andet forhold, der gør det svært at vurdere kvaliteten af målingen, er, at institutterne ikke vil oplyse svarprocenten i deres måling.«
»Svarprocenten er et udtryk for kvaliteten i målingerne, men institutterne vil sjældent oplyse svarprocenten. De siger, det er en forretningshemmelighed.«
De tre meningsmålinger er lavet på forskellige tidspunkter i perioden den 2. til den 6. januar, og det kan ifølge Kasper Møller Hansen også have betydning for resultaterne. Han vil derfor ikke komme med et bud på, hvem af de to, der er nærmest sandheden. I stedet vil han foreslå, at danskerne venter til de næste meningsmålinger kommer ud.
»Så kan man bedre få et billede af, hvilket institut man skal tro mest på,« siger han.


