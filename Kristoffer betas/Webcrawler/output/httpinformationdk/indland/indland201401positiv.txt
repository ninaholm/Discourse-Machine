Positiv særbehandling er ikke en objektiv videnskab
Norges Ligestillingsombud har for første gang givet en mandlig lektor medhold i, at han blev diskrimineret, da et universitet gav en kvindelig ansøger positiv særbehandling. Sagen viser, hvor svært det kan være at vurdere, hvornår man må vælge en kvindelig forsker, fordi hun er kvinde


 
	Lektor Leiv Marsteintredet fik i november det norske Ligestillingsombuds ord for, at han blev kønsdiskrimineret, da Universitetet i Bergen valgte en kvindelig kandidat frem for ham til en fast stilling for at veje op for den skæve kønsfordeling blandt forskerne.

	En ekstern sagkyndig komité havde ellers fundet, at Leiv Marsteintredet var betydeligt bedre kvalificeret end den kvindelige ansøger, og der- for undrede det ham, at institutlederen alligevel kunne give hende positiv særbehandling.

	»Det kom som et chok. Jeg har forståelse for, at man har positiv særbehandling, når der er en skæv kønsfordeling. Men der kan gå politik i det, så man strækker vurderingen for langt af, hvornår kandidater er lige godt kvalificerede« siger Leiv Marsteintredet, der i dag er lektor på Universitetet i Oslo i stedet.

	I Norge såvel som i Danmark er det først i tilfælde af, at to kandidater er lige kvalificerede, at et ansættelsesudvalg har lov til at vælge den kvindelige forsker, fordi hun er kvinde.

	Men hvornår er to ansøgere præcist lige kvalificerede?

	Det at sidde i et bedømmelsesudvalg er ikke nogen objektiv videnskab, siger økonomiprofessor Nina Smith, Aarhus Universitet, der har stor erfaring fra bedømmel- sesudvalg i Norge, Sverige og Danmark.

	»Der er nogle objektive ting, man kan se på, som antallet af publikationer, hvor fine tidsskrifter de er bragt i, og på hvor kort tid. Men der er ikke faste regler for, hvordan man skal vægte produktiviteten, eller hvilke tidsskrifter der er gode. Så samlet set må man gøre sit bedste for at vurdere forskningstalentet hos ansøgeren. Derfor er det også svært for ansøgeren at komme bagefter og påvise, at der er noget galt, hvis de ikke har fået stillingen,« siger Nina Smith.

	Prodekan Sven Frøkjær, Københavns Universitet, har personligt aldrig siddet i en situation, hvor ansøgerne på alle parametre er nøjagtig ens.

	»Men jeg har siddet med en lille håndfuld kandidater, der alle var kvalificerede. Der må man som ansvarlig institutionsleder tage hensyn til, hvem der samlet set er den bedste. Der spiller en række andre elementer ind, end de videnskabelige meritter, såsom de sociale kompetencer, og hvordan en person passer ind i forskergruppen og det miljø, de skal arbejde i,« siger Sven Frøkjær.

	Ny særbehandling

	Institutlederen på Universitetet i Bergen mente da også, at hun havde gjort sit bedste for at vurdere det samlede indtryk af ansøgerne i tilfældet med Leiv Marsteintredet.

	Hun syntes, at den kvindelige ansøger havde gjort et bedre indtryk til samtalen, og at den sagkyndige komité havde overset nogle af hendes pædagogiske kvalifikationer og administrative erfaring. Derfor vurderede hun, at de to kandidater nu var »tilnærmelsesvis lige kvalificeret«. Det samme vurderede universitetets eget Ligestillingsudvalg, som institutlederen på forhånd rådførte sig med.

	Men i sidste ende afviste Norges Ligestillings- og diskrimineringsombud den begrundelse som utilstrækkelig til at tilsidesætte den sagkyndige komités vurdering. Det var ikke sandsynliggjort, at kandidaterne var lige godt kvalificeret, og dermed havde universitetet brudt ligestillingsloven. I to ældre sager nåede Ligestillingsombudet imidlertid frem til den modsatte konklusion, fortæller seniorrådgiver Anne Jorun Ballangrud, der behandlede sagen.

	»Så det beror på en konkret vurdering af ledelsens begrundelse,« siger hun.

	I Danmark har Ligestillingsnævnet aldrig haft en tilsvarende sag. Til gengæld har vi fra årsskiftet fået nye muligheder for positiv særbehandling med forskningsprogrammet YDUN, hvor Det Frie Forskningsråd skal uddele 110 millioner kroner til fortrinsvis kvindelige ansøgere for at fremme den kvindelige talentmasse på lektorniveau. Og selv om det ikke er en eksakt videnskab at vurdere, hvornår to ansøgere er præcist ligestillede, forventer formand for Det Frie Forskningsråd professor Peter Munk Christiansen ikke, at YDUN vil føre til flere klagesager.

	»Nu har jeg bedømt knapt et par tusinde ansøgere gennem tiden, og det forekommer da, at det er svært at vælge mellem to ansøgninger, som hver har styrker og svagheder. Så må man begrunde, hvorfor man vælger den ene frem for den anden,« siger han.

	Fokus på køn

	I andre sammenhænge har Nina Smith været skeptisk over for positiv særbehandling. Men hun er tilhænger af YDUN, da det netop sætter ind i vækstlaget af yngre forskere. Her går det ikke ud over konkurrencen, da man ikke behøver at gå på kompromis med kvaliteten for at finde kvalificerede kvinder, mener hun.

	»Mange kvinde klarer sig godt i starten af forskerkarrieren, men så taber vi dem, jo længere hen på karrierevejen, vi kommer,« siger hun.

	Der kan YDUN være med til at presse danske bedømmelsesudvalg til at tænke mere kønsneutralt, ligesom man gør i Norge og Sverige. For bevidst eller ubevidst har alle et billede af, hvordan en typisk succesfuld forsker ser ud, mener Nina Smith.

	»Jeg sad engang i et ansættelsesudvalg til en postdoc-stilling, hvor den kvindelige ansøger på alle formelle parametre var bedre end manden. Men min kollega i udvalget valgte at indstille den mandlige ansøger, fordi han havde på fornemmelsen, at han var en bedre forsker. De kønsstereotype forestillinger ligger hos os alle sammen. Også mig,« siger Nina Smith. Leiv Marsteintredet har nu fået tilbudt en stilling på Universitetet i Bergen, som han har sagt ja til. Den kvindelige ansøger har ikke mistet sin stilling, så nu skal de arbejde side om side.

	»Jeg tror, det kommer til at gå fint. Det er klart, at det gør noget, når man kommer på hver sin side af en sag, men det er jo ikke hendes fejl, så hun er ikke den tabende part på nogen måde. Det er ikke personligt mellem os,« siger Leiv Marsteintredet.

