Kamp mod social dumping skal sikre nej til lønaftale
Ikke engang Bjarne Corydon tør gribe ind i en konflikt som drejer sig om social dumping, lyder det fra kritiker af overenskomstforslaget
Bygge-, Jord- og Miljøarbejdernes Fagforening frygter, at når der kommer gang i byggeriet igen, så bliver det uden ret mange danskere på grund af social dumping.


 
	Kritikerne af forslaget til den nye overenskomst gør nu kampen mod social dumping til kardinalpunktet i en kampagne for få et nej ved den kommende urafstemning.

	»Nogle gang er man nødt til at sige: Hvis arbejdsgiverne ikke vil være med til at sikre kampen mod social dumping, så tager vi den derfra og går til forligsmanden. Så er der nogle som hævder, at vi risikerer noget af lønnen. Men hvad hjælper den, hvis vi ikke har arbejde,« siger Claus Westergreen formand for Bygge-, Jord- og Miljøarbejdernes Fagforening i København, som onsdag tog initiativ til en nej-kampagne.

	Da LO og DA mandag blev enige om forslaget til overenskomstaftalerne for 500.ooo privatansatte lønmodtagere var der ellers smil på begge sider af forhandlingsbordet. Arbejdsgiverne får en treårig aftale, som DA’s direktør, Jørn Neergaard Larsen, beskriver som »fornuftig økonomisk«. Og arbejdstagerne får højere mindsteløn, øget tryghed for dem, der mister deres job, og en forstærket indsats mod netop social dumping – eller hvad LO’s formand, Harald Børsting, foretrækker at kalde »udenlandsk arbejdskraft«.

	Ifølge Claus Westergreen og de andre kritikere gøres der dog ikke nok. Samtidig vil en højere mindsteløn også modvirke social dumping.

	»Vi forventer jo, at der kommer gang i økonomien særligt inden for byggeriet. Og når folk kommer i arbejde, plejer det at give et lønløft. Så ved jeg godt, at det er dem, der arbejder på akkord, som vil få mest ud af det. Men der er også rigtig mange udenlandske arbejdere, og hvis de skal have noget, og vi skal bekæmpe den sociale dumping, så skulle mindstelønnen være blevet hævet meget mere. Nu kan man frygte, at når der kommer gang i byggeriet, så bliver det uden ret mange danskere,« siger Claus Westergreen.

	3F i Aalborg var de første til at anbefale et nej til overenskomstaftalen, med henvisning til at den ikke er god nok for de såkaldte vikaransatte, og senest har blandt andet Malerforbundet også anbefalet medlemmerne at stemme nej, fordi der »mangler et effektivt værn mod social dumping i malerbranchen«.

	Formanden for 3F’s afdeling i Frederiksborg, Tue Tortzen, erkender, at overenskomstaftalen er et fremskridt. Men lokaformanden mener, at »vi tripper rundt om den varme grød«:

	»Hvis man har en overenskomst med 3F, så hæfter man også for, hvad alle mulige underentreprenører, man får til at lave arbejdet, eventuelt kommer til at skylde medarbejderne – altså et kædeansvar. Vi får undergravet den danske model, så vi har brug for at få en løsning. Og taktisk set kan vi ikke finde et bedre politisk tidspunkt at tage en konflikt på. Ikke engang Bjarne Corydon tør gribe ind i en konflikt, som drejer sig om social dumping.«

	Et dansk nybrud

	Næstformand i Byggegruppen i 3F, Palle Bisgaard, kalder aftalen den bedste opnåelige og henviser til, at netop inden for byggebranchen er der enighed om et såkaldt protokollat om »udenlandsk arbejdskraft«. Det skal blandt andet forhindre, at »en selskabsretlig eller kontraktmæssig konstruktion er lavet for at omgå de overenskomstmæssige forpligtelser«.

	»Vi får mulighed for at ansvarliggøre hovedentreprenørerne, som står bag social dumping. Nu kan en underentreprenør blive dømt for overenskomstbruddet og hovedentreprenøren for i virkeligheden at stå bag dette. Det er et nybrud i dansk overenskomsthistorie, selv om det selvfølgelig i dag er svært 100 procent sikkert at sige, hvad det konkret vil føre til,« siger Palle Bisgaard.

	Afstemningsreglerne gør det dog mere end svært for kritikerne at få forkastet forslaget til en ny overenskomst. For at mæglingsskitsen skal falde, skal ikke blot et flertal stemme nej. Stemmeprocenten i urafstemningen skal være over 40 procent. Og i 2012 var det kun 29,3 procent af de stemmeberettigede der fandt det umagen værd.

	Alternativet er at få 25 procent af samtlige stemmeberettigede til at stemme nej, hvilket imidlertid løber ind i det samme problem.

	Arbejdsmarkedsforskere tvivler på, at nogen af delene vil lykkes for kritikerne.

	»Der vil ikke bare være et ja-flertal i samtlige af de store forbund – både 3F, HK og Metal – men hele vejen rundt og også blandt service, bygge og anlæg og fremstilling. Tidligere havde 3F, da det hed SiD, en tradition for at stemme nej – uanset hvor godt resultatet var blevet. Men de er vendt på en tallerken,« siger Flemming Ibsen fra Aalborg Universitet.

	Senest det skete var i 1998, efter at overenskomstaftalen det år ikke – som håbet – tog hul på den sjette ferieuge.

	Christian Lyhne Ibsen fra Københavns Universitet vil dog ikke udelukke, at det kan ske igen: »Der kan jo komme en mobilisering og nogle nej-kampagner i lokalafdelingerne, som gør det svært at få det stemt hjem. Omvendt er det lang tid siden, at vi har haft en storkonflikt og sidst var det på et fælles emne: Den sjette ferieuge. I dag er der selvfølgelig nogen utilfredshed rundt omkring, men det er svært at se emnet, som kan samle den op og mobilisere medlemmerne«.

