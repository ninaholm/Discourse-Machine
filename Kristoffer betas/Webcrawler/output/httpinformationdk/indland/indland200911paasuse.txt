På susetur i klimaet
V-spidskandidat i København, Pia Allerslev, markedsfører 'den klimavenlige borgmesterbil'
Venstres københavnske spidskandidat, Pia Allerslev, har kastet sig ud i at reklamere for Peugeot-biler.


 Hvordan er det nu med partiet Venstre og klimaforandring? Er den en trussel, partiet tager alvorligt? Mnjae, mnjøeh. Tidligere statsminister Anders Fogh gav skatteborgermillioner til Bjørn Lomborg for at forklejne problemet. En ydelse, Lomborg stadig modtager - nu bare på en anden postadresse.
Så var der Thor Pedersen, der som finansminister rundsendte et brev til regeringen, hvor han kaldte klimaproblemerne »kejserens nye klæder«. Senest har Venstre-forkvinden for Folketingets Kirkeudvalg, Britta Schall Holberg, slået syv kors for sig ved udsigten til, at folkekirkens klokker vil ringe klima-alarm ved topmødet i december.
Helt ned på det lokale niveau har Venstre-folkene svært ved at bekvemme sig til, om klimaet er til pynt eller reel bekymring.
Tag nu bare Venstres kultur- og fritidsborgmester, Pia Allerslev, der også er partiets overborgmesterkandidat ved kommunalvalget på tirsdag.
Forleden kunne formiddagsbladet B.T. afsløre, at Pia Allerslev ruller sig ud over en hel side i bilkundemagasinet Peugeot Drive. Hun poserer foran en bil af Peugeot-mærket 4o7 SW. Det gør hun under overskriften: »Klimavenlig borgmesterbil.«
Hovedkulds forelsket
I reklameartiklen fortæller Allerslev: »Jeg forelskede mig først hovedkulds i 407 Coupe, men valgte alligevel den stilfulde og mere rummelige 407'er.«
Dette stemningsskift skal skatteborgerne være lettede over. Ifølge Peugeots pris- lister koster 407 coupe 699.990 kr. plus det løse, mens 407'eren kun ligger et eller andet sted op mod 400.000 kr. Allerslev medgiver 407'eren disse varme ord: »Det perfekte valg som borgmesterbil«.
Allerslevs auto-anbefalinger har selvsagt vakt juristkritik for misbrug af embedet og i vide kredse mistanker om modydelser fra Peugeot. Det benægte Pia Allerslev med ordene:
»Jeg vil gerne slå et slag for, at borgmestre går foran og kører i miljørigtige biler.«
Nå ja, miljørigtig og miljørigtig ... Peugeot oplyser selv om borgmesterbilen:
»De fleste kan nemt spare 15 procent - mange endda 25 procent - på både brændstof og CO2.«
Det batter jo ikke meget i forhold til de gigantiske klimaudfordringer. I virkeligheden kalder disse udfordringer på helt nye tankegange. F.eks. at en fritids- og kulturborgmester slet ikke behøver at suse rundt i en stor og dyr bil på skatteborgernes regning. Men kan nøjes med at gå og cykle og bruge offentlig transport i en kommune af så beskeden udstrækning som København.


