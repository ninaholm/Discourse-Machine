Københavneri i provinsen
På Folkemødet er der naturligvis nogle, som er sure for en sikkerheds skyld. Og det er ikke bornholmerne


 Solen skinner over Allinge på Bornholm. I Folkemødets telte rundt om på havnen i metropolen på det nordøstlige Bornholm smyger den politiske debat sig – fra samtaler om kultur som ny vækstmotor i Udkantsdanmark over temaer som ’har medierne taget magten fra politikerne?’ tildanmarksmesterskaberne i debat, hvor SFU-formand Gry Möger Poulsen ventes at gøre en fin figur.
Villy Søvndal (SF) leverer en udenrigspolitisk tale, og statsminister Helle Thorning-Schmidt (S)lander med bemærkelsesværdige angreb på Venstres udspil til en skattereform i tasken. Alt ånder med andre ord fred og idyl – skulle man tro.
For der er naturligvis nogle, som er sure for en sikkerheds skyld. Og det er ikke bornholmerne.
Allerede torsdag aften bredte panikken sig blandt den københavnske medieelite, der med hårlak og spidse sko har invaderet Østersøens Perle for at dække folkemødet. Årsagen var Allinges svindende fødevarereserver. Således gik rygtet om en desperat medieleder, som bandede og svovlede sig igennem de krogede gader – utilfreds over den manglende tjenstvillighed på de overbookede restauranter.
»Man kan ikke engang købe smøger efter kl. 20 – det er en skandale,« lød det tvært.
Han var ikke alene. Ifølge pålidelige kilder skulle ventetiden – og de seje bøffer – på et unavngivent spisested have fået adskillige bitre piller med fra topchefen fra et andet mediehus. I god afstand fra Allinge nød fluen en glimrende kalveschnitzel med smørsovs og blev således sparet for at udfordre sin sarte københavnske mave med for lang ventetid.
Solbriller luftet
De for mediedanmark så udfordrende oplevelser på madfronten skyggede ikke for, at solbrillerne senere på natten kunne luftes i håret på Gæstgivergården – Allinges svar på Klaptræet i 1990’erne, som ganske passende er erobret af dagbladet Politiken.
Men hverken Gæstgiverens natlige fætter-kusine-kys eller gårsdagens morgensol var nok til at få parnassets tværhedsbarometeret til at slå over på fint vejr.
»Nu må Udkantsdanmark sgu komme ind i kampen,« som en journalist fra et større dansk dagblad bemærkede efter en dårlig serveringsoplevelse.
Nu ved vi jo, at morgener kan være udfordrende for sarte sjæle – og de findes som bekendt ikke kun i pressen. Således blev tidligere udenrigsminister Per Stig Møller (K) set i oprørt tilstand over morgenteens kvalitet, som efter alt sat dømme ikke levede op til vanlig standard.
»De har endda haft hele natten til at lave den,« lød den slukørede kommentar fra Møller ifølge pålidelig kilde.
Og senere på dagen – på Allinges svar på café Victor – hvor mediedarlings og kendispolitikere samles for at undgå at møde ukendte ansigter, toppede Danmarks gnavne mand nummer ét, Ekstra Bladets Bent Falbert, listen over, hvordan man er sur for en sikkerheds skyld.
Falbert, der har gjort det til sin metier at være vrissen på folkets vegne og er bedre til det end de fleste, var så grebet af mismod over langsommeligheden, at han ikke undlod at kommentere den flere gange undervejs i en ellers fortrinlig samtale.
»Det er helt urimeligt,« lød hans konklusion.
Og da en af de andre gæster foreslog kaffe, vedblev Falbert i den bitre tone:
»Den tager sikkert tre timer at få serveret.«
Så næh nej. Selvom solen har givet Folkemødet en usædvanlig smuk kulisse, bornholmerne er venlige og den almindelige politiske debat faktisk må siges at finde sin egen form her i øst, så er der intet, der er så godt, at det ikke er skidt for noget. Bare rolig. Der er altid nogle, som kan være sure for en sikkerheds skyld.

