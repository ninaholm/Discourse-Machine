Ny bog: Birthe Rønn førte Irak og Folketinget bag lyset
I bogen 'De afviste' fortæller tidligere dansk udlændingeattaché, at Danmark lovede Irak den særlige støtte til hjemvendte irakere, som forhenværende integrationsminister Birthe Rønn Hornbech standsede. Oppositionen vil genindføre den lovede støtte


 Efter flere års forhandlinger lykkedes det i maj 2009 den danske regering at indgå en hjemsendelsesaftale med Iraks regering. En aftale, der skulle ende med at give daværende integrationsminister Birthe Rønn Hornbech et alvorligt forklaringsproblem.
To år senere fortæller en af de danske forhandlere nu for første gang om forhandlingerne.
Det sker i bogen De afviste, der udkommer i dag og er skrevet af Informations journalist Anton Geist og hans bror Esben Geist.
Hjemsendelsesaftalen gav Danmark mulighed for at tvangshjemsende afviste irakiske asylansøgere, men samtidig forpligtede Danmark sig i et bilag til aftalen til at fortsætte den særlige økonomiske og uddannelsesmæssige støtte til afviste irakere, der vender frivilligthjem. En støtte, der havde eksisteret siden sommeren 2007.
Ikke desto mindre besluttede daværende integrationsminister Birthe Rønn Hornbech dagen efter indgåelsen af aftalen at sætte en stopper for den særlige støtte til afviste irakere, der vender frivilligt hjem.
Aftalebruddet blev imidlertid skjult for Folketinget, som ikke fik det bilag til aftalen at se, hvor Danmark havde lovet at fortsætte støtten.
Aftale blev fremhævet
I bogen De afviste fortæller den daværende danske udlændingeattaché i Bagdad, Flemming Pradhan-Blach, at de danske forhandlere i Bagdad fremhævede den særlige støtteordning over for den irakiske regering, der siden 2003 havde nægtet at tage imod tvangshjemsendte irakere med henvisning til den eskalerende vold i landet.
Den tidligere udlændingeattaché fortæller også, at forhandlerne ikke gav den irakiske regering besked om stoppet for støtten, for som han siger i bogen:
»Birthe Rønn besluttede ophøret af denne støtte, som jeg har forstået det, dagen efter at aftalen var underskrevet mellem Irak og Danmark. Vi vidste ikke under forhandlingerne, at støtten ville ophøre.«
Professor i forfatningsret ved Københavns Universitet Jens Elo Rytter kalder sagen »alvorlig«.
»Det er nu tydeligt, at der ikke er overensstemmelse mellem det grundlag, man har forhandlet og indgået en aftale på, og så det man gør allerede dagen efter, at aftalen er underskrevet. De nye oplysninger understreger, at der er tale om aftalebrud,« siger han til Information.
Han tilføjer, at Birthe Rønn Hornbech burde have orienteret Folketinget om bilaget til hjemsendelsesaftalen, hvor løftet om fortsættelsen af den særlige støtte altså blev givet:
»Når Folketinget får hjemsendelsesaftalen, og der er et bilag, som ifølge teksten i aftalen er en integreret del, så er det klart ufyldestgørende, når man kun sender en del af aftalen. Jeg mener helt klart, at man har fortiet nogle oplysninger over for Folketinget. Og det må man ikke.«
Uacceptabelt
Ifølge Radikale Venstres integrationsordfører, Marianne Jelved, er den danske håndtering af hjemsendelsesaftalen »helt uacceptabel«.
»Regeringen har et alvorligt mellemværende med den irakiske regering. De har vildledt Folketinget, den irakiske regering og ikke mindst gjort livet enormt svært for de irakere, der rejser hjem uden den hjælp, de faktisk har ret til. De har det vanskeligt nok i forvejen,« siger hun.
Socialdemokraternes integrationsordfører, Henrik Dam Kristensen, sammenligner sagen med statsløsesagen.
»Denne sag bør i princippet blive undersøgt på samme måde, for det her er meget groft. Vi taler jo om et brud på ministeransvarlighedsloven,« siger Han.
Ifølge Enhedslistens politiske ordfører, Johanne Schmidt-Nielsen, er problemet ikke alene, at Danmark har handlet i strid med den dansk-irakiske hjemsendelsesaftale.
»Det her skader også vores muligheder for fremtidige forhandlinger og ikke mindst vores ry og rygte ude i verden, når man ikke kan tro på de forhandlinger, man indgår i med Danmark,« siger hun.
Det har ikke været muligt at få en kommentar fra tidligere integrationsminister Birthe Rønn Hornbech, og hendes efterfølger Søren Pind skriver i en mail til Information:
»Hjemsendelsesaftalen blev indgået, før jeg blev integrationsminister. Og jeg kan forstå, at min forgænger allerede har svaret Folketinget på en række spørgsmål om hjemsendelsesaftalen. Det giver mig ikke anledning til yderligere kommentarer.«
 
Anmeldelse af 'De afviste' ved Birte Weiss: 'Uafviselig demaskering', Bøger side 8

