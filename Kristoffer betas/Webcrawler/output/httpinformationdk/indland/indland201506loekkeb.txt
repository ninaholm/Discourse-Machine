Løkke: Vi er bevidste om at vi er i mindretal
Statsminister Lars Løkke Rasmussen lovede bredt samarbejde, da han præsenterede sin regering på Amalienborg
 Statsminister Lars Løkke Rasmussen præsenterede søndag regeringen efter at have været hos dronningen på Amalienborg


 Lars Løkke Rasmussen er nu formelt statsminister i Danmark, efter at han søndag formiddag præsenterede sin regering for dronningen.
Efter mødet fastslog Venstres formand for de fremmødte tilskuere og journalister på Amalienborg, at hans regering vil samarbejde bredt i Folketinget.
»Vi er meget bevidste om, at vi er en mindretalsregering,« siger Lars Løkke Rasmussen foran resten af sit i alt 17 mand store ministerhold på Amalienborg Slotsplads.
»Vi har ambition om at samarbejde bredt i folketinget. Jeg stoler på, at det vil kunne lade sig gøre,« siger han.
Den smalle Venstre-regering består kun af Venstres 34 mandater. Dermed skal Lars Løkke finde 56 medlemmer i Folketinget, hver eneste gang han skal have flertal for et nyt politisk udspil.
Men Løkke ser gode muligheder for at stable et samarbejde på tværs af Folketinget på benene med den politik, som han senere søndag vil lægge frem for offentligheden.
»Som jeg kan læse det politiske landskab – det kan være, jeg ikke er dygtig nok til det, at jeg er for urutineret eller for stor en amatør – men som jeg læser det politiske landskab, så ser jeg ganske gode muligheder for, at vi kan samarbejde,« siger Lars Løkke Rasmussen.
Blandt Løkkes 17 ministre er der fem kvinder.
Desuden er der, som statsministeren også selv bemærkede, en vis aldersspredning på ministerholdet, fra sundhedsminister Sophie Løhde og skatteminister Karsten Lauritzen på hver 31 år til den rutinerede minister Bertel Haarder på 70 år.
Statsministeren åbnede også lidt op for posen, når det gælder indholdet af det regeringsgrundlag, der senere søndag skal præsenteres for offentligheden:
»Danmark står i en situation, hvor der er et opsving på vej. Nu handler det om at gribe det. Det kræver, at vi sikrer udvikling i hele Danmark,« siger han.
»Det kræver at vi tager hånd om udlændingepolitikken, og vi vil om få dage præsentere et lovforslag. Og det kræver, at vi tager alvorligt, at for mange danskere er på overførselsindkomst,« siger Lars Løkke Rasmussen.

