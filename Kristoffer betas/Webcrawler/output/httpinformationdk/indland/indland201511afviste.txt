Nu skal afviste asylansøgere frihedsberøves i større antal
Regeringens hasteændring af udlændingeloven lægger op til, at afviste asylansøgere frihedsberøves, også selv om udsigterne til at få dem udsendt er ikke-eksisterende
Regeringens hasteændring af udlændingeloven betyder, at politiet fremover så vidt muligt skal frihedsberøve afviste asylansøgere og andre udlændinge med ulovligt ophold, også selv om der ikke er udsigt til at få dem udsendt af landet.


 Et vigtigt, men lidt overset element i regeringens hasteændring af udlændingeloven L 62, som blev både anden- og tredjebehandlet fredag, er, at afviste asylansøgere »så vidt muligt« skal frihedsberøves.
I det meget kritiske høringssvar fra Institut for Menneskerettigheder, som Information omtalte i går, havde direktør Jonas Christoffersen på grund af den meget korte tid, der havde været til rådighed, ingen kommentarer til regeringens planer om om frihedsberøvelse af afviste asylansøgere.
Udgangspunktet er ifølge lovbemærkningerne, at »politiet fremover så vidt muligt skal frihedsberøve afviste asylansøgere og andre udlændinge med ulovligt ophold«, og at »der normalt skal ske frihedsberøvelse« med mindre f.eks. meldepligt tre gange om ugen ikke er tilstrækkeligt til at sikre de pågældendes tilstedeværelse.
Det skal udtrykkeligt ske »i højere grad end i dag«, dog skal der ifølge lovforslaget være »reel udsigt« til en udsendelse.
Men »reel udsigt« behøver ikke at betyde, at der faktisk kan ske udsendelse. Ifølge lovbemærkningerne er det nemlig tilstrækkeligt, at myndighederne har en »forventning« om, at der kan ske udsendelse, »uanset at der ikke er eller kun er begrænsede konkrete erfaringer med udsendelse til det pågældende land«.
Under behandlingen af L 62 forsøgte oppositionen at få svar på, hvad der så skal ske f.eks. med alle de afviste asylansøgere, som ikke kan tvangsudsendes.
Ifølge Rigspolitiets seneste status for udsendelser fra april 2015 er der således en »fortsat fastlåst situation« i forhold til Iran og Irak »hvortil der ikke kan ske tvangsmæssige udsendelser«.
Men også afviste asylansøgere fra f.eks. Iran kan ifølge L 62 frihedsberøves.
I et svar fra udlændingeminister Inger Støjberg kan politiet nemlig frihedsberøve afviste iranske asylansøgere »med henblik på at motivere en udlænding til at medvirke til udsendelse«.
Og som ministeren tilføjer: »Det forudsættes, at frihedsberøvelsen skal opretholdes, så længe den må antages at kunne formå udlændingen til at medvirke til udrejsen.«
Prøvet før, virker ikke
At frihedsberøve afviste asylansøgere for at motivere dem til at medvirke til udsendelse har længe været en mulighed for Rigspolitiet. Tilbage i 2003-05 blev 31 afviste asylansøgere frihedsberøvet som »motivatonsfremmende foranstaltning«.
Men efter Østre Landsret løslod tre af dem med henvisning til proportionalitetshensynet i Menneskerettighedskonventionen, valgte Rigspolitiet selv at løslade de øvrige.
Siden oktober 2005 har Rigspolitiet ikke anvendt denne mulighed, »idet erfaringerne har vist, at frihedsberøvelse ikke har den ønskede effekt«, som Justitsministeriets jurister opsummerede det i bemærkningerne til et lovforslag i 2013 under SRSF-regeringen.
Den nuværende V-regering er dog ifølge Inger Støjbergs svar til Folketinget overbevist om, at »frihedsberøvelse kunne have en motiverende effekt på udlændinge, der afviser at samarbejde om udrejsen«, ligesom »den enkelte vil opleve, at det har meget klare konsekvenser, hvis der ikke samarbejdes om udsendelse.«
Ministeren har indtil videre afvist at give et bud på antallet af afviste asylansøgere, som fra og med i dag kan frihedsberøves af politiet. Det vil afhænge dels af »en konkret vurdering« af de enkelte sager. Og dertil kommer, at antallet af afviste asylansøgere i udsendelsesposition også afhænger af antallet af nye flygtninge og »kapacitets- og prioriteringsmæssige forhold«, som ministeren udtrykker det i et af de 86 spørgsmål, som Justitsministeriet har udarbejdet i løbet af hastebehandlingen de sidste tre døgn.
I dag har myndighederne kun én institution til frihedsberøvede udlændinge: Ellebæk i Nordsjælland med kapacitet til 118 frihedsberøvede.
Foreløbig har myndighederne ifølge Inger Støjberg ikke »aktuelle planer om oprettelse af særskilte nye institutioner til frihedsberøvede asylansøgere« på linje med Ellebæk, men »hvis det viser sig nødvendigt«, vil politiet kunne anbringe frihedsberøvede afviste asylansøgere på de nye modtagecentre, som også er en del af lovforslaget.

