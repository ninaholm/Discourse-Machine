DSU-formand frygter frihandelsaftale vil give store selskaber mere magt
Store selskaber vil forsøge at tiltvinge sig magt over den politiske regulering af Europa, hvis en handelsaftale mellem EU og USA bliver virkelighed, siger Alexander Grandt, der er formand for Danmarks Socialdemokratiske Ungdom
DSU-formand Alexander Grandt er – modsat SR-regeringen – bekymret over frihandelsaftalen mellem EU og USA, der forhandles netop nu.


 Selvfølgelig er der omkostninger ved at sige ja til en frihandelsaftale. Det kan ikke på alle tænkelige måder være positivt.
Det siger forbundsformand for Danmarks Socialdemokratiske Ungdom (DSU), Alexander Grandt, om en mulig transatlantisk frihandelsaftale mellem EU og USA, kaldet TTIP. Men han har indtil videre ikke oplevet den socialdemokratiske handels- og udviklingsminister Mogens Jensen nævne en eneste negativ eller bekymrende ting ved TTIP:
»Dét er i sig selv rimeligt bekymrende,« siger han. »Jeg frygter, at de reguleringsmekanismer, vi er blevet enige om i Europa, bliver sat under pres i forbindelse med en frihandelsaftale.«
Han er bekymret for, at den såkaldte ISDS-mekanisme (Investor-State Dispute Settlement, red.), der kan indgå i en mulig frihandelsaftale, vil kunne misbruges af store koncerner til at sagsøge lande og dermed tiltvinge sig magt over den førte politik. Han sætter spørgsmålstegn ved, hvorfor ISDS-mekanismen overhovedet skal med i aftalen, når »vi jo har et retssystem, som man ville kunne føre sager ved«.
Mogens Jensen fortalte for nylig til Information, at han ikke deler bekymringen for, at ISDS skulle få betydning for fremtidig europæisk lovgivning.
»Jeg tror, at Mogens Jensen har ret i, at intentionen fra politisk hold ikke er, at man skal kunne misbruge det,« siger Alexander Grandt og tilføjer:
»Men i de her tider foregår der en kamp om, hvem der har retten til at regulere markedet: Er det virksomheder, eller er det politikere? Efter man har indgået en handelsaftale – og også allerede nu – vil virksomhederne forsøge at tage sig den ret og indflydelse.«
»Lad os sige, at vi indfører skrappere miljøregler i Europa, som amerikanske virksomheder mener er til gene for deres investeringer. Hvorfor skulle de så ikke forsøge at bruge muligheden for at lægge sag an mod de lande, der har indført reguleringen? Min tiltro til de her ret store multinationale selskaber er ikke lige så stor, som den er hos nogle af politikerne.«
Alexander Grandt siger, at han indtil videre ikke oplevet ministeren nævne en eneste negativ eller bekymrende element i TTIP.
»Dét er i sig selv rimeligt bekymrende,« siger han.
Fordel for få store selskaber
I næste uge begynder den ottende forhandlingsrunde i Bruxelles om TTIP mellem USA og EU-Kommissionens forhandlere. Sidstnævnte har fået udfærdiget analyser af, hvordan aftalen vil påvirke velstand og jobskabelsen i Europa. Resultatet er ifølge analysen meget positivt. Men det argument giver Alexander Grandt ikke meget for:
»Politikerne er nødt til at forstå, at man kan få enhver analyse til at se ud, så den passer ind i det politiske kram,« siger han og henviser til, at analysen er blevet kritiseret og »modbevist« af andre analyser.
Et langt mere relevant spørgsmål er ifølge Alexander Grandt, hvilke slags job en frihandelsaftale eventuelt vil skabe.
»I løbet af de sidste 20-30 år har vi set, at der blevet skabt flere dårlige arbejdspladser og flere lavtlønnede job. Forestillingen om, at der bliver skabt bedre job for middelklassen i Europa og USA med højere løn og bedre arbejdsvilkår er forkert. Det er stagneret engang i 80’erne – og er ikke blevet synderligt bedre. Så det kan da godt være, at der bliver skabt nogle job – men der er ingen garanti for, at det er gode job,« siger han.
De største udfordringer for verdensøkonomien lige nu er ikke så meget samhandel, mener Alexander Grandt.
»Det er i større omfang, hvordan den vækst, vi skaber, bliver fordelt.«
Der er imidlertid ikke noget som helst bevis for, at TTIP vil betyde, at man får en mere retfærdig fordeling af den velstand, mener han.
»Det er jo formentlig omkring 100-200 koncerner i Europa og USA, der virkelig vil nyde godt af fordelene af en handelsaftale. Det er jo bestemt ikke den almindelige tømrer i Danmark. Den velstand og vækst, der vil blive skabt, kommer jo bare til at koncentrere sig om de samme meget få velhavere – om det så er virksomheder eller privatpersoner.«
Minister ikke bekymret
Handels- og udviklingsminister Mogens Jensen understreger vigtigheden af en frihandelsaftale.
»Det er i Danmarks interesse. Og ikke i mindst i ganske almindelige lønmodtageres interesse, fordi en sådan aftale vil betyde flere job i Danmark, og den også på mange områder vil betyde en reallønsforbedring i forhold til produkter, der bliver billigere.«
– Men er din vurdering, at der ikke er nogen negative ting forbundet med at indgå en frihandelsaftale?
»Vi har jo ikke en aftale endnu. Men hvis man er bekymret for, at en aftale skulle betyde, at man i de enkelte medlemslande ikke længere har ret til at regulere – det er jo det, som jeg kan forstå, at Alexander Grandt er bekymret for – så kan jeg da sige, at den bekymring deler jeg da også. Og jeg vil aldrig kunne acceptere en aftale, hvor det er tilfældet, at man underminerer de enkelte landes ret til at regulere og lave de miljøstandarder, man vil. Men det også min påstand, at en sådan aftale aldrig vil blive vedtaget – hverken i Europa-Parlamentet eller for den sags skyld i Danmark. Danmark vil ikke kunne acceptere sådan en aftale.«
»Det danske udgangspunkt er, at vi synes, at det er fornuftigt, at man har regler for, hvordan man opfører sig over for investorer, der kommer til et land. At der er regler for, at man ikke må ekspropriere investorernes ejendomme eller investeringer, og at man ikke må diskriminere udenlandske investorer. Men der sker ikke være tvivl om, at en sådan aftale skal respektere landenes ret til selv at regulere.«

