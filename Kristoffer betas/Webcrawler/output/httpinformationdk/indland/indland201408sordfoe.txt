S-ordfører: Vi kan stadig beholde magten
Hos Socialdemokraterne tror politisk ordfører Maja Panduro fortsat på, at det kan lykkes at samle tilslutning til en ny regeringsperiode


 Der skal efterhånden et mirakel til, hvis rød blok skal bevare magten efter næste valg. Det vurderede politisk kommentator Hans Engell i går, hvor en ny måling, som Voxmeter har foretaget for Ritzaus Bureau, giver blå blok 96 mandater, mens partierne bag den nuværende regering kun står til 79. Men hos Socialdemokraterne tror politisk ordfører Maja Panduro fortsat på, at det kan lykkes at samle tilslutning til en ny regeringsperiode.
»Jeg er ikke så optaget af mirakler, men jeg tror meget på det lange, seje træk. Og på at det knokle-arbejde, vi laver hver dag fra tidlig morgen til sen aften, i sidste ende er noget, vælgerne er optaget af, når de skal vælge, hvem de skal betro deres stemme,« siger hun til Ritzau. Hun ærgrer sig dog over, at den nye måling kun placerer 20,8 procent af stemmerne ved hendes parti. Det er fire procentpoint under det seneste valgresultat.
»Jeg er overhovedet ikke tilfreds med, hvor vi står i målingerne. Vi burde stå bedre,« konstaterer hun og uddyber:
»Men de tal, vi er mest optaget af, er dem, der viser, hvordan det går i Danmark, og det går den rigtige vej, uanset om vi kigger på eksporten, forbrugertilliden eller arbejdsløsheden. Det håber jeg også vil afspejle sig, når folk står på valgdagen og skal sætte deres kryds.«
Den positive udvikling i de økonomiske nøgletal viser sig umiddelbart ikke i Voxmeters meningsmålinger, hvor Socialdemokraterne nu er faldet 2,9 procentpoint siden den seneste måling før ferien. Siden dengang er regeringen på ny blevet presset af Enhedslisten, SF og dele af fagbevægelsen, som ønsker en øjeblikkelig ændring af dagpengesystemet. Men trods den svigtende opbakning står regeringen fast, siger Panduro.
Ritzau

