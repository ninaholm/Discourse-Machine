Pind: Rohde skal æde Irak-ord i sig
Venstres forhenværende politiske ordfører Jens Rohde erkender, at VK-regeringen fejlagtigt brugte masseødelæggelsesvåben som argument for at gå ind i Irak. Men det skulle han ikke have gjort, siger partiets udenrigs-ordfører Søren Pind


 Venstres spidskandidat til Euroa-Parlamantet skal tilbagekalde alle sine udtalelser om baggrunden for Irak-krigen, kræver partiets udenrigsordfører, Søren Pind.
Venstres forhenværende politiske ordfører, Jens Rohde, er kommet i alvorligt stormvejr med sine udtalelser om, hvorfor Danmark gik i krig i Irak. Nu kræver partiets udenrigsordfører, Søren Pind, at Rohde trækker alt tilbage - både citater i Politiken søndag og i en ny bog, Vejen til Irak.
"Han tager statsministeren og udenrigsministeren til indtægt for at have skabt et billede af, at Irak havde masseødelæggelsesvåben, og det er direkte i strid med det, statsministeren flere gange har sagt," siger Søren Pind til politiken.dk.
Ifølge de udtalelser, som Rohde endnu ikke har dementeret, bærer regeringen og politikerne en stor del af ansvaret for, at det i befolkningen kom til at fremstå, som om det var diktator Saddam Husseins påståede masseødelæggelsesvåben, der fik Danmark til at deltage i invasionen af Irak.
Rohde - der i dag er Venstres spidskandidat til EU-parlamentvalget næste år - har selv udsendt en pressemeddelelse om, at han er blevet fejlfortolket, både i bogen og i Politiken. Men det er ikke nok for Søren Pind, som vil have citaterne trukket tilbage - uagtet, at Jens Rohde ifølge Politiken selv har godkendt dem inden offentliggørelsen.
'Kan ikke fejlfortolkes'
"Citaterne taler for sig selv, og jeg kan ikke se, hvordan de kan fejlfortolkes. Regeringen og statsministeren har flere gange sagt, at masseødelæggelsesvåbnene ikke havde noget med grundlaget for krigen at gøre. Det handlede udelukkende om, at Saddam Hussein ikke overholdt de FN-resolutioner, der var udstedt, og derfor skal citaterne trækkes tilbage, fordi de er skadelige for Venstre," siger Søren Pind. 
Han tilføjer, at han ikke har fantasi til at forestille sig, at Jens Rohde ikke kalder udtalelserne tilbage.
En anden af Venstres EU-kandidater, Kasper Elbjørn, kræver, at Rohde trækker sig som spidskandidat, hvis han fastholder sine udtalelser.
Udenrigsminister Per Stig Møller (K) finder det "ret uinteressant", hvad Jens Rohde siger.
"Han gør sig interessant, men der er ikke noget interessant i det. Hele verden havde en opfattelse, som Saddam selv bibragte verden, om at han havde masseødelæggelsesvåben. Men havde Saddam afleveret oplysningerne om, at han ikke havde noget som helst, så var han blevet en papirtiger, og hans terrorgreb om befolkningen og nærområdet var forsvundet," siger Per Stig Møller. 
Juristeri
Jens Rohde fastslår over for Politiken søndag, at han aldrig har mødt et menigt menneske uden for Christiansborg, som ikke havde den opfattelse, at masseødelæggelsesvåben var den centrale grund til krigen. 
"Det må man bare vedstå sig (...). Hvad der så står i lovteksten bagefter, det er juristeri," siger Jens Rohde i anledning af den ny bog, Vejen til Irak, som beskriver beslutningsprocessen bag krigen.
Rohde afviser dog kategorisk over for Ritzau, at han med sin konstatering underkender statsminister Anders Fogh Rasmussens (V) synspunkter. Ifølge Fogh Rasmussen gik Danmark i krig, fordi den irakiske diktator ikke efterlevede FN's resolutioner om at samarbejde med verdenssamfundet. 

