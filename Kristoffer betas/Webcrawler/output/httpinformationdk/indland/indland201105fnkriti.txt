FN kritiserer sortering af udlændinge
Mens Danmark vil indføre forskelsbehandling af udlændinge efter hollandsk model, vurderer FN-komité, at Holland bør ophæve loven for at overholde FN-konvention


 Integrationsminister Søren Pind (V) får stadig sværere ved at bruge de hollandske familiesammenføringsregler som argument for, at Danmark uden at krænke internationale konventioner kan forskelsbehandle udlændinge, der søger om familiesammenføring. Ikke alene verserer der for øjeblikket en sag om diskrimination ved EU-domstolen mod Holland. I går måtte Søren Pind i et udvalgssvar til Enhedslistens politiske ordfører Johanne Schmidt-Nielsen desuden erkende, at den hollandske ordning har været »udsat for kritik i internationalt regi, herunder fra FN's Racediskriminationskomité.«
Og komiteen, der skal overvåge staternes overholdelse af FN-konventionen om racediskrimination, har rigtignok kritiseret den hollandske ordning, der altså danner forbillede for regeringens forslag om at indføre lempeligere betingelser for ansøgere til familiesammenføring fra lande som Japan, USA og Australien.
Da komiteen i 2010 eksaminerede Holland, udtrykte den bekymring over, at ordningen medfører »diskrimination på basis af nationalitet«. Og komiteen henstillede derfor til, at Holland ophæver forskelsbehandlingen for at »sikre overensstemmelse med konventionen«.
Desuden har Human Rights Watch, Den Europæiske Kommission imod Racisme og Europarådet kritiseret Holland.
'Stærk udtalelse'
Institut for Menneskerettigheder har i et notat vurderet, at regeringens forslag »med stor sandsynlighed« vil være i strid med diskriminationsforbuddet i de internationale konventioner, og seniorforsker ved instituttet Eva Ersbøll undrer sig over, at FN-kritikken af Holland ikke synes at have gjort indtryk i Integrationsministeriet.
»Det er en stærk udtalelse, komiteen kommer med. Den er jo sat i verden for at overvåge konventionerne, og når den udtrykker bekymring, bør man lytte,« siger hun.
Som Søren Pind har forklaret, nærede også Justitsministeriet »betydelig tvivl« om det nye lovforslag, da ministeriet fik det i høring.
Men da Integrationsministeriet kunne oplyse, at en tilsvarende ordning eksisterer i Holland og Tyskland, nøjedes Justitsministeriet med at konstatere, at ordningen ikke nødvendigvis er i strid med diskriminationsforbuddet.
Ved tirsdagens samråd i Folketingets Udlændingeudvalg kom det imidlertid frem, at Integrationsministeriet ikke havde oplyst Justitsministeriet om den verserende EU-sag mod Holland. Information har spurgt Justitsministeriet, om Integrationsministeriet havde oplyst, at den FN-komité, der skal overvåge overholdelsen af FN-konventionen om racediskrimination, problematiserede den hollandske ordning. Men det var i går ikke muligt at få et svar fra Justitsministeriet.
Ingen tvivl hos Pind
Johanne Schmidt-Nielsen finder det bekymrende, at »Holland rent faktisk har fået alvorlig kritik for netop den praksis, som Pind bruger til at legitimere lovforslaget«.
»Man skulle ellers tro, han havde lært noget af sagen om de statsløse. Det er trods alt hans forgængers manglende respekt for konventionerne, der er årsag til, at han er minister,« siger hun.
Også Socialdemokraternes integrationsordfører Henrik Dam Kristensen er forbløffet over Søren Pind:
»Det er helt uforståeligt, at manden bare mosler videre med lovforslaget, når alle autoriteter slår alarm.«
Selv skrev integrationsministeren i går i en mail til Information: »Den pågældende kritik er jeg bekendt med. Den har imidlertid ikke givet mig anledning til at betvivle Justitsministeriets godkendelse af det fremsatte ændringsforslag.«


