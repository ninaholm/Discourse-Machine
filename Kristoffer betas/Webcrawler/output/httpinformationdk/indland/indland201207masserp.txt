Masser af penge, olie og CO2 at spare ved at kræve mere effektive biler
Connie Hedegaards forslag om nye CO2-grænser lagt frem trods pression fra tysk bilindustri. Forslagene bør være endnu skrappere, siger bl.a. Greenpeace og EU-parlamentarikere


 Klimakommissær Connie Hedegaards forslag til nye CO2-grænser for europæiske biler kan fra 2020 give ejeren af en ny bil en årlig besparelse på benzinregningen på i gennemsnit 2.500 kroner. For EU som helhed kan bilisterne spare over 220 milliarder kr. årligt, samtidig med at EU’s olieforbrug reduceres med 160 mio. ton og EU’s CO2-udledninger med 420 mio. ton over en tiårig periode fra 2020.
»Uanset hvordan man vender og drejer det, så viser samtlige vore estimater, samtlige vore analyser, at dette er en af de mest omkostningseffektive måder at mindske udledningerne på i Europa,« sagde klimakommissæren, da hun i går i Bruxelles præsenterede det ny forslag, som er sluppet næsten helskindet gennem Kommissionens interne behand-ling trods en ihærdig lobbyindsats fra især tysk bilindustri og pres fra Tyskland. Nu forestår behandling af forslaget i både Europa-Parlamentet og Ministerrådet, hvor yderli-gere kontroverser kan forudses.
Ifølge Hedegaards forslag skal nye EU-fremstillede biler, der i dag udleder i snit 136 gram CO2 pr. kilo-meter have reduceret udledningerne til 130 gram i 2015 og til 95 gram i 2020.
Det svarer til, at den gennemsnitlige nye bil i 2020 skal udlede 27 pct. mindre CO2, end den ville have gjort uden de nye krav, oplyser Kommissionen. Hvor stor en samlet CO2-reduktion fra bilparken det reelt vil give, afhænger af, hvor meget bilparken får lov at vokse i perioden. Fra 2000 til 2009 blev der 17,5 pct. flere personbiler i EU.
Pression
»Jeg kan forsikre jer, at der har været udøvet lobbyvirksomhed for, om ikke vi kunne gøre målet blødere,« sagde Hedegaard på pressemødet.
»Der har været en betydelig interesse i at forsøge at fortynde tingene.«
Som beskrevet i gårsdagens avis er det de store tyske bilproducenter BMW og Volkswagen, der bl.a. via EU’s tyske energikommissær, Günther Oettinger, har søgt at påvirke Kommissionens forslag. Ifølge forslaget skal der ske en byrdefordeling mellem de europæiske producenter, så man via den samlede indsats når de 95 gram som EU-gennemsnit for nye biler. Større og tungere bilmodeller som de tyske udleder typisk mere CO2 end mindre italienske og franske modeller som Fiat, Renault og Peugot, og striden har stået om, hvordan indsatsen skal fordeles.
Det tyske krav har været, at alle bilproducenter skulle reducere med lige mange gram CO2 pr. kilometer. Det giver den største teknologiske udfordring til producenterne af små biler med lav CO2-udledning, fordi de i sagens natur har mindre CO2 at skære af end de større biler med højere udledning. Derfor har bl.a. de italienske bilproducenters organisation, ANFIA, protesteret over den tyske pression.
I det forslag, som Connie Hede-gaard i går fik igennem i Kommissionen, skal alle producenter yde samme relative indsats, dvs. samme procentuelle CO2-reduktion pr. kilo bilvægt: de nævnte 27 procent.
»Dem, der producerer store biler, skal relativt set gøre det samme (som de små, red.), men målt i gram skal de præstere mere, og det synes jeg er godt,« sagde klimakommissæren med henvisning til, at forslaget hermed rummer et incitament til at producere mindre biler.
For svagt
Connie Hedegaard gjorde opmærksom på, at progressive EU-regler er en afgørende konkurrenceparameter for europæiske bilproducenter i kampen om det internationale marked.
»Vores japanske konkurrenter, koreanerne, kineserne m.fl. sidder ikke med hænderne i skødet, så Europa er nødt til at fortsætte med at være ambitiøs for at kunne fastholde den frontløberposition, vi stadig har,« sagde hun.
Bruxelles-organisationen Transport & Environment (T&E) påpe-ger, at skrappe regler i USA betyder, at amerikanske biler i 2025 fak-tisk vil rumme mere brændstofeffektiv teknologi end gennemsnitsbiler i EU.
T&E er en blandt flere organisationer, som ønsker skrappere regler end indeholdt i Kommissionens forslag. Greenpeace opfordrede i går Europa-Parlamentet og Ministerrådet til at stramme forslaget om de 95 gram CO2 pr. kilometer i 2020 til 80 gram og samtidig stile efter et mere langsigtet mål på 60 gram i 2025.
En række medlemmer af parlamentet har allerede henvendt sig til Kommissionen og påpeget, at 95 gram ikke er nok til at stimulere et mærkbart skift fra benzin- og dieselbiler til el- og hybridbiler. På grund af den lange udviklingstid for ny bilteknologi ønsker parlamentsmedlemmerne, der bl.a. tæller socialdemokraten Dan Jørgensen, også regler for tiden efter 2020.
Både parlamentarikerne og Greenpeace kritiserer også Kommissionens forslag til et nyt krav for varebiler, der i 2020 skal have reduceret deres udledning til 147 gram CO2 pr. kilometer.

