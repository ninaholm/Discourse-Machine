Tysk harme over dansk forslag
Aftalen om øget grænsekontrol kritiseres fra flere sider. Kritikken afvises dog fuldstændig af regeringen og Dansk Folkeparti


 Planerne om den danske grænsekontrol møder heftigere kritik dag for dag, ikke mindst fra tysk side. Først sagde den tyske viceudenrigsminister, Werner Hoyer, til Berlingske, at Danmark »leger med nationalismens ild.«
»De, som ønsker en renationalisering og vil stille historiens hjul tilbage, de, som længes tilbage til nationale valutaer eller ligefrem grænsekontroller, benægter Europas centrale resultater frihed og velstand,« sagde han tirsdag.
Kritikken blev dagen efter bakket op af Tysklands ambassadør i Danmark, og i går meldte den tyske indenrigsminister Hans-Peter Friedrich sig så på banen.
»Vi kan ikke acceptere, at Schengen-rejsefriheden med koldt overlæg og indirekte bliver undergravet«, siger han.
Kritik fra EU
Også hos de danske EU-parlamentarikere møder regeringens og Dansk Folkepartis planer modstand.
»Man er inde at røre ved hellige principper. De åbne grænser er en milepæl i Europa,« siger klimakommissær Connie Hedegaard.
Venstres eget medlem af parlamentet, Morten Løkkegaard har også beklaget sig over de konsekvenser, aftalen allerede har haft.
»Jeg er meget bekymret over de signaler, der bliver sendt fra Danmark omkring grænsekontrollen. Skaden er allerede sket, og det bliver et arbejde at rette op på det fremadrettet mod formandskabet. Vi skal igen vise, at vi mener det alvorligt, når vi siger, at vi vil være en del af klubben,« siger han til Politiken.
Formand for EU-kommissionen, José Manuel Barroso, har i et brev til statsminister Lars Løkke Rasmussen (V) udtrykt skepsis over for, om grænsekontrollen overholder: »Medlemslande må ikke udføre systematisk kontrol ved EU's indre grænser, hverken for varer eller for mennesker.«
Erhvervslivet vil lide
Men skal man tro formanden for Region Syddanmark, er der tale om overdrivelse fra de europæiske kritikeres side.
»De reaktioner, vi møder, er hysteriske. Man overreagerer, når man siger, at aftalen ødelægger det grænseoverskridende samarbejde,« siger Carl Holst (V), der samtidig frygter, at den negative omtale af Danmark vil påvirke erhvervslivet.
»Det erhvervsliv, jeg taler med i grænseområdet, tror ikke, at de får praktiske problemer med at krydse grænsen. Men det ærgrer mig, hvis kritikken vil skade Danmarks omdømme, ligesom jeg også ærgrer mig over Muhammed-sagen,« siger Carl Holst.
Justitsminister Lars Barfoed (K) mener imidlertid ikke, at aftalen vil skade dansk erhvervsliv, og afviser derfor den bekymring, administrerende direktør i Dansk Industri, Karsten Dubvad, i går gav udtryk for i Information.
»Jeg synes, Dansk Industri skulle interessere sig for, at vi i det samlede kompleks af aftaler løser de store, væsentligste økonomiske udfordringer for Danmark frem til 2020. De skulle benytte sig af deres internationale kontakter til at få forklaret andre lande, at det her drejer sig om at styrke toldkontrollen,« sagde Lars Barfoed i går ifølge Ritzau.
Samtidig gav formand for Dansk Folkeparti, Pia Kjærsgaard, i går igen mod den tyske ambassadør i Danmark.
»Det er ikke en EU-sag eller en Schengen-sag. Det er ikke en regionalsag, som danskere eller tyskere i Sydslesvig skal afgøre som et rent regionalt anliggende, og det er da slet ikke noget, som den tyske ambassadør i Danmark, Christoph Jessen, skal blande sig i,« lød det fra DF-formanden.


