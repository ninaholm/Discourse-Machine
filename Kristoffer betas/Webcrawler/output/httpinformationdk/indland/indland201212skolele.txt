Skoleledere mangler fokus på faglighed
Danske skoleledere har markant mindre fokus på, hvordan lærerne præsterer, og eleverne klarer sig end deres udenlandske kolleger, viser ny rapport. Og det går ud over elevernes faglige udvikling, vurderer forskerne bag
Danske elevers præstationer afhænger i meget høj grad af læreren, og det kan være svært for skolelederen at gå ind i, fordi det kræver, at man har en kultur på arbejdspladsen, hvor man er fælles om undervisningen – og det er der ikke på de danske skoler, mener flere eksperter. Her er det elever i 9. klasse på Blågård Skole på Nørrebro.


 Kun 6-11 procent af de danske skoleledere bruger megen tid på, om skolens faglige mål også føres ud i praksis i klasseværelset. Det viser en ny international undersøgelse, PIRLS 2011, der måler elevers læsekompetencer verden over.
Blandt de internationale skoleledere bruger 48-55 procent megen tid på at følge lærernes implementering af mål og elevernes faglige fremgang.
De danske skoleledere bruger mest tid på at opretholde en god atmosfære på skolen. Men i de fire lande, der klarer sig bedre end os, formår skoleledelsen at have fokus på begge dele, siger seniorforsker Jan Mejding, Aarhus Universitet, der har været med til at lave den danske del af rapporten.
Problemet er, at relativt mange skoleledere i Danmark er læreruddannede, og de er tilbøjelige til at overlade ansvaret for det faglige til fagpersonerne, nemlig lærerne, mener Jan Mejding.»Skolelederne tænker mere som lærere end som leder af en pædagogisk enhed. Men det er faktisk også ledelsens ansvar at holde et fælles fagligt fokus på, hvad det er, man skal,« siger Jan Mejding.
Også i undersøgelsen af elevernes præstationer i matematik og natur-teknik viser det sig, at 70-80 procent af lærerne aldrig har deltaget i efteruddannelse, ligesom meget få af dem samarbejder med kollegerne. Begge dele en skoleleders ansvar, mener professor Peter Allerup, der også står bag den danske del af undersøgelsen.
»Det, der karakteriserer de gode skoler, er, at skolelederne går op i de faglige resultater, og det overrasker mig, at skolelederne ikke går mere op i det,« siger Peter Allerup.
Autonome danske lærere
Han mener, at elevernes præstationer i meget høj grad hænger på læreren, og det kan være svært for skolelederen at gå ind i, fordi det kræver, at man har en kultur på arbejdspladsen, hvor man er fælles om undervisningen – og den er der ikke på de danske skoler, mener Allerup.
»Det skyldes, at der er i Danmark er en stærk tradition for autonome lærere med metodefrihed,« siger Søren Winter, professor på SFI–Det Nationale Forskningscenter for Velfærd og har forsket i skoleledelse. Han undrer sig over, at de danske skoleledere ikke beskæftiger sig mere med elevernes faglige fremgang, og hvordan lærerne når deres mål. Søren Winters undersøgelser viser dog også, at kun godt halvdelen af de danske skoleledere f.eks. holder øje med elevernes og skolens faglige udvikling, som de afspejler sig i elevernes karakterer.
Formand for skolelederne Anders Balle er overrasket over, at de danske skoleledere ikke går mere op i det faglige, da der de seneste år har været en bevægelse hen imod større interesse for elevernes og lærernes resultater
»Selvfølgelig vil skoleledere i lande med meget fokus på offentlige skoleresultater interessere sig mere for det her, hvor Danmark har en mere intern evalueringskultur. Men skoleledere bruger i dag mere tid på at få lærerne til f.eks. at bruge læsetest,« siger Anders Balle.
Han erkender, at der i den danske folkeskole har hersket en kultur, hvor lederne ikke blandede sig i lærernes undervisning. Han mener dog ikke, det er tilfældet længere:
»Men det kunne se ud, som om der er brug for mere udvikling på det her område. Næste skridt må være at gå endnu tættere på lærernes undervisning for at skærpe fokus på de faglige resultater – uden at det skal handle om kontrol.«

