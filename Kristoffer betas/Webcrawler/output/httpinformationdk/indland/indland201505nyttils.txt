Nyt tilsyn kritiserer PET’s håndtering af følsomme oplysninger
PET kritiseres i en ny rapport for ikke at slette personoplysninger, når de ikke længere er relevante for efterretningstjenesten.


 »Voldsom sjusk« og »uacceptabelt« er ordene, Jesper Lund, næstformand i IT-Politisk Forening hæfter på en ny redegørelse fra Tilsynet med Efterretningstjenesterne (TET), som blev offentliggjort mandag.
I sin første årlige rapport af Politiets Efterretningstjeneste og Forsvarets Efterretningstjeneste kritiserer tilsynet blandt andet PETs håndtering af personoplysninger. En stikprøvekontrol har vist, at PET har opbevaret personoplysninger, som for en tredjedels vedkommende burde have været slettet, fordi oplysningerne ikke længere var nødvendige for varetagelsen af PETs opgaver.
Derudover viste en stikprøvekontrol, at alle eller nærmere angivne oplysninger om knap halvdelen af de udtagne personer burde have været slettet.
»PET gemmer oplysninger om danske borgere i længere tid, end de har lov til. I forvejen arbejder PET med langt lempeligere regler end eksempelvis persondataloven, så selv de mere lempelige regler har PET altså problemer med at overholde. Det er et problem, fordi en masse danskere så bliver registeret unødigt hos PET,« siger Jesper Lund.
At der tilsyneladende er så lidt fokus på at slette indsamlet materiale i overensstemmelse med retningslinjerne, undrer ikke Jesper Lund:
»Efterretningstjenester er jo generelt mere interesserede i at indsamle end slette oplysninger. Men det er selvfølgelig uacceptabelt for danske borgere,« siger Jesper Lund.
Tilsynet med Efterretningstjenesterne (TET) har også kigget Forsvarets Efterretningstjeneste efter i sømmene. Her har tilsynet konstateret, at FE er bedre til at overholde retningslinjerne end PET. Dog skriver TET, at »fuldstændig kontrol af FEs videregivelser af oplysninger om i Danmark hjemmehørende personer til udenlandske samarbejdspartnere viste, at videregivelserne i alle tilfælde var sket i overensstemmelse med FE-lovens bestemmelser herom, men at der i en sjettedel af tilfældene ikke forelå forudgående juridisk godkendelse heraf som foreskrevet i tjenestens interne retningslinjer.«

