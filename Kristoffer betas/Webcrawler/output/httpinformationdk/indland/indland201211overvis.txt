Overvismand: Økonomiske fremskrivninger har stor betydning
De holder sjældent, men alligevel er de mellemlange økonomiske fremskrivninger vigtige, mener overvismand Hans Jørgen Whitta-Jacobsen
Overvismand Hans Jørgen Whitta-Jacobsen anbefaler, at regeringen laver en ny 2020-plan, efter en række elementer ikke længere leverer økonomisk holdbarhed.


 Det giver god mening at kigge dybt i krystalkuglen, når man som regering skal spå om den økonomiske fremtid.
Det mener i hvert fald overvismand Hans Jørgen Whitta-Jacobsen, og derfor anbefaler han også sammen med resten af vismændene fra Det Økonomiske Råd, at regeringen laver en ny 2020-plan, nu da en række elementer ikke længere leverer den finansiering til den økonomiske holdbarhed, som regeringen først antog.
I går blev regeringen enig med Enhedslisten om budgettet for næste år, men ifølge Hans Jørgen Whitta-Jacobsen opfylder de mellemlangsigtede økonomiske fremskrivninger en anden rolle, når det handler om at skabe en større bevidsthed om at fremtidssikre økonomien, så politikerne ikke kun tænker på næste års finanslov.
»Da vi begyndte at lave de mellemlange fremskrivninger af økonomien, fandt vi ud af, at vi mangler finansiering på grund af demografien. Siden vi er begyndt på at tage det lange blik ind i den økonomiske fremtid, er finanspolitikken i Danmark blevet langt mere disciplineret. Politikerne begynder langt tidligere at se problemerne i øjnene. Derfor er det vigtigt at blive ved med at se frem, så vi har økonomisk dækning for de politiske ønsker,« siger Hans Jørgen Whitta-Jacobsen.
Kun hvis skatten bibeholdes
I øjeblikket har de økonomiske vismænd et forholdsvist positivt syn på fremtidsudsigterne for dansk økonomi, men der skal ikke meget til, før den opfattelse kan ændre sig, slår Hans Jørgen Whitta-Jacobsen fast.
»I den meget langsigtede betydning er finanspolitikken lige præcis holdbar. Det betyder, at de forventede indtægter med gældende skatteregler og så videre dækker de forventede udgifter, når disse antages at vokse med demografien og den almindelige velstandsudvikling, og når vi ser henover rigtig mange år. Finansieringen af den offentlige sektor er i den betydning grundlæggende i orden. Men det er kun den skrabede udgiftsudvikling med det såkaldte demografiske træk, der er finansieret, og det er den kun, hvis skatterne ikke sænkes,« siger han og fortsætter:
»Trepartsforhandlinger og besparelserne på forsvaret, der blev brugt i forbindelse med skattereformen, giver ikke det beløb, de først var beregnet til, så reelt ved vi ikke, hvor regeringen vil finde finansiering til dens politik på den lange bane. Så vi har brug for en ny statusopgørelse, hvor regeringen redegør for, hvilke ønsker på udgiftssiden der stadig lever, og hvor den nye finansiering er. Det er derfor, vi siger, der er brug for en ny 2020-plan.«
Planer tjener godt formål
Tidligere overvismand og nuværende økonomiprofessor ved Aarhus Universitet Torben M. Andersen er også tilhænger af de mellemlange økonomiske fremskrivninger, selv om de ikke altid rammer plet.
»Vi har fået en tradition med disse økonomiske fremtidsplaner, som udstikker de overordnede pejlemærker for, hvad man politisk vil med den økonomiske politik, og det tjener et godt formål, fordi det er med til at skabe klarhed og realisme i finanslovsforhandlingerne,« siger Torben M. Andersen.
Han understreger, at det er vigtigt, at 2020-planen og andre økonomiske fremskrivninger ikke bliver brugt s om facitlister for de kommende år.
»Man kan ikke bare slå op og så se, hvad fremtiden bringer. Det er et styringsredskab, hvor man ved, at det ikke kommer til at gå, som man forudser, fordi der kommer til at ske alle mulige ting, man ikke kan forudse, når samfundet eller verden omkring os ændrer sig. Det handler om at identificere, hvilket punkt man gerne vil ramme inden for den økonomiske politik ud fra den politik, man ønsker at føre,« siger Torben M. Andersen.
Hos regeringspartiet Socialistisk Folkeparti mener finansordfører Jonas Dahl ikke, at regeringens 2020-plan fra maj er forældet.
»Vores udfordring er stadig at skabe balance i økonomien i 2020. Den målsætning er der ikke ændret på. Vi havde alle sammen håbet på, at vi var nået i mål med eksempelvis trepartsforhandlingerne. Men man kan godt klappe hesten, før man begynder at kræve nye 2020-planer,« siger Jonas Dahl.
Han afviser dog ikke, at regeringen – når tiden er moden – vil fremlægge en ny 2020-plan.
»Når vi er i mål med de reformer, vi har sat op, må vi se på, om der er manglende finansiering i forhold til vores ønsker, og så må vi se på, hvordan vi kan tænke os om en gang til,« siger Jonas Dahl.

