Klimaambitioner skader Connie Hedegaards arbejde
Martin Lidegaards ambitioner risikerer at koste arbejdspladser, mener oppositionen, der samtidig kritiserer klimaministerens skepsis omkring mulighederne for en international klimaaftale. Til gengæld er Greenpeace positiv over for udmeldingerne


 Skønt den ny klimaminister rider på en bølge af begejstring, møder hans udmeldinger skepsis fra oppositionen, der mener, at alt for høje CO2-reducerende ambitioner vil koste arbejdspladser og vækst. Samtidig kritiserer de konservatives klimaordfører, Benedikte Kiær, Martin Lidegaards pessimisme omkring mulighederne for en international, bindende klimaaftale.
»Vi skal ikke slække på ambitionsniveauet, og derfor er det ærgerligt, at Martin Lidegaard går ud og siger, at han er skeptisk omkring vedtagelsen af en international aftale. Det må man aldrig sige offentligt. Man er nødt til at tro på det,« siger Benedikte Kiær, der påpeger, at udmeldingen i værste fald underminerer den konservative klimakommissær Connie Hedegaards arbejde.
»Med Connie Hedegaard har vi en meget dygtig klimakommissær, der rejser verden rundt for at finde opbakning til en international aftale. Derfor er det trist, at Martin Lidegaard på den måde modarbejder hende ved at gå ud og sænke ambitionsniveauet for en international aftale.«
Løsningen er global
Connie Hedegaard selv pointerer, at det er vigtigt med nationale foregangslande på klimaområdet.
»Vi er i EU og med til at skubbe til den internationale proces, men det går ikke hurtigt nok, så derfor siger vi også, at de enkelte lande selv skal gøre en indsats i stedet for at vente på en forkromet international aftale,« siger hun.
— Men risikerer man ikke at komme en selvopfyldende profeti, når man at udtrykker skepsis angående muligheden for en international aftale?
»Spørgsmålet er, om han siger, at det slet ikke sker, eller om det sker senere på et tidspunkt. Jeg vil tro, at det er det sidste, han siger. Men det er rigtigt nok, at når om vi to måneder har været i Durban, så har vi nok ikke pludselig fået USA og Kina med på de store reduktioner,« siger Connie Hedegaard.
Hos Venstre og Dansk Folkeparti drejer bekymringer sig ikke først og fremmest om perspektiverne for en international klimaaftale. I stedet er man optaget af, om Martin Lidegaard er så ambitiøs, at Danmark på den bekostning vil miste arbejdspladser stik imod, hvad klimaministeren selv forudser.
»Jeg har ikke noget imod, at man går enegang og finder en løsning, der passer Danmark. Men jeg bange for, at regeringen sætter sig overambitiøse klimamål, der uvægerligt vil hæmme konkurrenceevnen,« siger Mikkel Dencker, klimaordfører for Dansk Folkeparti.
Også Henrik Høegh, der er klimaordfører for Venstre, er skeptisk omkring regeringens klimamålsætning:
»Jeg er enig i, at vi skal gå foran, men der er en smertegrænse. Et eller andet sted må man overveje, hvor mange arbejdspladser, der vil forsvinde i de energitunge erhverv,« siger han og advarer: »Hvis det her for alvor kommer til at koste arbejdspladser og eksportindtjening, så tror jeg, at danskerne har samme holdning som mig. Nemlig, at så kan vi godt nøjes med at ligge foran, men vi behøver ikke ligge dobbelt så langt foran.«
Mens der således er udbredt skepsis i den hjemlige opposition, lyder der anderledes positive toner fra Greenpeace.
»Jeg synes, det er et kanon flot og ambitiøst udspil, regeringen er kommet med,« siger Jan Søndergård, der er politisk medarbejder i Greenpeace Norden. Han påpeger, at der er en vekselvirkning mellem enkeltlandes og det internationale samfunds klimainitiativer.
»Hver gang der træffes beslutninger nationalt, trækker man det internationale samfund fremad,« siger han.
På sigt undgår man dog ikke at skulle arbejde for en fælles klimaaftale, mener Jan Søndergård: »Al respekt for de danske mål, men vi skal gøre os klart, at nok kan vi få en firstmover-fordel, men vi kommer ikke uden om, at løsningen af den globale klimakrise i sidste ende er global.«
I en ikke særlig fjern fremtid er vi derfor nødt til at få alle lande med på en aftale, mener Jan Søndergård:
»Det forudsætter en international klimasolidaritet, der betyder, at Danmark bliver nødt til at bære byrder. Hvis man siger, at det er nok, at vi gør noget herhjemme, så er man naiv.«

