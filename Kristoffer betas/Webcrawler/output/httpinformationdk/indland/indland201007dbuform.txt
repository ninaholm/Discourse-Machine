DBU-formand: Jeg bryder mig ikke om ordet ligestilling
Der er ligeværd mellem mænd og kvinder i dansk fodbold, mener DBU's formand, Allan Hansen. Vi fik bare startet kvindefodbold forkert i Danmark - og det er ikke kvindernes skyld, siger han


Der er en verden til forskel på mediernes interesse for herrefodbold og kvindefodbold.Mens spillerne på det danske herrelandshold under VM i Sydafrika nærmest blev genstand for gudedyrkelse i de danske nyhedsmedier, spillede kvindelandsholdet i flere kvalifikationskampe til næste års VM for næsten tomme pressetribuner i Danmark.Den 21. juni vandt kvindelandsholdet i al ubemærkethed 7-0 over Grækenland på Vejle Stadion, og den 24. juni hev kvindelandsholdet en vigtig udesejr på 1-0 hjem over Skotland. Dermed er kvinderne godt på vej til at befæste den position i toppen af international fodbold, som de har haft, siden Danmark blev verdensmester for 40 år siden.Men når det danske kvindelandshold stadig halter langt efter dansk herrefodbold i popularitet og national anerkendelse, hænger det ifølge formanden for de 321.222 medlemmer af Dansk Boldspil-Union, Allan Hansen, sammen med, at kvindefodbolden blev startet forkert i Danmark.»Det er ikke kvindernes skyld. Men vi startede med at vinde to VM-titler uden at have fundamentet til at følge op på succesen. I dag har vi et fundament, som i de kommende år vil blive yderligere forbedret. Vi har fået etableret et talentudviklingssystem og et licenssystem for pigeelitefodbold, som udgør den fødekæde, der gør det muligt at fastholde og udbygge dansk kvindefodbolds position i international fodbold,« siger Allan Hansen til Information.Få kvindelige ledere- Er der ligestilling mellem mænd og kvinder i dansk fodbold?»I relation til fodboldspillet bryder jeg mig ikke om ordet ligestilling. Jeg vil hellere tale om ligeværd. Og det synes jeg, der er i dansk fodbold. I modsætning til for år tilbage har vi i dag tilbud til piger i alle aldre. Og på bare ti år har vi takket være et stort aktivitetsniveau formået at gøre fodbold til den største idrætsgren på pigesiden og dermed fået skabt det fundament, der er en forudsætning for at have en kvindeelite.«- Er der også ligeværd i dansk fodbold, når det gælder kvindelige ledere?»Jeg må erkende, at vi har et efterslæb, når det gælder kvindelige fodboldledere. DBU's 65.000 kvindelige medlemmer afspejles ikke i dansk fodbolds ledelse. Derfor har vi nu også taget skridt til at rette op på denne skævhed. Vi har etableret et ambitiøst projekt med fokus på kvindelige ledertalenter. Det første hold afsluttede deres uddannelsesforløb i marts i år. Så hvis du spørger om det samme om ti år, håber og tror jeg, at antallet af kvindelige medlemmer af DBU afspejles i antallet af kvindelige ledere.«Kommet for at blive- Hvad mangler spillerne på kvindelandsholdet for at blive nationalhelte, ligesom spillerne på herrelandsholdet er det?»Kvindefodbold er endnu en ung sport, mens herrefodboldens popularitet, interesse og bevågenhed er opbygget gennem mere end 100 år. Det tager tid at opbygge, introducere og kommercialisere en ny sportsgren og opnå den udbredelse og kvalitet i turneringerne, der er afgørende for befolkningens og mediernes respekt. Der har kun været officielle internationale mesterskaber i kvindefodbold siden 1984. Det første officielle VM blev holdt i 1991. Og kvindefodbold kom først med til OL i 1996. Men kvindefodbolden er kommet for at blive, og jeg ser fortrøstningsfuldt på kvindefodboldens muligheder.«- Har det danske kvindelandshold stået i skyggen af herrelandsholdet, som først slog igennem internationalt i 1980'erne, og derefter af kvindelandsholdet i håndbold, som slog igennem i 1990'erne?»Nej, sådan vil jeg ikke udlægge det. Man skal lade være med at sammenligne herre- og kvindefodbold. Kvindefodbolden skal opbygge sin egen identitet og skabe sit eget brand. Selv om det er den samme sport, er der tale om to forskellige idrætter. Der er alt andet lige forskel på mænd og kvinder i blandt andet fysik og hurtighed. Hvis kvindefodbolden skal nå dertil, hvor vi alle gerne vil have den hen, er alle nødt til at erkende, at kvindefodboldens muligheder ligger i at skabe sit eget brand baseret på et spil og turneringer, der er tilpasset kvindernes fysik og kvalitative forudsætninger. Det danske kvindelandshold i håndbold har vist, at det er muligt.«- Er der overhovedet noget samarbejde mellem DBU's herrelandshold og kvindelandshold?»Der er sparring i hverdagen og udveksling af viden og erfaringer. Kvindelandsholdet er i dag på linje med herrelandsholdet underlagt DBU's landsholdssekretariat, kvindelandsholdets træner har mulighed for at sparre med DBU's landstrænergruppe, og herrelandsholdets massør er også massør for kvindelandsholdet.«Mændene betaler- Hvor stort er kvindelandsholdets budget i forhold til herrelandsholdets budget?»Jeg kan ikke på stående fod oplyse budgettet for hverken kvinde- eller herrelandsholdet. Men jeg ved, at vi årligt bruger netto 15-16 millioner kroner på elitefodbold for piger og kvinder. Det er i vores verden et betragteligt beløb ud af DBU's samlede budget på 135 millioner kroner om året. Jeg har forståelse for, at du og andre gerne vil drage konkrete sammenligninger mellem herrelandsholdet og kvindelandsholdet. Men det er ikke en sammenligning, der er mulig. For herrelandsholdet tjener penge, mens alle DBU's andre aktiviteter er udgiftstunge,« understreger Allan Hansen og fortsætter:»I bestyrelsen er vi nødt til at forholde os til den kendsgerning og objektive betragtning, at vores eneste indtægtskilde er herrelandsholdet. Uden herrelandsholdets succes ville vi ikke være i stand til at bruge så mange penge, som vi gør på andre aktiviteter som børne- og ungdomsfodbold, talentudvikling, uddannelse og kvindefodbold. Når eksempelvis Norge og Sverige i disse år bruger større beløb på kvindefodbold, end vi gør i Danmark, er det ikke forbundsmidler, men sponsor- og tv-indtægter baseret på de internationale resultater, som norsk og svensk kvindefodbold har haft, og som dansk kvindefodbold fortsat mangler.«
