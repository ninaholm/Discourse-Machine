Politikere kræver forklaring på DONG-forlig
DONG indgår forlig om fratrædelses-godtgørelse med tidligere underdirektør og undgår i 11. time retssag for åbne døre


 Kritikerne af salget af dele af DONG til Goldman Sachs kræver nu, at finansminister Bjarne Corydon (S) en gang for alle løfter sløret for spillet om det statslige energiselskab.
Kravet kommer, efter at DONG har indgået et fortroligt forlig med selskabets tidligere underdirektør, Jakob Baruël Poulsen, om dennes fratrædelsesgodtgørelse. Jakob Barüel Poulsens løn- og ansættelsesvilkår var netop hovedårsagen til, at DONG’s bestyrelsesformand Fritz Schur – med opbakning fra finansministeren og bestyrelsen – fyrede den daværende direktør Anders Eldrup i 2012. Men en voldgiftsret fastslog senere, at Anders Eldrup ikke havde overtrådt sine direktørbeføjelser, da han gav Jakob Barüel Poulsen og dennes nærmeste medarbejdere særligt gunstige ordninger.
Dansk Folkepartis formand, Kristian Thulesen Dahl, mener, at de to afgørelser sætter spørgsmålstegn ved rigtigheden af fyringen af Anders Eldrup, og hvad der fulgte i kølvandet på denne.
»I det omfang DONG ikke har kunnet vinde de sager, må det falde tilbage på bestyrelsen og bestyrelsesformanden, som håndterede det. Det var jo fyringen af Anders Eldrup som banede vejen for det efterfølgende salg af DONG til Goldman Sachs. Spørgsmålet er, om forsøget på at skaffe sig Anders Eldrup af vejen skulle bane vejen for det, som efterfølgende blev gennemført,« siger Kristian Thulesen Dahl.
Enhedslistens finansordfører, Frank Aaen, efterlyser også en forklaring på, hvad der egentlige skete i forbindelse med fyringen af Anders Eldrup. Den nye direktør, Henrik Poulsen, lagde nemlig ud med at nedskrive værdien af DONG og meddele Finansministeriet, at energiselskabet havde brug for seks til otte milliarder kroner for at holde butikken kørende. Fra starten lå det i luften, at staten ikke skulle skyde skattepenge i DONG. Selskabet måtte klare sig selv – og resten er historie.
»Barylen«
»Der har været megen mystik om fyringen af Anders Eldrup siden salget af DONG. Regeringen bør fremlægge, hvad der egentlig skete i en af de største virksomheder i Danmark. Forliget sætter ikke blot fokus på Fritz Schurs rolle, men også på finansministerens, for bestyrelsesformanden var jo udpeget af denne,« siger Frank Aaen.
Hverken DONG eller Jakob Baruël Poulsen, der i energiselskabet havde tilnavnet »Barylen«, ønsker at afsløre indholdet af forliget om fratrædelsesgodtgørelsen. Men en del af kritikken af Anders Eldrup var, at han havde aftalt med Jakob Baruël Poulsen, at denne skulle have 20,2 millioner kroner, hvis han forlod stillingen – også hvis han selv sagde op.
Jakob Baruël Poulsen var den egentlige leder af DONG’s store satsning på havvindmøller og grøn energi, det såkaldte Projekt Red, der ikke blev til noget efter fyringen af Anders Eldrup.
I en kortfattet kommentar skriver DONG, at Jakob Baruël Poulsen »opsagde sin stilling« i virksomheden i 2012.
»Parterne har været uenige om, hvordan hans fratrædelsesgodtgørelse skulle beregnes. Derfor havde Jakob Baruël Poulsen anlagt sag mod DONG Energy. Parterne har nu indgået forlig og som en del af forliget aftalt ikke at kommentere sagen yderligere.«
Retssagen, som skulle have været indledt i Københavns Byret tirsdag, risikerede derfor at blive et tilløbsstykke, når sagens hovedpersoner – under vidneansvar – skulle svare på spørgsmål om det dramatiske hændelsesforløb i dagene i 2012. Men efter tre års forberedelse af retssagen indgik parterne pludselig mandag et forlig, som forhindrer dette.
Ifølge Jakob Baruël Poulsens advokat, Peter Lambert, er det ikke usædvanligt, at forlig indgås i 11. time.
»Sådan en proces starter typisk, når advokaterne begynder at forberede sig på at skulle i retten, og klienterne finder ud af det ved at kigge i deres kalendere. Så begynder der at opstå en fælles interesse i, at man måske lige skal overveje en ekstra gang om man kan finde en forligsmæssig løsning. Det kan være aftenen før, det kan være en uge eller to forinden. Det er ikke til at sige. Men min klient er tilfreds med, at sagen nu er afsluttet. Et forlig betyder jo, at man er mødtes et eller andet sted med hensyn til kravet,« siger Peter Lambert. I en ny bog om salget af DONG-aktier til Goldman Sachs, Det bedste bud, beskriver journalist Anders-Peter Mathiasen, hvordan forløbet angiveligt var lagt til rette af Fritsz Schur, der ville af med Anders Eldrup og erstatte ham med den nuværende direktør Henrik Poulsen. Det afviser Fritz Schur.
 

