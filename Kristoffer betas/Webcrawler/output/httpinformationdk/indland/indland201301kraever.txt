’Det kræver et hjerte af sten at hjælpe de fattige’
Embedsmændene i Holbæk Kommune omtaler ham som en ’meget ihærdig’ bisidder. Men for Erling Frederiksen er missionen at sikre bedre retssikkerhed for underklassen
Bisidder Erling Frederiksen har gjort det til sin mærkesag at bistå enlige mødre, der får beskåret offentlige ydelser, og har fået omgjort eller hjemvist 14 afgørelser.


 Man kan i manges øjne fremstå som den bløde, gode og hjælpsomme, når man hjælper fattige. Men det er egentligt meget mere nødvendigt at være en hård negl. Faktisk skal man have et hjerte af sten for at hjælpe de fattige.«
Det siger Erling Frederiksen, der som bisidder har hjulpet en håndfuld enlige mødre med at få omgjort eller hjemvist afgørelser, hvor Holbæk Kommune har indstillet børnepenge, boligsikring mv.
»Det er en ren ulykke med de fattige. Der er ofte børn, der græder, så en blød og følsom sjæl ville ikke kunne håndtere de her historier,« siger han.
Som formand for den nu nedlagte Landsorganisationen for Arbejdsledige i ti år og lige så længe arrangør af sommerlejre for børn af fattige har Erling Frederiksen lang erfaring med det kommunale system. En erfaring, han gerne deler med andre. Foreløbig har han været bisidder for 10 enlige mødre.
»De her kvinder har ryggen mod muren. De har ikke andre til at hjælpe sig. For indvandrerkvinderne er jeg nok den eneste hvide dansker med systemerfaring, de kender.«
Flere af de enlige mødre, Erling Frederiksen har hjulpet, har været beskrevet i Information: Salado Hassan, mor til seks. Camilla Leth, mor til tre. Laily Abdeli Shired, mor til tre. Antkail Al-Ghizzi, mor til syv.
»Det spiller selvfølgelig en rolle, at unge enlige mødre set med mediernes øjne er mere sexede end min ven og nabo, der efter at fået stoppet kontanthjælpen i tre måneder hængte sig i æbletræet uden for sit hus. Han får ikke så meget som én notits. Min erfaring er, at det er nemmere at få opmærksomhed om enlige mødre og især deres børn.«
Andenrangsborgere
Ifølge Erling Frederiksen er der en stigende tendens til, at personer uden arbejde ikke rigtigt tæller som borgere. Han peger på, at arbejdsledige ikke har en reel klagemulighed, selv om de sættes til »de mest tåbelige former« for aktivering.
»Det jeg ser, er, at retssikkerheden udhules, og det starter hver gang med de fattige. Derfor er det væsentligt, at der gøres noget for at sikre retssikkerhed for underklassen.«
I november afholdt han og nogle af mødrene et offentligt møde på Holbæk bibliotek. Forinden havde mødrene og deres børn hængt løbesedler op i kommunens almene boligbyggerier. På mødet stod flere af de enlige mødre, Information tidligere har berettet om, frem med deres erfaringer med kommunen og ikke mindst kontrolgruppen.
»Jeg fik kendskab til to nye sager med enlige mødre, som gennem deres sønner fortalte om deres situation. Der kom omkring 30 borgere, men kun én lokalpolitiker, Finn Nielsen fra Dansk Folkeparti.«
Erling Frederiksens arbejdsmetode er enkel, men metodisk:
»Først søger jeg aktindsigt i sagen. Jeg er nødt til at have alle papirer, og da det er sjældent, at borgeren selv har orden i sagsakterne eller har fået alle dokumenterne i sagen, som kan være meget omfattende, begynder jeg med at få en fuldmagt fra den enkelte borger. Dernæst gælder det om at få medhold i Statsforvaltningen, hvis der er noget at klage over. Derfra kan man så gå videre til Ankestyrelsen.«
Ifølge Erling Frederiksens statistik har han foreløbig fået omgjort eller hjemvist 14 afgørelser.
»I kontrolgruppens afgørelser finder jeg dårlige argumenter, selvmodsigelser, fordomme, manglende undersøgelse af flere forhold, misforståelser, fejlagtige konklusioner osv. Jeg bruger aldrig paragraffer, men snarere en slags retorisk argumentationsanalyse. Mange glemmer, at forholdene for de fattige ikke er egentlig lovregulerede, men bestemt af skøn og refusionsordninger. Det nytter derfor ikke at henvise til paragraffer. Det forklarer måske, hvorfor jeg har større succes end juristerne på området. Der skal uafviselige argumenter, ikke paragraffer, på bordet, som Statsforvaltningen ikke kan afvise, når vi klager. I den her branche kan du tørre røv i paragraffer. De gælder ikke i Underdanmark.«
Det er ikke Erling Frederksens indtryk, at kontrolgruppen i Holbæk specifikt går efter udlændinge.
»Man går efter de fattige, men generelt har indvandrerkvinderne sværere ved at forklare sig, så derfor ender der med at være en overvægt af dem.«
– Er det ikke rimeligt, at kommunen bekæmper snyd?
»Bestemt. Men man skal også overholde love og regler, og det er jo præcis det, jeg forsøger at få kommunen til. Foreløbig har jeg bl.a. dokumenteret, at kontrolgruppen har lavet systematisk og dermed ulovlig overvågning, og de har nægtet at give bisiddere taleret samt ganske mange brud på god forvaltningsskik. Kommunen har i min optik fokus på, om kvinderne overholder reglerne, og slet ikke på, om den selv gør.«
Uansvarligt ikke at lade sig skille
Det er aldrig lykkedes Erling Frederiksen at få et direkte møde med chefen for kontrolgruppen, arbejdsmarkedschefen Kasper Kyed.
»Jeg ved ikke hvorfor, men mine henvendelser bliver altid henvist til embedsmænd længere nede i systemet.« Erling Frederiksen bruger meget tid på at kommunikere skriftligt med myndighederne og næsten lige så lang tid på at forklare, hvad kommunens afgørelser betyder for borgeren.
»Min strategi er blevet at kræve, at al sagsbehandling foregår skriftligt, så vi er sikre på at kunne dokumentere sagsbehandlingen.«
Erling Frederiksens »strategi« udlægger kontrolgruppen i et oplæg til kommunens økonomiudvalg derhen, at »parterne ikke har ønsket at møde til de indkaldte samtaler«, og det »har desværre medført en væsentlig besværliggørelse af – og i nogen tilfælde umuliggjort – afdækningen af forholdene og dermed belysningen af sagen.«
»Jeg kan sagtens forstå, at kontrolgruppen gerne vil mødes med parterne. Men de nægter konsekvent at oplyse, hvad de vil tale om på forhånd,« siger han.
Ifølge Erling Frederiksen er det et »grundlæggende problem«, at en lang række kommunale ydelser er sådan indrettet, at et ægtepar, hvor begge parter er på kontanthjælp, kan få en betragtelig økonomisk fordel ved at lade sig skille.
»Ud fra børnenes tarv er det nærmest urimeligt og uansvarligt, hvis ikke forældrene lader sig skille, fordi lovgivningen forringer levevilkårene markant for gifte. Så dét skulle man gøre noget ved.«

