Jo flere bøger, desto dygtigere børn
Glem alt om timetal. Noget af det eneste, der beviseligt har betydning for, hvordan børnene klarer sig i skolen, er antallet af bøger i hjemmet. Danmark er et af de lande, hvor den sociale arv slår mest igennem
Den negative sociale arv har større indflydelse i Danmark end i mange andre lande. Børn fra bogligt stærkere familier klarer sig ganske enkelt bedre i dansk, sprog og læsning.


 Lad det være sagt med det samme: Det går fremad for de danske elever. Der er blevet flere af de dygtige og færre af de svage i både læsning, matematik og natur og teknik. Men der er stadig stor forskel på top og bund – f.eks. hvad der svarer til to år i læseniveau – og noget af det eneste, der har betydning for den forskel, er elevernes socioøkonomiske baggrund og sproget i hjemmet.
Det viser de to internationale undersøgelser TIMSS og PIRLS, som Danmarks Pædagogiske Institut, Aarhus Universitet, offentliggjorde i sidste uge.
»Den negative sociale arv er den skjulte djævel i forhold til langt de fleste af de forskelle, der er i præstation. Og den negative sociale arvs indflydelse er stærk i Danmark sammenlignet med andre lande,« siger professor Peter Allerup, der står bag den danske del af TIMSS.
I Danmark kan den socioøkonomisk status forklare 12-13 procent af forskellene i præstationer, mens den kun har indflydelse på syv procent af resultaterne i Norge og Finland.
Hverken skolestørrelse, forældreengagement eller timetal har den store indflydelse på de danske elevers faglige præstation: Det, der gør en forskel, er antallet af bøger i hjemmet, og om der bliver talt dansk, forklarer Peter Allerup:
»Når de danske skolebørn klarer sig bedre i matematik og naturfag, så skyldes det lærernes indsats i forhold til hver enkelt elev. Men man kan godt holde op med bare at dreje på alle mulige andre ting for at hæve det faglige niveau, for det, der betyder mest, ligger uden for skolen.«
Velstående
Når den negativ sociale arv ser ud til at slå relativt meget igennem i Danmark i forhold til de øvrige 50 lande i undersøgelsen, skyldes det, at alle danske elever generelt kommer fra – set i international sammenhæng – velstående hjem, forklarer Jan Mejding, der står bag den danske del af læseundersøgelsen PIRLS. Eksempelvis har rigtig mange elever deres eget værelse, og næsten alle har adgang til internet derhjemme.
»Så en af de forskelle, der bliver tilbage, er de forudsætninger, man i øvrigt kommer med; nemlig den boglige kultur, som hjemmet er præget af og har været præget af hele ens opvækst. Det er en af teorierne om, hvorfor det slår kraftigere igennem i Danmark,« siger Jan Mejding.
Leder af Center for Mobilitetsforskning på Aalborg Universitet professor Martin D. Munk påpeger, at social baggrund har fået større betydning i uddannelsessystemet igennem de seneste fem-seks år. Andelen af børn fra ufaglærte hjem er godt nok blevet mindre, og det er positivt, men den tilbageværende gruppe af uuddannede familier er ifølge Munk langt tungere end tidligere og derfor også vanskeligere at flytte, fordi der ofte også er en række andre sociale problemer og socioøkonomiske forskelle, som spiller ind.
Men det forklarer ikke, hvorfor Danmark også skiller sig ud fra de øvrige nordiske lande, når det kommer til den sociale arvs betydning for læseresultater.
»Det er lidt pudsigt,« siger Jan Mejding.
Martin D. Munk vurderer, at en anden mulig forklaring på, hvorfor social arv spiller en større rolle i Danmark er, at forældre involverer sig mindre i børnenes skolearbejde, end de gør i andre lande.
»Mange danske forældre mener af naturlige grunde, det er skolens opgave, at børnene lærer noget. Det er på godt og ondt bagsiden ved vores type samfund, hvor institutionaliseringen af barndom og ungdom er så stor,« siger Martin D. Munk.
Børn svarer
Helt konkret vurderer man den negative sociale arv ud fra antallet af bøger i hjemmet. Det har i mange undersøgelser vist sig at være en udmærket indikator for hjemmets socioøkonomiske status, hvis man sammenligner med hjemmets uddannelse, indkomst og stilling i samfundet. I den ene undersøgelse, TIMSS, har man udelukket spurgt børnene til antallet af bøger, og derfor kan man stille spørgsmål ved undersøgelsens konklusioner, siger professor Anders Holm, Aarhus Universitet, der forsker i statistik, uddannelse og social arv.
»Det er i virkeligheden en slags målefejl, for børn er dårlige til at vurdere, hvor mange bøger de egentlig har derhjemme,« indvender Anders Holm.
Men i PIRLS har man spurgt både forældre og børn til antallet af bøger, og derfor kan man kontrollere, at der er meget stor overensstemmelse mellem svarene, siger Jan Mejding.»Og vi finder en betydning af social arv, uanset om vi bygger det på børnenes eller forældrenes oplysninger,« siger han.
I regeringens oplæg til en reform af folkeskolen er ét af de tre store mål at mindske betydningen af social baggrund for børnenes faglige resultater. Blandt midlerne er et øget fokus på dansk og matematik, mere efteruddannelse af lærere og pædagoger, mere praktisk undervisning og mere lektiehjælp på skolen. Det er også nogle af de tiltag, som forskningen har anbefalet. Men man skal i højere grad prøve at få aktiveret forældrene, siger Jan Mejding, og det står der meget lidt om i reformudspillet.
»Skolen kan gøre rigtig mange ting, men ikke uden et samarbejde med forældrene,« siger han og nævner som eksempel en skole i Tingbjerg, der har vundet Læsepædagogernes Landsforenings pris for et projekt, hvor de lavede en gruppe for fædre til tosprogede drenge. Skolen tog fat i fædrene og fik fortalt dem, hvor vigtig det er, at de følger med i deres børns skolegang og spørger til, hvad man snakker om i timen, og hvilke bøger de har.
»Det er med til at holde de drenge fokuserede på, hvad der foregår i skolen, og det giver dem et langt bedre udgangspunkt, når de kommer tilbage i klassen. Hvis man mærker den opbakning fra ens far, er det måske også vigtigt, hvad der foregår,« siger Jan Mejding.

