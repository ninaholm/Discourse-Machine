Grønne organisationer kritiserer klimalov for at være varm luft
Klimapolitikken har nu endelig fundet sit fremadrettede ståsted, erklærede klimaministeren efter aftalen om klimaloven. Hans lovudkast imponerer nu ikke de grønne organisationer. Langt fra


 
	De havde efterlyst, og var glade for, at den endelig kom: et forsøg på at lave en dansk klimalov.

	Men efter at have set klima- og energiminister Rasmus Helveg Petersens (R) udkast til klimaloven, kritiserer en række grønne organisationer dette for på lange stræk at være varm luft. Lovudkastet udmønter den politiske aftale mellem SR-regeringen, SF, Enhedslisten og Konservative. Danmarks Naturfredningsforening, Greenpeace, NOAH, Vedvarende Energi, Verdensnaturfonden og Det Økologiske Råd efterspørger blandt andet alle, hvor SR-regeringens nationale målsætninger står i lovens paragraffer.

	»For os at se er dette et oplæg til en klimalov uden mål,« skriver Danmarks Naturfredningsforening.

	Mens Verdensnaturfonden undrer sig over, at der kun står, at Danmark skal »overgå til et lavemissionssamfund i 2050«. Ikke at landet på det tidspunkt skal være fossilfrit.

	»Den nuværende formulering vil blive opfattet som en svækkelse ift. de tidligere politiske mål og tilkendegivelser, der blandt andet fremgår klart af det aktuelle regeringsgrundlag og den tidligere VK-regerings oplæg til en ny energistrategi, samt klimaredegørelse, begge fra 2011,« skriver Verdensnaturfonden.

	»Uden mål, uden budgetter og uden definition af programmer til opnåelse af målene kan loven ikke opfylde det, der nævnes i § 1, nemlig at etablere »en overordnet strategisk ramme for Danmarks Klimapolitik,« konstaterer NOAH og fortsætter:

	»Med det foreliggende forslag er klimaloven reduceret til en lov om et Klimaråd og dertil bestemmelser om redegørelser og processer«.

	Selv om SF og Enhedslisten er kritiske over for dele af Rasmus Helveg Petersens lovudkast, understreger de to partier, at dette er, hvad der kunne opnås bred politisk enighed om.

	»Det er korrekt, at vi kun har aftalt en ramme for, hvordan det skal være i 2020, nemlig en reduktion med 40 procent. Og så er det også korrekt, at der ikke efter 2020 er nogen aftale om, hvad rammen skal indholde andet, end at man i 2050 skal have en elsektor baseret på vedvarende energi. Det er der ikke noget at gøre ved. Konservatives ambitionsniveau er noget lavere end vores,« siger Enhedslistens klimaordfører, Per Clausen.

	Flere udeståender

	Både Per Clausen og SF’s klima-ordfører, Steen Gade, understreger dog, at der stadig er flere udeståender. Blandt andet – hvad også de grønne organisationer påpeger i høringssvarene – om kvalifikationerne for medlemmerne af det nye Klimaråd, der rådgiver regeringen om, hvordan den når sine klimamål.

	Ifølge den politiske aftale skal Klimarådets medlemmer have et »højt klimafagligt niveau« inden for energi, transport, landbrug og så videre. Men i lovudkastet er det kun blevet til, at medlemmerne skal have et »højt fagligt niveau« inden for disse områder.

	»Der er en løbende dialog om at forbedre lovudkastet og bringe det i overensstemmelse med det, som vi opfatter som den politiske aftale og for den sags skyld også regeringsgrundlaget. Det er vigtigt, at der ikke bagefter bliver tvivl om loven, for den skal i virkeligheden være en rammelov, som rækker frem. For eksempel synes jeg, at det vigtigt, at man understreger vigtigheden af klimafaglig indsigt blandt Klimarådets medlemmer,« siger SF’s klimaordfører, Steen Gade.

	Det var på forhånd vigtigt at sikre, at et bredt politisk flertal står bag klimaloven, hvis den skal overleve det næste folketingsvalg. Modsat Venstre og Dansk Folkeparti valgte Konservative at gå med i aftalen. Men prisen er, at klimaloven ikke koster danske arbejdspladser, understreger den konservative klimaordfører, Mike Legarth.

	» Konservative har kun været med til at lave aftalen ud fra den præmis, at vi ikke på forhånd vil være med til at forpligte os til at nå nogle bestemte mål, uden at vi bestemmer, hvordan man når derhen. Det er afgørende for os, at de klimamålsætninger og den klimaindsats, der skal fastsættes, bestemmes, udføres – eller hvad man vil kalde det – under ingen omstændigheder må koste arbejdspladser. Det skal skabe arbejdspladser. Kan man ikke det, må man udsætte målsætningerne. Vi støtter kun målsætningen om den 40 procents reduktion af drivhusgasserne, hvis det kan ske med de initiativer, vi kan støtte. De her meget, meget grønne organisationer vil have nogle mere bindende og strammere krav. Og det er vi uenige i,« siger Mike Legarth.

	Rasmus Helveg Petersen, der efter indgåelsen af aftalen erklærede, at »klimapolitikken har nu endelig fundet sit fremadrettede ståsted«, har ikke ønsket at kommentere kritikken. Det sker med henvisning til, at klima- og energiministeren stadig er i gang med at »tilrette« det endelige lovforslag.

