PET-chef advarer mod at gå for vidt i kamp mod terror
Hvis vi farer for hårdt frem over for de radikale miljøer, risikerer vi at skabe endnu flere terrorister, end vi allerede har, advarer terrorforsker Anja Dalgaard-Nielsen, der om få uger overtager ansvaret for PET's forebyggende arbejde
-Der er ingen snuptags-løsninger eller mirakelkure, når det handler om at forhindre radikalisering. Vi skal have mange forskellige instrumenter i brug, ligesom flere af de lande, vi normalt sammenligner os med, har. Vi må se på, hvad andre har gjort, lære af det og i øvrigt være åbne for at evaluere og sadle om, hvis vi finder ud af, at det vi gør, ikke virker-, siger Anja Dalgaard-Nielsen.


 "Barske metoder kan give bagslag. Det har vi set mange gange tidligere. Derfor skal vi være utrolig opmærksomme på, hvilke metoder vi bruger i kampen mod terror."
Sådan lyder meldingen fra den kendte terrorforsker Anja Dalgaard-Nielsen, der om få uger overtager ansvaret for PET's forebyggende indsats.
"Hvis vi farer for hårdt frem, risikerer vi at grave grøfter og skubbe endnu flere ud i en radikalisering, som de ellers ikke ville være landet i," siger den 35-årige forsker, der fra 1. februar indtræder i PET's øverste ledelse.
Hun peger bl.a. på Italiens erfaringer med masse-arrestationer.
"I forbindelse med bekæmpelsen af terrorgruppen De Røde Brigader var det i nogle tilfælde nok til at udløse en radikalisering, at folk oplevede, at deres venner og bekendte blev anholdt," siger hun. 
"Vi skal derfor være meget opmærksomme på uønskede sideeffekter af de metoder, vi tager i brug."
Ingen mirakelkure
Hvilke redskaber Anja Dalgaard-Nielsen selv har tænkt sig at satse på som chef for PET's terrorforebyggelse, vil hun endnu ikke ud med, men at forebyggelse er vigtigt, er hun ikke i tvivl om.
"Der er ingen tvivl om, at barske midler i form af politiarbejde og lovgivning har en effekt. Det fremgår tydeligt af de mange terrorsager, men problemet med den form for terrorbekæmpelse er, at de instrumenter først virker, når skaden er sket," siger hun.
Anja Dalgaard-Nielsen understreger, at der ikke er nogen færdig drejebog for, hvordan man effektivt forebygger radikalisering.
"Der er ingen snuptags-løsninger eller mirakelkure, når det handler om at forhindre radikalisering. Vi skal have mange forskellige instrumenter i brug, ligesom flere af de lande, vi normalt sammenligner os med, har. Vi må se på, hvad andre har gjort, lære af det og i øvrigt være åbne for at evaluere og sadle om, hvis vi finder ud af, at det vi gør, ikke virker," siger Anja Dalgaard-Nielsen.
Selv skeler hun blandt andet til Holland, hvor regeringen har iværksat en omfattende handlingsplan mod radikalisering, der omfatter alt fra oprettelsen af flere praktik- og arbejdspladser over tilsyn med højrisiko-grupper, håndhævelse af reglen om obligatorisk skolegang, gadeovervågning og nul-tolerance over for diskrimination.
Lokale aktører
Planen inddrager mange forskellige aktører, såsom lokalpolitiet, ungdomsarbejdere og lærere, og det finder Anja Dalgaard-Nielsen meget fornuftigt.
"Det er oplagt at bruge den viden, som markarbejderne har, de, der omgås de unge," siger hun.
Herhjemme har regeringen også bebudet en handlingsplan mod radikalisering, der ifølge regeringsgrundlaget blandt andet skal fokusere på at videreudvikle det såkaldte SSP-samarbejde mellem skole, socialforvaltning og politi, styrke demokrati- og medborgerskabsundervisningen ved hjælp af en såkaldt demokrati-kanon og øget brug af rollemodelleri lokalmiljøet, som kan tænkes at have en positiv indflydelse på de unge.
Lokale kontakter
Anja Dalgaard-Nielsen tror på, at SSP-samarbejdet kan bruges, ligesom PET også kan få glæde af øget kontakt til lokale etniske foreninger og religiøse ledere.
"Det er jo ikke, fordi de skal spionere for os. Meningen er, at kontakterne skal bruges til at opfange tidlige signaler om radikalisering, og det er noget helt andet," siger PET-chefen.
"Om det vil virke, ved vi ikke endnu, men under alle omstændigheder kan det bidrage til at skabe en følelse af ejerskab, en følelse af, at terrortruslen er hele befolkningens problem, og så er vi nået et stykke i den rigtige retning," siger hun og understreger, at der under alle omstændigheder er tale om et langt, sejt træk. 


