Regeringen sparer på mentorordningen
Udgifterne til mentorordningen, som skal hjælpe udsatte ledige tættere på arbejdsmarkedet, reduceres på finansloven med 110 millioner. Socialrådgivernes formand, Majbrit Berlau kalder besparelsen problematisk, da effekten af mentorordningen stadig er uvis


 Det bliver sværere for ledige, udsatte borgere at få en mentor, der kan støtte dem og hjælpe dem i uddannelse eller job.
På finansloven for 2016 skal der nemlig spares 400 millioner på kontanthjælpsområdet, og Finansministeriet oplyser over for Information, at godt en fjerdedel af pengene skal tages fra mentorordningen.
Finansminister Claus Hjort Frederiksen (V) har over for Avisen.dk forklaret, at en væsentlig årsag til, at det netop er mentorordningen, der skal spares på, skyldes, at Det Nationale Forskningscenter for Velfærd (SFI) sidste forår udgav en rapport, som konkluderer, at mentorindsatsen – målt efter halvandet år – ikke har vist nogen synlig effekt.
»Støtte fra en mentor hjælper ikke folk til at få et arbejde eller starte på en uddannelse inden for det første halvandet år,« sagde én af forskerne bag rapporten til Information i marts sidste år.
Gode effekter
Socialrådgivernes formand, Majbrit Berlau, mener, det er problematisk at spare på mentorordningen, som hun fortæller, at størstedelen af socialrådgiverne vurderer, er et godt socialfagligt redskab i arbejdet med udsatte ledige.
»Den store styrke ved mentorordningen er, at mentorer kan møde borgere dér, hvor de er, og skabe en anden og gennemgående relation, som kan være afgørende for at bane en vej til arbejdsmarkedet,« siger Majbrit Berlau og fortsætter:
