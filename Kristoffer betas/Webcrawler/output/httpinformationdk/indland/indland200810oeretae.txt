Øretæver til rød stue
Helle Thorning-Schmidt blev presset på skat og arbejdskraft, og Søvndal grillet for næsten alt, under en åbningsdebat, hvor selv S-formanden blev træt af at sige 'velfærd frem for skattelettelser'
Socialdemokraternes formand Helle Thorning-Schmidt og statsminister Anders Fogh Rasmussen (V) langede ud efter hinanden fra Folketingets talerstol under gårsdagens åbningsdebat. Om tonen var lige så hård på gulvet, kan der kun gisnes om.


 "Dette er et parlament -ikke et udskænkningssted." 
Fra Folketingets formandsstol irettesætter Svend Auken et medlem, der i forsøg på at komme på talerlisten har knipset for at få formandens opmærksomhed. Aukens bemærkning får salen til at bryde ud i latter. Helle Thorning-Schmidt har ordet. Hun kritiserer regeringen for at svigte velfærden, men får også indskudt en bemærkning om, at det vist heller ikke sømmer sig at knipse af personalet på udskænkningssteder. 
"Man skal bede pænt," siger Thorning.
Fra formandsstolen replicerer Auken omgående:
"Det kommer an på, hvor man kommer."
Præcis der bliver det helt umuligt for MF'erne at holde på formerne, og latteren runger højt og temmelig længe.
Da roen er genetableret, fortsætter angrebet på Socialdemokraternes formand, som vil trække næste års skattelettelser tilbage.
"Gælder det også Ritt Bjerregaards skattelettelser i København?" vil Venstres Tina Nedergaard vide, mens DF's Kristian Thulesen Dahl konstaterer:
"Familierne bliver fattigere i 2009, hvis det står til Socialdemokraterne."
Helle Thorning må til det igen - forklare, at de fem mia. kr. i stedet skal bruges på forbedringer af sundhedssektoren. Altså velfærd frem for skattelettelser.
"Jeg kan næsten ikke holde ud at høre mig selv sige det mere," kommer det fra S-formanden.
Fogh: S er uansvarlige
DF's Peter Skaarup spiller indvandrerkortet og konstaterer, at S ikke vil være med på hverken starthjælp eller 450-timers regel. Den preller af på Thorning, som slår fast, at Danmark har brug for folk, der vil bidrage.
"Så siger vi velkommen og placerer ikke folk i kunstig fattigdom," siger hun.
Som efter statsministerens tale tirsdag er S-formanden stærkt utilfreds med regeringens fortsatte fokus på den manglende arbejdskraft. Tiden fordrer snarere at fastholde og skabe nye arbejdspladser, påpeger hun.
"En stædig, ideologisk fornægtelse af realiteterne vil være direkte farlig. Vi har udsigt til en fordobling af arbejdsløsheden næste år. Og ingen garanti for at det stopper der. Tværtimod. Alle advarselslamper blinker," siger Thorning, som kalder det "dybt uansvarligt", at regeringen vil genindføre den tvungne pensionsopsparing.
Statsministeren lægger ikke fingre imellem, da han i pausen kommenterer kritikken.
"Jeg tager det som udtryk for aldeles uansvarlighed fra Socialdemokratiets side," siger Fogh.
Han taler om de store årgange, der går på pension og de små årgange, der kommer ind på arbejdsmarkedet. Og om, at der fortsat er en "skrigende" mangel på arbejdskraft. 
"Det viser simpelthen, at Socialdemokraterne ikke er parat til at påtage sig ansvaret for at føre en balanceret økonomisk politik. Netop nu, hvor der er så meget økonomisk uro, er det helt katastrofalt, at et så stort parti praktisk talt melder sig ud af de nødvendige reformer. Jeg håber, at de besinder sig," siger statsministeren.
Det gør de ikke. Thorning står fast på sine økonomiske prioriteringer, men understreger, at Socialdemokraterne er parat til reformer.
Taler depression i gang
Flere af de borgerlige har svært ved at forstå, at Socialdemokraterne gerne vil sende penge ud i samfundet ved at droppe pensionsopsparingen men samtidig fastholder, at skattelettelserne skal trækkes tilbage. Heller ikke Thornings advarsler om, at ledigheden vil vokse bider på. Den konservative ordfører understreger, at det går godt i Danmark.
"Det er verdensfjernt at tale en depression i gang," siger Henriette Kjær (K).
Flere af især de unge politikere bruger en stor del af dagen på Facebook. Fra talerstolen roser Pia Kjærgsgaard (DF) statsministeren for igen at have fokus rettet mod Danmark. Hun bedyrer, at politireformen ikke er god nok, ytrer bekymring for den seneste tids hjemmerøverier og beklager, at et politisk flertal med Schengenaftalen nedlagde Danmarks grænser.
Hvad med pandaen?
Villy Søvndal (SF) kalder historien om Fogh og Bush 'sørgelig' og glæder sig over, at den æra snart er forbi. SF-formanden er VKO's absolutte yndlingsoffer. Henriette Kjær lægger for med ironisk at rose SF for at være i førertrøjen:
"I hvert fald når det kommer til morsomme forslag," siger hun og eksemplificerer med udspillet om at uddele bøder til patienter, som ikke møder op til en aftale på sygehuset. En aftale som de dårligst stillede ifølge SF skal fritages for:
"Skal man så også, hvis man ikke har ret mange penge og kører for stærkt på motorvejen, slippe for en bøde?" spørger hun.
Morten Messerschmidt (DF) klandrer Søvndal for slingrekurs i Muhammedkrisen, og Venstres Eyvind Vesselbo efterlyser 15 mia. kr. som SF's miljøordfører efter sigende skulle have lovet til regnskoven:
"Hvad mon pandaen går rundt og tænker?" spørger han.
Villy Søvndal takker efterfølgende for VKO's bekymring for både panda og SF's troværdighed. Han betoner, at SF har flyttet sig 'ufattelig mange gange', siden partiet blev stiftet.
"SF har aldrig været et ortodokst parti," siger formanden, der med sig i baglommen har en perlerække af gode meningsmålinger.


