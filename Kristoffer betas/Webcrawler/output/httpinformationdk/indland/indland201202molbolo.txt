Molbo-lov mod udenlandske magasiner
For at hive penge hjem på Familie Journal gør regeringen det umuligt at abonnere på  The New Yorker


 Min salige fader havde en standardvending ved nye uforståelige lovforslag fra Christiansborg: »Sig mig, kan de overhovedet ikke tænke derinde?« En vending der uhyggelig tit trænger sig på.
Den siddende regering, der med sin politik har tømt udtrykket valgløfte for den smule mening der måtte restere, er for at beskytte den trængte grafiske branche i Danmark på vej til at afskære danskeres muligheder for at udvide deres begrebsverden ved hjælp af udenlandske blade og tidskrifter.
Skatteministeren vil lukke et hul i loven, der gør det muligt, at blade og magasiner til under 80 kroner kan sendes momsfrit til danske abonnenter fra lande uden for EU. Det udnytter for eksempel den store Aller-koncern. De udgiver en række blade i Norge, men får også trykt deres danske blade dér og undgår på den måde den danske moms.
Tidsskrifternes u-land
Desværre vil en lovændring føre til, at f.eks. amerikanske blade som The New Yorker, Time og Aviation Week og blade fra andre dele af verden udover EU vil blive så dyre, at stort set ingen mennesker vil have råd til at abonnere på dem. Post Danmark meddeler, at de skal tjekke hver enkelt forsendelse og lægge moms på, og det vil koste 160 kroner pr. blad – oven i pris og moms.
Forslaget var allerede fremme sidste sommer under VK-regeringen, men blev droppet efter høringer, der gjorde det klart, at Danmark ville blive et tidskriftsmæssigt u-land, hvis det blev gennemført. Den daværende regering huskede muligvis alt for vel det ramaskrig, der rejste sig, da den indførte den totalt tåbelige og gammeldags multimedieskat – ud fra en forestilling om at hjemmecomputer og mobiltelefon var frynsegoder og ikke ganske almindelige arbejdsredskaber.
Tidskrifter er som bekendt også arbejdsredskaber, men i øjeblikket ser det altså ud til, at for at forhindre Familie Journal i at blive trykt i Norge, så skal New York Review of Books koste over tohundrede kroner pr. eksemplar i Danmark.
En sag for Obama
Sagen har medført vrede protester fra den amerikanske ambassade. Den henviser til den såkaldte Firenze-aftale, hvor nationerne har forpligtet sig til ikke at hindre den frie udveksling af kulturel, videnskabelig og udannelsesmæssig information.
Ambassadør Laurie Fulton har bedt om et møde med skatteministeren, og amerikanske kongrespolitikere har ligefrem opfordret præsident Obama til at tage sagen op med Helle Thorning Schmidt (S) under hendes besøg i Det Hvide Hus. I skrivende stund vides det ikke, om Obama er i gang med at overbevise den danske statsminister. Muligheden eksisterer. Hun roser sig jo af sine evner for at lytte.
Flere danske eksperter på området mener, at aftalen også kan være i strid med EU-Retten, og at Danmark risikerer at blive hevet for EU-Domstolen.
Ingen af delene gør tilsyneladende indtryk på skatteministeren eller transportminister Henrik Dam Kristensen (S).
Regeringen er fast besluttet på at indføre loven; den kan få virkning allerede fra første april.
Skatteministeren understreger, at gebyret på 160 kr. ikke er med i hans lovforslag, (altså er han ikke ansvarlig for konsekvenserne), og at Post Danmark »nok skal finde en løsning«. Henrik Dam Kristensen synes, at det er et fremragende lovforslag:
»Det er ret logisk, ligesom at vand løber ned ad, at når der sker sådan nogle ting her, tilpasser man sig også,« siger han.
Hvad fatter siger
Spørg ikke mig, hvad han mener.
Formodentligt er Aller og andre mastodonter i bladverdenen i gang med at tilpasse sig ved at finde på nye kreative løsninger.
Der findes rigtig mange internationale smuthuller som f. eks. fordelagtige portoordninger fra udviklingslande, som initiativrige grænseoverskridende tryksagsdistributører allerede har opdaget.
Og vi andre kan ligeså godt indstille os på, at vi i fremtiden må læse New York Review of Books på nettet.
Det skal nok hjælpe den grafiske branche.
Min far havde ret.

