Kamp om næstformand truer SF med generationsopgør
SF-medlemmer advarer om, at debatten om næstformandsposten risikerer at ende i mudderkastning og personfnidder


 14 dage før SF’s landsmøde truer valget af partiets magtfulde landsledelse med at udvikle sig til et generationsopgør og en afstemning for eller imod ledelsens formodede kandidat.
Dermed kan valget af næstformand ende med at blive tolket som en tillidsafstemning for eller imod partiets nuværende linje.
Selv om en rundringning, Information har foretaget til to tredjedele af kandidaterne til landsledelsen – som vælger næstformanden – afslører, at ledelsens kandidat, den 30-årige Mattias Tesfaye, ser ud til at have stor opbakning, advarer flere af medlemmerne om, at næstformandskampen er ved at koge over.
Den anden kandidat er den nuværende næstformand, den 51-årige Meta Fuglsang.
»Lige nu er debatten ved at udvikle sig til personfnidder og mudderkastning fra den ene eller anden side. Det er ikke det, som SF har brug for i øjeblikket,« siger Serdal Benli, der er folketingskandidat og kandidat til landsledelsen.
Tesfayes 10 teser
Serdal Benli ønsker – som flertallet blandt de 30 af i alt 43 kandidater, Information har talt med – ikke at afsløre, hvem han vil stemme på, hvis han bliver valgt til landsledelsen. På forhånd erklærer syv kandidater, at de vil stemme på Mattias Tesfaye. Fem vil stemme på Meta Fuglsang.
Senest har det tidligere folketingsmedlem og kandidat til landsledelsen Pernille Frahm opfordret Mattias Tesfaye til at tage afstand fra sine såkaldte 10 teser for »praktisk socialisme«, som han skrev i 2008. Mattias Tesfaye, som indtil 2006 var medlem af Danmarks Kommunistiske Parti/Marxister-Leninister, kritiseres netop for at komme med synspunkter, som mere egner sig for et kommunistisk end et folkesocialistisk parti.
Mattias Tesfayes støtte, SF’s EU-parlamentariker og kandidat til landsledelsen, Emilie Turunen, advarer på sin Facebook-side om, at Pernille Frahm »går igen-igen efter manden med dette karikerede angreb på næstformandskandidat Mattias Tesfaye«:
»Meta Fuglsang må få styr på sine støtter. Vi skylder partiet en debat, hvor hver kandidat selv fremlægger sine synspunkter. Ingen stråmænd, intet mudder – kan I finde ud af det?«
Pernille Frahm, som ikke vil afsløre, hvem hun støtter i næstformandsopgøret, afviser kritikken.
»Jeg er ikke nogens støtte. Jeg interesserer mig for politikken og ikke for personerne,« siger det tidligere folketingsmedlem.

