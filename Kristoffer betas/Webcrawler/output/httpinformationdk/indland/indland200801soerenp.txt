Søren Pind anklager Ritt B. for politiske ansættelser
De fleste medarbejdere i overborgmester Ritt Bjerregaards sekretariat er medlemmer af Socialdemokratiet. Det møder hård kritik fra tidligere borgmester i København, Søren Pind (V)


 Siden Københavns socialdemokratiske overborgmester Ritt Bjerregaard trådte til for to år siden, har hun skiftet de fleste medarbejdere ud i sit sekretariat og erstattet dem med partifæller. Ifølge Informations oplysninger er mindst seks af de nuværende medarbejdere medlemmer af Socialdemokratiet. Det drejer sig om Kasper Fogh Hansen, Louise Høst, Lise Hein, Jenny Bøving Nielsen, Ingvar Sejr Hansen og Thomas Hjortenberg Jelstrup. 
Disse medarbejdere udgør hovedparten af sekretariatet, hvor der i alt er ansat ni personer samt to praktikanter og en student. 
Københavns tidligere bygge- og teknikborgmester Søren Pind (V) kalder Ritt Bjerregaards ansættelsespolitik for dybt kritisabel.
"Det er et stort problem, at Ritt Bjerregaard systematisk har ansat socialdemokrater i sit sekretariat. Det er ikke meningen med det kommunale selvstyre, at man skal oprette partisekretariater. Man skal oprette forvaltningsenheder," siger Søren Pind, der stadig er medlem af borgerrepræsentationen, samtidig med at han sidder i Folketinget. 
Senest var to af Ritt Bjerregaards medarbejdere, pressechef Kasper Fogh Hansen og chefkonsulent Louise Høst, sammen med overborgmesteren medforfattere på sidste uges debatoplæg fra 'Den Røde Skole'. Her blev der rettet en hård kritik mod Socialdemokraternes formand, Helle Thorning-Schmidt. De to har tilbagevist kritikken med, at de skrev debatoplægget i deres fritid.
Juridisk gråzone
Københavns konservative sundhedsborgmester, Mogens Lønborg, er også betænkelig ved den høje andel af partifæller i Ritt Bjerregaards sekretariat.
"Man studser da over, at mange af de ansatte hos overborgmesteren er socialdemokrater. Men jeg går ud fra, at når de skriver et partipolitisk indlæg sammen med Ritt, gør de det i deres fritid, så de ikke sammenblander deres arbejde for kommunen med partipolitik," siger Mogens Lønborg.
Ifølge Søren Pind er Ritts ansættelsespolitik på kant med både retningslinjerne fra Statsforvaltningerne og den kommunale styrelseslov. 
Imod ånden i loven
Lektor ved Danmarks Journalisthøjskole og kommunalekspert Roger Buch er også betænkelig ved, at Ritt Bjerregaard har ansat så mange partifæller i sit kontor. 
"Det er helt klart imod ånden i lovgivningen. Men jeg tvivler på, at der er noget juridisk at komme efter," siger han. 
Ifølge Roger Buch har Ritt Bjerregaards folk først overskredet loven, hvis de har stillet krav om partimedlemskab ved jobsamtalerne. 
"Der må godt ved ansættelserne have været uformelle kontakter omkring et partitilhørsforhold," siger Roger Buch, der betegner området "som noget af en gråzone". 
Ritt Bjerregaard ønsker ikke selv at kommentere anklagerne fra Søren Pind, men henviser til sin sekretariatschef: 
"Jeg har ansat de bedst kvalificerede medarbejdere, og der er ikke blevet spurgt til, om man var medlem af et parti ved jobsamtalerne. At nogle af dem er politisk engagerede i deres fritid er kun fint, og det blander jeg mig ikke i," siger Jesper Rønnow Simonsen, chef for Overborgmesterens Sekretariat.


