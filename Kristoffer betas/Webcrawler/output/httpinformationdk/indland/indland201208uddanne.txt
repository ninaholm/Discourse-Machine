Uddannelser kæmper forgæves mod snyderi
Hver anden gymnasieelev har skrevet af fra nettet, og universiteterne oplever et stigende antal sager om snyd. Uddannelserne køber derfor software, der kan opdage snyd, men programmerne virker ikke, vurderer plagiatekspert


 Internettet har gjort det hurtigt og nemt at kopiere og sætte andres kloge ord ind i hjemmeopgaver og projekter, og det er meget tidskrævende og besværligt for uddannelsesinstitutionerne at afsløre snyd.
Hver anden gymnasieelev har skrevet opgaver af fra nettet, mens hver fjerde har afleveret hele opgaver, de ikke selv har skrevet, viser en rundspørge blandt knap 1.000 studerende gennemført af fagbladet Gymnasieskolen. På de videregående uddannelser er der ingen samlede tal for, hvor meget der bliver snydt, men en ny finsk undersøgelse viser, at 20 procent af de studerende har skrevet af fra nettet. Og en rundringning, Information har foretaget, viser, at flere universiteter oplever en stigning i antallet af sager om snyd.
»Vi har set snyd i alt fra specialer til en enkelt ph.d.-afhandling,« siger studiechef på Syddansk Universitet Per Andersen, hvor antallet af sager om snyd alene i år er på 105. Også på Copenhagen Business School, Roskilde Universitet (RUC) og Aalborg Universitet (AAU)har de voksende problemer med snyd.
Problemerne med snyd har fået de fleste uddannelsesinstitutioner til at anskaffe plagiatsoftware, som kan registrere afskrift. Men problemet er, at programmerne ikke virker, hvis der er ændret bare et enkelt ord, påpeger en tysk ekspert, der har testet plagiatsoftware siden 2004.
»Kun underviseren kan afsløre plagiat. Programmerne kan kun finde tekstparalleller,« forklarer Debora Weber-Wulff, der er professor på Universitet for Anvendt Videnskab i Berlin.De typiske problemer med plagiatsoftware er, at de ikke kan genkende oversat tekst eller citationstegn. Alligevel mener de fleste universiteter, at det giver god mening at købe programmerne.
»Det vil fange hovedparten af snyd med kilder fra internettet, og det letter i hvert fald undervisernes opgave, at programmerne kan finde frem til, hvor tingene er kopieret fra,« siger Preben Sørensen, der er studiechef på AAU, hvor afskrift af bare fem procent af en eksamensopgave kan føre til et semesters bortvisning.

