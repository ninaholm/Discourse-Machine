Pengene strømmer fortsat til FARC og PFLP
Mens aktivisterne fra Fighters+Lovers venter på dom i Højesteret, sender andre danske grupper fortsat penge til FARC og PFLP. Hverken Justitsministeriet eller politiet har retsforfulgt dem: 'Til grin', mener DF, der kræver svar fra justitsministeren


 Foreningen Horserød-Stutthof har sendt flere tusinde kroner til PFLP i Palæstina og FARC i Columbia - organisationer, som står på EU og USA's terrorlister. Men Horserød-Stutthof kalder dem frihedskæmpere og vil ligesom aktivisterne fra Fighters+Lovers udfordre den danske terrorlovgivning, fortæller foreningens formand, Anton Nielsen:
"Vi har fremsendt penge flere gange og senest i januar med navns nævnelse af de folk, som har betalt til det. Det er blandt andet ti mennesker i Frederiksværk. Vores udgangspunkt i den her sammengæng er civil ulydighed," siger han.
Ulydigheden, som foreningen allerede påbegyndte i 2006, hvor de første støttekroner blev overført, har endnu ikke haft konsekvenser for foreningens medlemmer, selv om de har gjort Justitsministeriet opmærksom på ulydigheden. De har sendt breve til ministeriet, som derfor ved, at Anton Nielsen og flere andre støtter FARC og PFLP økonomisk. 
Justitsministeriet bekræfter, at de har modtaget henvendelserne, og oplyser, at de har sendt sagen videre til Københavns Politi. 
Politiet venter
Men Københavns Politi har ikke kontaktet Anton Nielsen, fortæller han:
"Jeg har overhovedet aldrig nogensinde snakket så meget som en stavelse med Københavns Politi. Den eneste reaktion, vi har fået, er et returbrev fra Justitsministeriet, hvor de oplyser, at sagen er videresendt til politiet." 
Anton Nielsen er overrasket over ministeriets indstilling til sagen:
"Det kommer bag på mig, at de bare automatisk ekspederer videre til Københavns Politi." 
Det er stadig uklart, hvorvidt det strider med terrorloven at støtte organisationer på terrorlisterne, og derfor er sagen om Fighters+Lovers, der også ville sende penge til FARC og PFLP, endt i Højesteret. 
Afgørelsen er principiel, og netop derfor afventer politiet dommen, før de tager stilling til, hvorvidt også Horserød-Stutthof og flere andre skal retsforfølges. Det oplyser Københavns Politi, der foreløbig har sat sagerne på standby:
"Vi afventer udfaldet af den yderst principielle sag, der verserer i Højesteret. Hvis det nu viser sig, at det ikke er strafbart, er der jo ingen grund til at sigte folk for noget så alvorligt som terrorfinansiering," siger den politiadvokat, der sidder med sagerne hos Københavns Politi. 
Hun oplyser endvidere, at Horserød Stutthof ikke er de eneste, som fortsætter støtten. Der ligger flere sager, forklarer hun og henviser blandt andet til gruppen 'Den faglige klub' under fagforeningen Træ, Industri og Byg (TIB). De har også sendt penge til FARC, uden at det endnu har fået konsekvenser endnu.
Tillader terrorstøtte
Mens politiet afventer udfaldet af Fighters+Lovers-sagen, flyder støttekronerne altså af sted til FARC og PFLP, og det er helt uacceptabelt, mener Dansk Folkepartis retsordfører, Peter Skaarup:
"Jeg kan ikke se nogen grund til, at man skal tillade det. Meningen med vores terrorlov er, at vi hverken accepterer, at man udøver eller støtter terror," siger han.
Peter Skaarup vurderer, at der sendes et helt forkert signal, hvis nogle organisationer blot kan fortsætte deres terrorstøtte.
"Signalet her er jo, at man ser igennem fingre med det, og imens bliver der sendt nye donationer af sted," siger han og understreger, at der må være lighed for loven.
"Når anklagemyndigheden har valgt denne fremgang over for Fighters+Lovers, så burde det være det samme med andre organisationer," siger Peter Skaarup og tilføjer, at hvis ministeriet ikke forsøger at håndhæve lovgivningen, "så er man altså lidt til grin".
DF-ordføreren kræver derfor en forklaring fra justitsminister, Brian Mikkelsen (K).
"Vi er nødt til at bede justitsministeren vurdere, om det er rimeligt, at man ser i gennem fingre med, at nogle fortsat understøtter kendte terrororganisationer, " siger han.
Justitsministeriet henviser fortsat til, at de har orienteret politiet, og Brian Mikkelsen har ikke ønsket at kommentere sagen.

