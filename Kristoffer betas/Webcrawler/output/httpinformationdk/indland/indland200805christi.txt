Christian S. Nissen bestyrelsesformand for RUC



 På gårsdagens bestyrelsesmøde valgte bestyrelsen for Roskilde Universitetscenter (RUC) Christian S. Nissen som ny formand. Christian S. Nissen afløser Dorte Olesen som formand for bestyrelsen, efter at Dorte Olesen i april meddelte, at hun på grund af et stort arbejdspres ønskede at fratræde posten som formand. Christian S. Nissen ser frem til at påtage sig opgaverne som formand for RUC-bestyrelsen i en periode, hvor både RUC og hele den danske universitetsverden står i en udfordrende omstillingsperiode. Nissen har siden 2004 været eksternt medlem af bestyrelsen på RUC. Han er cand.phil. i samfundsfag fra Københavns Universitet, hvor han i 1967/68 var formand for Studenterrådet, og cand.scient.pol. fra Aarhus Universitet. I årene 1972-77 var han adjunkt og lektor i international politik på Københavns Universitet. I perioden 1994-2004 var han generaldirektør for DR. Siden da har han arbejdet som rådgiver, foredragsholder m.m. 

