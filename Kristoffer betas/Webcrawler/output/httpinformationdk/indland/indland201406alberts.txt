Albertslund hemmeligholder regler for kommunens kontrolgruppe
Medlem af socialudvalget i Albertslunds kommunalbestyrelse Helge Bo Jensen (EL) kan ikke få aktindsigt i de interne regler for kommunens egen kontrolgruppe
 Når rådhuset fastholder, at jeg ikke kan få aktindsigt i de interne regler, så kan jeg heller ikke diskutere reglerne i den offentlige debat, og det er efter min mening et stort demokratisk problem og fuldstændigt vanvittigt



 Da Helge Bo Jensen efter mange års medlemskab af socialudvalget i Albertslund kommune for nogle uger siden fik afslag på at få aktindsigt i de regler, der gælder for kommunens kontrolgruppe, blev han temmelig overrasket. Endnu mere overrasket blev han, da et forslag fra ham om en ændring af reglerne kun kunne komme på kommunalbestyrelsens dagsorden, hvis forslaget var et såkaldt lukket punkt, altså fortroligt.
»Efter 20 år i kommunalbestyrelsen kan man åbenbart stadig blive overrasket,« siger Helge Bo Jensen (EL). Ganske vist har han fået en kopi af de interne regler, men kun på lyserødt papir, det vil sige i fortrolig form.
»Når rådhuset fastholder, at jeg ikke kan få aktindsigt i de interne regler, så kan jeg heller ikke diskutere reglerne i den offentlige debat, og det er efter min mening et stort demokratisk problem og fuldstændigt vanvittigt,« siger han.
De kommunale kontrolgruppers opgave er at holde øje med, at modtagere af sociale ydelser ikke snyder. Kontrolgrupperne modtager og behandler bl.a. anonyme henvendelser om muligt snyderi, og især kontrolsager af, om enlige er reelt enlige, eller om der i virkeligheden er tale om fælles husførelse, har ofte været fremme i medierne. Enlig-sagerne er ifølge Kommunernes Landsforenings seneste vejledning »atter blevet aktualiseret på grund af kontanthjælpsreformen«.
Hvor har du sovet i nat?
Da Helge Bo Jensen fik læst de 30-40 sider lyserødt papir, som »Funktionsbeskrivelse og forretningsgange for kontrolteamet« fylder, viste reglerne sig at være langt mere vidtgående, end han havde forestillet sig. Materialet indeholdt bl.a. en række spørgsmål, som kunne stilles, når borgere var indkaldt til samtale på rådhuset.
»Efter min opfattelse er det uacceptabelt, hvis kontrolteamet stiller spørgsmål, der på nogen måde berører borgernes seksualliv. Det kan ikke være en kommunal opgave at holde øje med, hvem der sover hos hvem,« siger Helge Bo Jensen.
– Var der den slags spørgsmål i skemaerne?
»Det må jeg jo ikke oplyse, men vi foreslår, at man undlader at stille den slags spørgsmål.«
Han henviser til en artikel i Information fra 26. juni 2013, hvor lektor i socialret ved Aalborg Universitet Nina von Hielmcrone kritiserede kontrolgrupperne i Holbæk og Slagelse for at stille »irrelevante og grænseoverskridende spørgsmål« netop om borgernes intime liv.
Spørgsmålene, som blev brugt i Holbæk og Slagelse, var bl.a., »om dine børn kalder NN for far«, »hvordan opfatter dagsinsitutionen jer? Som en familie?« eller »overnatter NN på din adresse? Hvor tit?«
»Sådanne spørgsmål skal man ikke stille. Alle har ret til et privatliv, og det må også gælde, hvis man er enlig med eller uden børn. Alle tendenser til dyneløfteri er efter min mening uacceptable,« siger Helge Bo Jensen.
 Når rådhuset fastholder, at jeg ikke kan få aktindsigt i de interne regler, så kan jeg heller ikke diskutere reglerne i den offentlige debat, og det er efter min mening et stort demokratisk problem og fuldstændigt vanvittigt


I forslaget til etiske retningslinjer for kommunens kontrolteam foreslår han også, at kommunen afstår fra at spørge til, hvem der passer børnene, eller hvem der henter børnene i institutionen.
»Det er det glade vanvid, hvis nogen får det indtryk, at det er odiøst at tage sig af sine børn,« siger han.
Ligeledes er han utilfreds med, at kommunale medarbejdere interesserer sig for, hvad borgerne skriver på deres facebook-profil eller på twitter.
– KL mener, det er i orden at indhente oplysninger fra f.eks. Facebook?
»Kommunen må få sine oplysninger på andre måder. Vi er nødt til at beskytte borgernes ret til privatliv.«
– Hvis borgerne selv lægger ting frem på Facebook, er det så privat?
»Medarbejderne i kontrolteamet må jo benytte sig af en facebook-profil for overhovedet at komme ind på andres profil. Og det er et snageri, som efter min mening ikke er berettiget.«
Kontrolteamet bør ifølge Helge Bo Jensen koncentrere sig om faktuelle økonomiske forhold, f.eks. om der er betalt for to lejemål, og om man har fælles økonomi, samt de oplysninger, man kan få ved at stille relevante spørgsmål til borgerne.
»Det kan godt være, det ikke er ulovligt at bruge facebook-oplysninger, men det er ikke det samme som, at så skal Albertslund også bruge det. Det er kommunalbestyrelsens ansvar at sætte grænser for, hvad kommunen skal gøre.«
Ingen parkerede herresko …
Endelig foreslår Helge Bo Jensen, at Albertslund kommune udtrykkeligt beslutter, at borgernes hjem ikke må overvåges. I forvejen er det ikke tilladt for kommunale kontrolgrupper at foretage systematisk overvågning af en borgers bopæl f.eks. for at kontrollere parkerede biler, eller om der er sko i ’herrestørrelse’ uden for døren. Sporadisk overvågning er derimod tilladt og indgår jævnligt i kontrolgruppernes arbejde.
Men det skal ikke være tilladt i Albertslund, mener Helge Bo Jensen.
I afslaget på at give aktindsigt i de interne regler skriver kommunen, at hemmeligholdelsen er nødvendig af »vægtige kontrol- og efterforskningsmæssige grunde, som tilsiger, at det ikke skal offentliggøres.« »Hvis disse oplysninger bliver gjort offentlige tilgængelige, vil der ske en væsentlig forringelse af kommunens muligheder for at komme sager om socialt bedrageri til livs,« vurderer kommunens jurist ifølge afslaget.
Den argumentation har Helge Bo Jensen klaget over: »Jeg forstår ikke, at kommunen kan slippe af sted med det. Spørgsmålene er formentlig gang på gang blevet stillet til borgere, der har været til samtale, så at der kan nægtes aktindsigt i dem, og at de skal holdes hemmelige, er helt i skoven. Kommunen skal jo netop ikke efterforske på linje med politiet.«
Chefkonsulent Per Vesten Pedersen fra Albertslund kommune oplyser i en mail til Information, at sagen tages op på næste kommunalbestyrelsesmøde. Forvaltningen har indstillet, at kommunalbestyrelsen fastholder afslaget på aktindsigt.
»Essensen i afslaget er, at offentliggørelse af hele dokumentet eller dele heraf væsentligt ville forringe kommunens mulighed for at komme socialt bedrageri til livs,« skriver Per Vesten Pedersen og fortsætter:
»Hvis Albertslund Kommunalbestyrelse på møde den 24. juni 2014 godkender forvaltningens udkast til svar, vil sagen blive videresendt til den kommunale tilsynsmyndighed.«

