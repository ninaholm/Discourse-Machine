Styrker man farens rettigheder, svækker man morens
Da hans ekskæreste med seks ugers varsel flyttede over 300 km væk med deres fælles datter, stod Tue Jensen, samværsforælder, tilbage uden mulighed for at gøre noget. Men det kan ikke være anderledes, lyder det. For styrker man bopælsforælderens ret, stavnsbinder man den anden forælder
Tue Jensen fik med blot seks ugers varsel at vide, at hans eks-kæreste flyttede over 300 kilometer væk med deres fælles fireårige datter. Det betyder, at han nu ikke længere kan være en del af datterens hverdag. Men han kan ikke gøre noget ved det.


 Seks ugers varsel fik Tue Jensen. Fra der dumpede et brev ind af brevsprækken med meldingen om, at hans eks-kæreste flyttede over 300 kilometer væk med deres fælles fireårige datter, til at de to var endeligt flyttet. Det betød ikke alene, at Tue Jensen nu ikke længere havde mulighed for at være en del af sin datters hverdag. Det betød også, at hans samvær gik fra at være fem dage hver anden uge til på lang sigt at blive til to. Om et år begynder deres datter nemlig i skole, og så kan hun ikke tage turen fra Silkeborg til Roskilde midt i ugen. Det er til trods for, at Tue Jensen fik forhandlet sig frem til fem dage hver 14. dag i Statsforvaltningen, da parret gik fra hinanden. Men der er ikke noget forkert i det, Tue Jensens ekskæreste har gjort, for om flytning siger Familieansvarslovens paragraf 18 sådan her:
»En forælder, der vil ændre sin eller barnets bopæl til et andet sted her i landet eller i udlandet, skal underrette den anden forælder herom senest seks uger før flytningen.«
Stavnsbinding
De havde egentligt forsøgt at få det til at fungere, Tue Jensen og hans ekskæreste. De havde gået i parterapi, siden de var højgravide. Men da datteren var to et halvt år blev de enige om at gå fra hinanden. Kort efter bruddet, begyndte tingene at gå skævt, og de endte med ikke at kunne løse problemerne selv. I Statsforvaltningen endte sagen, som langt de fleste. Moren blev bopælsforælder og Tue Jensen blev samværsforælder, ligesom det sker i 88 procent af alle sager. Som bopælsforælder har man barnet på sin folkeregisteradresse, får børnepenge og har ret til at flytte med barnet. Og som samværsforælder skal man ansøge om samvær med sit barn.
»Jeg ville have en deleordning, så vi kunne have min datter lige meget, men i statsforvaltningen blev jeg rådet til bare at være tilfreds med de fem dage hver anden uge,« siger Tue Jensen. For et år siden flyttede moren med datteren, og samværet blev formindsket til fire dage hver 14. dag.
Denne del af loven kan fremstå uretfærdig og retsløs for den forælder, der ikke flytter, men skærper man samværsforælderens rettigheder, giver man i praksis den anden forælder fodlænke på, lyder det fra Marlene Borst Hansen, der er familieordfører i Radikale Venstre.
»Det er svært at lovgive på dette område, for hvis du øger ligestillingen mellem bopælsforælderen og samværsforælderen, kan det ende med, at de får stor magt over hinanden. De kommer i praksis til at stavnsbinde hinanden. Vi kan jo ikke lovgive således, at ekspartnere har mulighed for at forhindre hinanden i at flytte. Men vi skal dog forsøge at være mere opmærksomme på situationer, hvor flytning bruges som samværschikane,« siger hun og pointerer: »Og et eller andet sted skal den jo skære. Og det er blevet seks uger.«
Seks uger er ikke tilstrækkeligt med det tempo, som Statsforvaltningen lægger for dagen, mener formand for Danske Familie Advokater Helle Larsen:
»Min erfaring er, at det sjældent er nok til at samle forældrene og få en dialog i gang om det store skifte, de står over for,« siger Helle Larsen og opfordrer de partier, der i den kommende tid skal forhandle en revision af forældreansvarsloven fra 2007 til at forlænge denne periode. Dels for at give forældrene bedre tid til at opnå en sund dialog om flytning og samvær, men også fordi Statsforvaltningen får tid til at overholde sine egne frister.
Magtesløs
Da Tue Jensen fik meldingen om sin datters flytning, indgav han en klage til Statsforvaltningen. På det tidspunkt var kommunikationen imellem ham og hans ekskæreste så dårlig, at alt kontakt forløb igennem enten Statsforvaltningen eller advokater.
I mødenotatet fra Statsforvaltningen beskrives hans overvejelser således:
»Far ønsker som udgangspunkt ikke, at mor flytter med datteren, men han ved på den anden side godt, at det nok dels vil være vanskeligt at vinde en bopælssag, og at det i hvert fald vil skade det fremtidige samarbejde omkring datteren … Han accepterer derfor flytningen, hvis ikke det kommer til at skade samværet med datteren.«
Tue Jensen var ikke i stand til selv at flytte med til Jylland på grund af sit arbejde, så det efterlod ham uden nogen mulighed for at påvirke samværet. Statsforvaltningen afgjorde, at Tue Jensens samvær gik ned fra fem dage hver anden uge til fire.
»Når min datter om et år skal i skole, ryger mit samvær ned til to dage hver anden uge. Med sin flytning har min ekskæreste sikret sig mere samvær med vores datter,« siger Tue Jensen.
I en udtalelse fra datterens børnehave nær Roskilde, var det ellers beskrevet, hvordan datteren trivedes bedst med børn, hun i forvejen kendte, og at pædagogerne vurderede, at datterens forhold til henholdsvis faren og moren var ligeværdigt. På trods af disse indsigelser, fik Tue Jensen ikke held med sin klage til Statsforvaltningen.
»Der er ikke nogen, der på noget tidspunkt stiller spørgsmålstegn ved, om det er i barnets interesse, at moren flytter så langt væk med hende. Efter hendes beslutning om at flytte var der rent faktisk ingenting, jeg kunne stille op,« siger Tue Jensen.
»Det er utrolig trist, at jeg ikke længere kan være en fast del af min datters liv. Men som jeg ser det, er det også til skade for min datter, at hun ikke kan have sin far som en fast del af sit liv. Det valgte Statsforvaltningen helt at overhøre. Når min ekskæreste flytter så langt væk, er det kun retfærdigt og bedst for barnet, at samværsforælderen får muligheden for at beholde sit barn i de omgivelser, det kender.«
Og når Tue Jensen oplever at føle sig magtesløs, så har han faktisk ret, påpeger professor Ingrid Lund-Andersen, der er ekspert i familieret ved Københavns Universitet:
»Rent juridisk er der ingenting, en samværsforælder kan stille op i sådan en situation. Samværsforælderen kan ikke gøre andet end at anlægge sag om at få bopælsretten, og det kan være svært at opnå,« siger Ingrid Lund-Andersen og fortsætter, »Det er et juridisk skisma. På den ene side vil man gerne have, at barnet har en status quo-oplevelse i sit liv — men samtidig skal det ikke bevirke, at en forælder er forhindret i at flytte, hvis den har en god grund til det.«
Man kan ikke sanktionere på det her område, som det ser ud nu, pointerer hun og fortsætter: Man kan højest debattere, hvorvidt den forælder, der mister samværsdage, kan få yderligere feriedage eller andre tiltag på dette niveau.«

