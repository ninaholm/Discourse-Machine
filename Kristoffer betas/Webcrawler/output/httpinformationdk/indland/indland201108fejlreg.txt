Fejlregistrerede statsløse får ingen hjælp fra Søren  Pind
Integrationsminister Søren Pind vil trods opfordringer fra oppositionen og Dansk Flygtningehjælp ikke afdække omfanget af danske myndigheders fejlregistrering af statsløse kurdere fra Syrien


 »Nej.«
Så kort er integrationsminister Søren Pinds svar på, om han vil få sit ministerium til at kontakte nogle hundrede kurdere fra Syrien, der har fået asyl i Danmark.
Som Information har afdækket, har udlændingemyndighederne ellers efter alt at dømme i årevis fejlregistreret statsløse kurdere fra Syrien, når de søgte om asyl i Danmark, og opfordringen fra generalsekretær for Dansk Flygtningehjælp, Andreas Kamm, er klar:
»Myndighederne må selv rette henvendelser til kurdere fra Syrien og bede dem om at tilkendegive, hvorvidt de er statsløse kurdere eller syriske statsborgere. Det er helt indlysende, at hvis myndighederne har fejlregistreret, så skal det rettes,« siger han.
'Tager let på mistanke'
Ifølge Informations oplysninger har Integrationsminister Søren Pind i en fortrolig orientering til Folketingets Indfødsretsudvalg gjort klart, at han har indskærpet over for Udlændingeservice, at styrelsen fremover skal være mere opmærksom på at registrere asylansøgeres nationalitet korrekt. Det er sket efter Informations afdækning af, hvordan udlændingemyndighederne har registreret tre kurdiske brødre og deres koner som syriske statsborgere, selv om de gentagne gange gjorde opmærksom på, at de er statsløse.
Men ligesom Andreas Kamm fra Dansk Flygtningehjælp mener oppositionen ikke, at ministeren kan nøjes med at rette op på fejlregistreringen fremover.
Socialdemokraternes indfødsretsordfører, Lennart Damsbo-Andersen, finder det »uartigt«, hvis myndighederne ikke undersøger, om der er lavet fejl ved registreringen. For som han understreger, har statsløse nogle særlige rettigheder, der skal tages hensyn til.
Hanne Agersnap (SF) og Johanne Schmidt-Nielsen (EL) vil have en samlet opposition til at kræve et udspil fra ministeren.
»Søren Pind tager meget let på mistanken om, at fejlregistreringen af de statsløse kurdere har været systematisk, især fordi han jo blev minister på grund af sin forgængers fejlbehandling af sager om statsløse,« som Johanne Schmidt-Nielsen siger.
Hos de radikale er Jørgen Poulsen også enig med Dansk Flygtningehjælp: »Ministeriet må kontakte asylansøgerne fra Syrien. Jeg kan ikke se, hvordan man kan undgå det.«
Oppositionen kritiserer ligeledes, at Søren Pind også har afvist at gennemgå sagerne vedrørende de 64 asylansøgere, som siden 2001 er blevet registreret i udlændingeregistret som ikkepalæstinensiske statsløse. Indfødsretsudvalget har bedt om at få at vide, hvor mange af dem der stammer fra Syrien. Et svar ville således kunne afdække, hvor systematisk fejlregistreringen af de statsløse kurdere fra Syrien har været. Men det har Søren Pind altså afvist, for som der står i et svar til udvalget, som ministeren har indhentet fra Udlændingeservice: »For at besvare det stillede spørgsmål vil (det) være nødvendigt at foretage en manuel gennemgang af samtlige omhandlede sager, hvilket Udlændingeservice af ressourcemæssige sager ikke finder grundlag for at iværksætte.«
Dét er stærkt kritisabelt, mener Johanne Schmidt-Nielsen: »At afvise at gennemgå de 64 sager er i bund og grund at spænde ben for Folketingets muligheder for at kontrollere regeringen. Det kan vi ikke, når vi ikke får de oplysninger, vi beder om.«
I den fortrolige redegørelse til udvalget åbner Søren Pind dog ifølge Informations oplysninger for, at fejlregistreringen kan ophæves. Men så skal de statsløse kurdere fra Syrien selv henvende sig til myndighederne.
Det er allerede sket for de tre kurdiske brødre og deres koner. Men kun fordi brødrene selv har henvendt sig til myndighederne, efter Information afdækkede myndighedernes fejlregistrering.

