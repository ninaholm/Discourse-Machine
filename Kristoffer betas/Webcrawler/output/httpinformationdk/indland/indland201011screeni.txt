Screening mod tarmkræft bedre end mod brystkræft
Den voldsomme kritik af brystkræft-screeningerne, kan ikke oversættes til regeringens nye tarmkræft-plan. Tværtimod kan tarmkræft-screeninger gøre væsentlig gavn, siger ledende forsker på Rigshospitalet, som ellers er stor kritiker af brystkræft-screeninger


 Brystkræft-screeninger er løbende blevet kritiseret for at gøre mere skade end gavn. Alligevel fik regeringen i søndags forhandlet deres kræftplan på plads sammen med Dansk Folkeparti og Kristendemokraterne, som indebærer, at alle danskere mellem 50 og 75 år fremover vil blive tilbudt en screening for tyk- og endetarmskræft.
Men kritikken mod brystkræft-mammografier, som screeningerne hedder på fagsproget, kan faktisk ikke overføres på tarmkræft-screeningerne, siger nu en af landets mest udtalte kritikere af mammografierne, som tværtimod er overvejende positiv overfor tarmkræft-screeningerne:
»Der er en helt grundlæggende forskel på tarmkræftscreeninger og brystkræftscreeninger. Hvor mammografierne går ud på at opdage kræften tidligere, går tarmkræftscreeninger ud på at opdage forstadier til kræft, og det er en væsentlig forskel,« siger læge Karsten Jørgensen, der er en af forskerne bag en kritisk rapport om brystkræftscreeninger, som udkom tidligere på året fra det uafhængige forskningsinstitut Nordic Cochrane Center på Rigshospitalet. Rapporten bygger på en gennemgang af kræftstatistikker fra Sverige, Norge, Storbritannien og Canada og konkluderer, at brystkræftscreeningerne ikke alene er ubetydelige i forhold til at nedbringe dødeligheden for brystkræft generelt, men ikke mindst, at den unødigt sygeliggøre kvinderne.
»Forskellen ligger i, at når man screener efter brystkræft, fører det ofte til, at man identificerer mange brystkræfthormoner, som aldrig ville udvikle sig til dødelig kræft, men som man behandler alligevel,« forklarer Karsten Jørgensen.
»Det er altså det, vi kalder overdiagnostik, hvor programmet gør kvinder til kræftpatienter uden grund, fordi de skal leve med diagnosen, konsekvenserne af behandlingen resten af deres liv og frygten for, at det vender tilbage, som er helt unødvendigt.«
Ikke sygliggørende
Men samme kritik kan altså ikke rejses overfor tarmkræftscreeninger, mener han.
»Med screeninger for tarmkræft leder man efter de såkaldte polypper, som man så skærer væk. Og de er reelt et forstadie til kræft, som kan udvikle sig til at være meget farlig. Så man kan sige, forudsætningen for, at screeningerne skal virke er grundlæggende anderledes end ved brystkræft,« siger Karsten Jørgensen.
Ud over det lægelige aspekt, er der ikke mindst stor forskel på, hvilken symbolsk betydning det har for patienten i forhold til en unødig sygeliggørelse:
»Der er jo stor forskel på at blive overdiagnostiseret med brystkræft, og så få at vide, at man har en polyp i i tarmen. Man vil ikke nødvendigvis opfatte sig selv som kræftpatient, blot fordi man har fået fjernet en en polyp i tarmen, som man jo ellers vil gøre, hvis man har fået fjernet sit bryst. Så på den måde er konsekvenserne for den enkelte mindre,« siger Karsten Jørgensen.
Nedsætter sygdommen
Den kritik, der har været rejst mod brystkræftscreeningerne, om at den ikke nedsætter forekomsten af reel ondartet brystkræft, kan heller ikke overføres til screening af tarmkræft, mener Karsten Jørgensen.
»Hvor brystkræftscreening omvendt øger forekomsten af brystkræft, hvis man skal sætte det lidt firekantet op - altså fordi flere kvinder bliver kræftpatienter, uden at det nødvendigvis ville have udviklet sig til en dødelig kræft - kan man derimod sige om tarmkræftscreening, at der faktisk er mulighed for, at den reducerer forekomsten af sygdommen. Så der er nogle helt principielle forskelle,« siger Karsten Jørgensen.
Tarmkræftsreeningerne er dog ikke 100 procent problemfri, mener han. For det betyder stadig, at mange mennesker vil skulle igennem en lægelig undersøgelse, som de reelt set ikke har brug for:
»Der jo intet screeningprogram, der er helt uproblematisk. Og selvfølgelig er der også problemer med screening for tarmkræft, for det er jo rigtig mange mennesker, der skal have lavet denne temmelig ubehagelige kikkertundersøgelse af tarmen, hvis man ellers sammenholder med hvor mange personer, der reel får en gavnlig effekt af det,« siger Karsten Jørgensen.
Økonomi vs resultater
Derudover er der også økonomiske hensyn at tage, mener Karsten Jørgensen. For selvom det måske vil redde 150 om året, som regeringen påstår, at de kommende screeninger vil, er der altid økonomiske hensyn at tage, forklarer han. Ifølge regeringens nye kræftpakke, er der nu afsat 810 millioner ekstra kroner af over de næste fire år til kræftbehandling, hvilket er glædeligt, mener Karsten Jørgensen. Men hvor godt pengene vil blive brugt, afhænger af hvor mange af de 810 millioner vil blive sat af til netop disse screeninger, forklarer Karsten Jørgensen:
»De siger, at man kan forlænge eller redde 150 liv, og hvis man begynder at regne på det og spørge, jamen hvor mange penge bruger man på at redde hvert af de liv, så kan det godt se ud som om, at det er noget mere, end hvad man normalt accepterer for medicinske interventioner generelt.« Men lige nu mener han dog, at det er for tidligt at spå om, da det ikke står klart, hvor mange af de 810 millioner skal bruges udelukkende på screeningerne.
»Hovedspørgsmålet er, om vi får nok konkrete resultater for de mange penge. Men det er jo en politisk afvejning,« siger Karsten Jørgensen.
- Men ud fra dit lægelige synspunkt er tarmkræftscreeningerne så en tilstrækkelig gavnlig indsats?
»Det er i hvert fald helt klart mere attraktivt end brystkræftscreeningerne, det er der ingen tvivl om.«

