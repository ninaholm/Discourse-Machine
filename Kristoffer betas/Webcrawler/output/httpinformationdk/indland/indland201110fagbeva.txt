Fagbevægelsen skal finde de unge gennem aktivisme
I denne weekend starter LO's kongres i Aalborg, og i den forgangne uge har organisationen beklaget sig over det faldende medlemstal
Den 20-årige Victoria Risbjerg er ved siden af jurastudiet  aktiv i Fremtidsfighters, der er et netværk af unge, som med Victorias ord 'ser nogle udfordringer med fremtidens arbejdsmarked'. Victoria Risbjerg har selv tidligere været aktiv i HK, men Fremtidsfighters er ikke tilknyttet nogen bestemt fagforening.


 I denne weekend starter LO's kongres i Aalborg, og i den forgangne uge har organisationen beklaget sig over det faldende medlemstal. En fjerdel af LO's medlemmer, svarende til 291.000 personer, har forladt organisationen siden 1995, og en pæn del af forklaringen kan tilskrives unge, der enten aldrig bliver medlem af en fagforening eller melder sig ind i alternative fagforeninger. Det på trods af, at unge i dag er fællesskabsorienteret, hvilket burde danne et godt grundlag for engagement i fagbevægelsen.
Ifølge forskningsleder Jens Christian Nielsen fra Center for Ungdomsforskning ved Aarhus Universitet skyldes det faldende engagement blandt unge bl.a., at fagbevægelsen ikke er tilpasset de unge.
»Nordiske unge er meget fællesskabsorienteret, men samtidig er de også individualistiske og lægger vægt på, at der skal være plads til, at man kan være sig selv.
I den forbindelse kan fagbevægelsen have det svært, fordi den fremtræder uniformeret, og som et sted, hvor der ikke er plads til at være den enkelte,« siger han.
Dilemmaet er med andre ord, at de unge på en og samme tid er orienteret imod et fællesskab og sig selv. Jens Christians Nielsen mener, forklaringen skal findes i uddannelsessystemet.
»Hele vejen gennem uddannelsessystemet har de fået at vide, at de skal kunne redegøre for deres eget liv og tage ansvar for det. Det er en konsekvens af den aktive beskæftigelsespolitik, der er blevet ført siden Nyrup.«
Handlingsparate
Johannes Andersen, der forsker i unge og politik ved Aalborg Universitet, påpeger, at unges fællesskabsorientering er anderledes end fagbevægelsens.
Mens fagforeningernes syn på solidaritet handler om en abstrakt forpligtelse over for dem, der er en del af fællesskabet, er unge mere praktisk orienteret, og fællesskabet udgøres af dem, der er tæt på.
»Unge dyrker et fællesskab, som er meget mere netværksorienteret, pragmatisk og konkret i sit udtryk,« siger han.
Derfor er unge i dag ikke naturlige medlemmer af en fagforening.
»De unge vil have handling. De vil ikke have et system, der leder dem, eller en elite, der gør tingene. De skal selv gøre tingene. Men fagforeningen dyrker jo i den grad eliten og dens fortolkning af, hvad der er den rigtige udgave af solidariteten,« siger Johannes Andersen.
Prisen på et medlemskab nævnes tit som begrundelse for, at unge vælger fagforeningerne fra, men ifølge Jens Christian Nielsen, er prisen slet ikke altafgørende.
»Det væsentligste er, at det giver mening for de unge. Unge kan sagtens købe dyre produkter, hvis det giver mening for dem og giver identitet,« siger han og nævner sportstøj som eksempel:
»Hvis de oplever, det er værd at gå i Barcelona-trøjen til 600 kroner frem for en almindelig sportstrøje, vælger de Barcelona-trøjen. På den måde ville det være rart for fagbevægelsen, hvis de kunne sælge kontingenter, der var af Barcelona-standard.«
Men frem for noget værdifuldt, der er værd at investere i opleves en fagforening som et tungt apparat med mange dages kongresser, delegerede og en elite, der snakker og snakker. Det tiltaler ikke unge, påpeger Johannes Andersen.
»Det vigtigste for de unge er ikke nødvendigvis, at de er medlemmer, men at de er med på banen til at diskutere. Så det er oplagt for fagbevægelsen at lave nogle mekanismer, der giver mulighed for det.«
Det skal give mening
Det kan 20-årige Victoria Risbjerg tale med om. Ved siden af jurastudiet er hun aktiv i Fremtidsfighters, der er et netværk af unge, som med Victorias ord »ser nogle udfordringer med fremtidens arbejdsmarked.«
Victoria Risbjerg har selv tidligere været aktiv i HK, men Fremtidsfighters er ikke tilknyttet nogen bestemt fagforening.
I stedet engagerer gruppen sig i enkeltsager, og Fremtidsfighters har bl.a. været aktiv i forbindelse med konflikten mellem CSC og Prosa, og har lavet aktioner mod Joe & the Juice, som de mener, benytter gratis arbejdskraft.
Derudover laver gruppen også oplysningsarbejde, der skal formidle basal viden om fagforeningers arbejde.
Ifølge Victoria Risbjerg er den anderledes og mere kontante måde, Fremtidsfighters arbejder på, tiltalende for unge.
»Man skal ikke arbejde sig op igennem et hierarki. Det har været rart for mange bare at kunne komme og være med. Fagforeninger opleves tit som store flotte bygninger og voksne mennesker, der har siddet og forhandlet overenskomster i mange år. I sådan en situation kan det være svært at stille dumme spørgsmål om, hvordan tingene egentlig fungerer,« siger hun.
I forhold til traditionelle fagforeninger, er Fremtidsfighters mere ligetil og appetitlig for unge. Det betyder dog ikke, at grupper som Fremtidsfighters skal erstatte fagforeningerne. Tværtimod kan de netop være med til at rekruttere medlemmer til fagforeningerne.
»Vi opfordrer altid folk til at melde sig ind i deres respektive fagforeninger, fordi det er dem, der forhandler deres overenskomst. Jeg ville bare blive glad, hvis alle dem, der er med i Fremtidsfighters også ville være aktive i en fagforening,« siger Victoria Risbjerg,
Men det kræver også noget af fagforeningerne, der f.eks. skal blive bedre til at lave aktiviteter, unge forholdsvis let kan deltage i.
»Det er svært at få folk til at blive ved med at være medlem, hvis man bare får at vide, at man kan melde sig ind, og så kommer der flere praktikpladser eller arbejdsløsheden nedsættes. Jeg tror, unge mennesker gerne selv vil være med til at lægge et pres og se et resultat af de ting, de gør. Ellers virker det nyttesløst,« siger Victoria Risbjerg.

