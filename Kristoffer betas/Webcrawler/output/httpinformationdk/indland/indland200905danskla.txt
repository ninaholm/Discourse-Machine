'Dansk landbrug har kun respekt for en lige højre'
Rå magtinteresser og historisk sentimentalitet holder landbruget på en katastrofekurs, både miljømæssigt og økonomisk, mener den radikale miljøordfører, Johs Poulsen. Han frygter, at regeringens udspil 'Grøn vækst' blot vil forlænge et forældet erhvervs dødskamp
Den nye statsminister Løkke har ikke udtrykt nogen interesse for miljøet. Her har omverdenen til gode at lade sig glædeligt overraske, fremhæver den radikale miljøordfører, Johs Poulsen.

"Der er fare for, at naturen bliver taber på ny. Og vi risikerer at holde liv i en produktionsform, som har fremtiden bag sig."Så hårde ord har Det Radikale Venstres miljøordfører, Johs Poulsen, tilovers for regeringens udspil 'Grøn vækst', der skal forene de hidtil uforenelige hensyn til effektiv landbrugsdrift og effektiv naturbeskyttelse.Johs Poulsen henviser til de radikales eget udspil 'Danmark i grønt', som partiet fremlagde i sidste uge. Han forklarer:"Vi vil skabe en helt ny udvikling i landbruget med større indtjening via bl.a. tredobling af den økologiske produktion i løbet af få år, og vi vil på sigt gøre al landbrugsproduktion økologisk. Desuden vil vi fordoble naturarealerne i Danmark."- Hvorfor er det så svært at få et dansk landbrug, der er i harmoni med naturen?"Der er her i landet en lang historisk tradition for, at landbruget har en særstilling, hvor det reelt får en blidere behandling end alle mulige erhverv, når det drejer sig om forpligtelserne over for fællesskabet. Det gælder især i forholdet til natur og miljø. Men det gælder også landbrugets økonomiske vilkår, hvor erhvervet nogle gange begunstiges på en måde, der rationelt betragtet er uforklarlig."Katastrofal drift"Hovedparten af dansk landbrug udøves i dag på en måde, der samfundsmæssigt og økonomisk er katastrofal. De omkostninger, som landbruget påfører natur, miljø og klima, står ikke mål med den gavn, vi har af det."- Skal vi lukke landbruget?"Nej. Vi skal lave en - tillad mig udtrykket - kovending. Landbrugsproduktionen skal foregå på naturens præmisser. Hvor man vel at mærke samtidig tjener penge."- Det siger landbrugstoppen, at danske landmænd ikke kan, hvis ikke vore konkurrenter tvinges til samme produktionsvilkår?"Det vil være uden mening og dybt problematisk, hvis andre lande skabte sig et landbrug, der producerer på samme vilkår som i Danmark."- Er dansk landbrug helt enestående skadeligt?"Nej, der er nok nogle få steder, der kan sammenlignes med danske forhold. Men Holland er jo ikke et eksempel til efterfølgelse. Og Holland er i øvrigt et eksempel på en erkendelse af, at man må i gang med - igen tilgiv mig udtrykket - radikal omstilling."- Regeringens udspil om den grønne vækst har været forsinket i månedsvis?"Det handler om, hvorvidt regeringen tør leve op til formålet med 'grøn vækst' - altså få nogle andre, grønne, boller på suppen, som en fortsættelse af Anders Foghs store miljøtale, hvor han erkendte, at Venstre i alt for mange år har været fodslæbende. I regeringen var der nogle hensigter om et kursskifte. Men udsættelserne skyldtes, at man i regeringen nu er blevet bange for at fravige den traditionelle tankegang over for landbruget: Mere eftergivenhed. Nye begunstigelser. Mere af det sædvanlige."Løkke uden miljøsyn- Spiller statsministerskiftet en rolle?"Natur og miljø er ikke noget, Lars Løkke har talt om eller interesseret sig for. Her har vi andre til gode at lade os positivt overraske."- De radikale har været i regeringer i 1980'erne og 1990'erne, uden at vi fik en anden landbrugspolitik?"Nej, det var ikke noget adelsmærke, at man tog opgøret. En forklaring kan være, at fagbevægelsen reagerer med krav om kompensation, hver gang myndighederne stiller krav, der betyder noget for slagteriproduktionen."- Det radikale Venstre har haft svært ved at frigøre sig fra sin landbrugstilknytning?"For partiet har et historisk udgangspunkt været at skabe bedre sociale og økonomiske forhold for husmændene. De blev så sidenhen en betydelig produktionsfaktor og dermed miljøbelastning. Det skulle vi nok have taget et opgør med."- Hvad hvis det bliver ved med at kikse med en miljøvenlig landbrugsproduktion?"Så bliver der en meget skarpere og mere uforsonlig konfrontation mellem et ikke-bæredygtigt landbrug og det øvrige samfund. Det gælder om at omlægge produktionen, sådan at landmændene kan ranke ryggen ved stolthed over deres erhverv."- Er landbrugets højsæde, Axelborg, en magtmaskine, der kun bøjer sig for rå magt?"Ja, i mange tilfælde er det eneste, de har respekt for en lige højre i ansigtet."- Det er jo det, de ikke får?"Jamen, vi må gøre det klart, at alternativet er en uønskelig konfrontation."
