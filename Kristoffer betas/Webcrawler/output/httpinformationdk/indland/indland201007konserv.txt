Konservative vil ikke ændre 24-årsregel
De Konservative afviser DF's forslag om ændre på 24-års-reglen, så unge fra vestlige lande ikke bliver ramt, siger integrationsordfører Naser Khader (K)


 De Konservative vil hverken forlænge 24-årsreglen, så indvandrere skal være 28, før de kan giftes, eller ændre reglerne, så kun personer fra bestemte nationaliteter kan få familiesammenføring.
Det siger De Konservatives integrationsordfører, Naser Khader. Han afviser Dansk Folkepartis forslag om at dispensere fra 24-års-reglen, så unge fra vestlige lande slipper udenom, og DF's forslag får støtte fra Venstre.
»Vi har ingen planer om at forhøje reglen til 28 år. Og vi har heller ingen planer om at sortere i nationaliteter,« siger han.
I Australien sker der også tvangsægteskaber blandt muslimer, men man kan ikke stoppe familiesammenføring for alle australiere, påpeger Naser Khader.
»I dag vurderer man hver familiesammenføring individuelt. Det skal vi fortsætte med,« siger han.
Venstres integrationsordfører, Karsten Lauritzen (V), vil vurdere, om familiesammenføring kan målrettes, så man slipper for tvangsægteskaber.
»I Holland har man en model for familiesammenføring, hvor man stiller forskellige krav efter en risikovurdering af, hvor der for eksempel er størst risiko for tvangsægteskab,« siger han.
Den eks-konservative Per Ørum Jørgensen fra Kristendemokraterne kalder forslaget 'udansk og usympatisk'.
Udsigt til retssag
Chefjurist Jacob Mchangama fra den borgerlige tænketank Cepos mener, at Danmark kan tabe en retssag ved Den Europæiske Menneskerettighedsdomstol, hvis 24-års-reglen kun strammes for indvandrere fra ikke-vestlige-lande.
»Det kan blive et problem med diskrimination, hvis man direkte sondrer mellem vestlige og ikke-vestlige indvandrere. Man skal bygge det på objektive kriterier,« siger Jacob Mchangama.
Canada stiller objektive krav om, at indvandrere har en særlig uddannelse eller kvaliteter, før de kan komme i betragtning. Dermed diskrimineres særlige nationaliteter ikke, siger Mchangama.
De Radikales integrationsordfører, Marianne Jelved, beskylder DF for at dæmonisere danske statsborgere. »Det er det mest sørgelige, fordi mange mennesker i Danmark føler, at der hele tiden peges fingre af dem, og de udlægges som et problem, selv om de er velintegrerede og har arbejde,« siger Marianne Jelved. 	                  ritzau


