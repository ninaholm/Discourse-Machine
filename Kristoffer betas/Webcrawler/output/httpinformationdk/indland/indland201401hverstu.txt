Hver anden studerende på Københavns Universitet er stresset
Hård konkurrence og dårligt strukturerede uddannelser skaber stress på Københavns Universitet, og knap halvdelen af de studerende oplever stress i dagligdagen, viser en undersøgelse. Der er plads til forbedring, lyder det fra ledelsen


 
	Kampen om de gode karakterer, få undervisningstimer og ringe strukturer på uddannelserne er tilsyneladende skyld i et markant højt stressniveau blandt de studerende på Københavns Universitet.

	I en spørgeskemaundersøgelse af de studerendes trivsel og tilfredshed svarer knap halvdelen, 45 pct., af de studerende, at de dagligt oplever fysiske stresssymptomer som f.eks. hjertebanken, ondt i maven, nedtrykthed, koncentrationsbesvær eller søvnbesvær. Op til eksamen er det tal – måske ikke overraskende – højere: Her oplever 64 pct. stress.

	»Det får naturligvis mundvigene til at hænge nedad, når man ser på stresstallene. Det skal man altid tage alvorligt,« siger prorektor Lykke Friis, der dog hæfter sig ved, at de studerende overordnet set er tilfredse med deres studier.

– Men er det udtryk for et godt studiemiljø, hvis halvdelen af de studerende er stressede i hverdagen og endnu flere op til en eksamen?

	»Det er i hvert fald et udtryk for, at der er plads til forbedring,« siger Lykke Friis.

	Undersøgelsen viser også, at de studerende på KU i gennemsnit studerer 28 timer om ugen. Dermed er der et stykke op til de fuldtidsstuderende, som universitetet efter planen skal have, når den omdiskuterede studiefremdriftsreform er helt indført.

	Selv om de studerende med studiefremdriftsreformen skal studere flere timer om ugen, vil det ikke betyde, at flere oplever stress, vurderer Lykke Friis.

	»Ved første øjekast vil det være nærliggende at mene, at studiefremdriftsreformen blot vil gøre det værre. Men går man længere ned i tallene og ser på, hvad der skaber stressen, tyder det på, at de, der er mest stressede, er dem, der har færrest timer og mindst strukturerede uddannelser,« siger hun.

	Konkurrence på studiet

	At studerende er stressede er ikke helt nyt. I en undersøgelse foretaget af Djøf i 2012 svarede halvdelen af 1.100 studerende, at de føler sig stresset i hverdagen.

	Stressniveauet på KU varierer fra fakultet til fakultet, og mens 58,7 pct. af de samfundsfaglige studerende oplever stress op til eksamen, gør det sig gældende for næsten tre ud af fire jurastuderende.

	Rebecca Ingemann Madsen studerer selv jura på første år og er desuden medlem af Studenterrådets bestyrelse. Hun mener, at stressen især skyldes høje forventninger og skarp konkurrence blandt de studerende.

	»Jura er et hårdt studium , og man vil gerne levere et godt resultat, samtidig med at der er en kæmpestor konkurrence imellem de studerende. Der er også sindssyg stor konkurrence om de gode job bagefter, som kræver helt vildt høje karakterer og et studiejob, nærmest fra man starter. Det er i høj grad med til at gøre, at folk føler sig stressede på daglig basis,« siger Rebecca Ingemann Madsen.

	I eksamensperioden bliver stressen mere tydelig, siger hun:

	»Det hele handler om, hvorvidt man præsterer godt nok, når man er til eksamen. Der er stor konkurrence imellem de studerende, hvor man ikke vil nøjes med 4 eller 7 som karakter.«

	I Studenterrådgivningen, der er en landsdækkende institution, oplever man også, at de studerende på landets videregående uddannelser er stressede.

	»Vi har på det seneste oplevet et stigende pres på vores ventelister. Og en af de store årsager til, at studerende henvender sig, er stress,« siger direktør Sten Kruse-Blinkenberg.

	Studenterrådgivningen peger ligeledes på, at forventninger og konkurrence er med til at skabe stress, ligesom behovet for et relevant studiejob, der kan skabe grobund for den fremtidige karriere, presser de studerende.

	»Der er også indre krav, som man kan stille til sig selv om at præstere godt. Der er nogle af dem, som henvender sig til os, der er stressede, og som stiller urealistiske krav til sig selv. Det er en form for perfektionisme,« siger Sten Kruse-Blinkenberg, der mener, det er vigtigt, at de studerende får tydeliggjort, hvilke krav der er til dem.

	»Stress kommer dybest set af ubalance mellem krav og kræfter. Det handler om at blive bedre til at forholde sig til de krav, der er, og blive mere realistisk. Og på nogle området og nedsætte forventningerne til sig selv.«

	Klare forventninger

	Trivselsundersøgelsen på KU tegner ifølge Lykke Friis et billede af, hvad der skaber stress blandt de studerende.

	»Det virker, som om de, der har færrest timer, og hvor uddannelserne er mindst struktureret, er dem, der er mest stressede. Der skal vi blive bedre til at forventningsafstemme med de studerende, hvad studiet går ud på, og hvad der forventes af dem,« siger hun. Der er også en sammenhæng mellem stress, og hvorvidt den studerende har en fast læsemakker eller er med i en læsegruppe, siger Lykke Friis.

	»De, der er i læsegrupper eller har en fast studiemakker, har mindre tendens til stress end dem, der ikke har.«

	Københavns Universitet vedtog i slutningen af sidste år en strategi for et forbedret studiemiljø. Resultaterne af trivselsundersøgelsen skal nu indarbejdes i den strategi, der blandt andet sigter på at forbedre det psykosociale studiemiljø. Blandt andet skal kandidatstuderende i højere grad introduceres til studiet på samme måde, som bachelorer bliver.

	»Der kan komme folk udefra, og det at få skabt en klar forventningsafstemning og nogle læsegrupper i den sammenhæng vil være et centralt punkt for at bekæmpe stressen,« siger Lykke Friis. KU vil derudover arbejde for, at studerende og undervisere i højere grad mødes til faglige og sociale arrangementer.

	»Vi har en helt klar plan for, hvordan vi kommer videre,« siger Lykke Friis.

	Planlægning hjælper

	Rebecca Ingemann Madsen siger, at hun forebygger stress ved at planlægge sin tid grundigt, så hun er sikker på at nå at læse pensum. Derudover har hun en fast læsemakker:

	»Det hjælper rigtig meget. Dels at have det løbende under hele semestret, men særligt i løbet af eksamensperioden. Det kunne man godt gøre mere systematiseret på Københavns Universitet. Det er meget op til den studerende at tage initiativ til det.«

	Godt halvdelen af de studerende i undersøgelsen svarer da også, at de har en læsemakker, og lige så mange mener, det er let at finde en læsemakker.

	Rebecca Ingemann Madsen er enig i, at klare forventninger og god struktur på studierne kan være med til at forhindre, at de studerende oplever stress. På jura har man indført en ny studieordning med meget holdundervisning. Det har samtidig betydet, at der ikke længere er lige så så stort frafald på første år.

	»Med den nye studieordning er der langt færre, der dropper ud, fordi man kontinuerligt bliver mindet om, hvor langt man er. Der er nogen at sparre med, som er i samme situation, og man er tættere med sin underviser. Det højner det faglige niveau og gør, at der er færre, der føler sig forladte,« siger Rebecca Ingemann Madsen.

	 

