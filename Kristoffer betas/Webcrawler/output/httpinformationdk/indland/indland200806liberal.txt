Liberal luns til kerne-vælgerne
Eksperter kalder Venstre-forslag om udlicitering en sommerballon, der skal tilfredsstille kerne-vælgerne. S betegner det som 'Venstres sande ansigt'


 Årets første politiske sommerballon. Sådan betegner professor og ekspert i privatisering og udliciteringer Carsten Greve fra CBS et forslag fra Venstres folketingsgruppe om massive udliciteringer i den offentlige sektor. 
"Politisk er forslaget helt urealistisk. Jeg vil mere betegne det som et forsøg på at løfte fanen", siger han.
Ifølge oplægget fra Venstres erhvervsordfører Jacob Jensen skal alle offentlige opgaver - inklusive folkeskoler og sygehuse - sendes i udbud, så private firmaer har mulighed for at overtage driften. Men regeringen har allerede en bindende aftale med kommunerne om udlicitering frem til 2010. Selv ikke efter da betragter Carsten Greve forslaget som realistisk.
"Det ville indebære, at man skulle lave en masse lovgivning om - for eksempel folkeskoleloven - og at man samtidig lagde op til mere eller mindre at afskaffe det kommunale selvstyre. Jeg har svært ved at se, at dét har nogen gang på jorden," siger Carsten Greve.
Venstres udmelding skal da også først og fremmest ses som en luns til sultne liberale kernevælgere, mener samfundsforsker Johannes Andersen fra Aalborg Universitet.
"Mange har måske fået det indtryk, at regeringen ikke fører liberal politik. Og derfor har man en gang imellem brug for at pleje de liberale kernevælgere. De ved, at de ikke har andre steder at gå hen, men skal alligevel fra tid til anden have at vide, at de holder på den rigtige hest," siger Johannes Andersen. 
Spark til kommunerne
Samtidig er forslaget også et spark til kommunerne, der betragtes som alt for fodslæbende, når det kommer til at udlicitere, siger lektor Niels Ejersbo fra Institut for Statskundskab på Syddansk Universitet.
"Men der skal også være en interesse fra den private sektor. Det er ikke altid, at store og velrennomerede firmaer har lyst til at påtage sig de her opgaver," siger han - og forudser store kommunale udfordringer med at formulere og styre udliciteringskontrakter, hvis Venstre-tankerne skulle blive til virkelighed.
Hos de konservative roser man tanken om mere udlicitering, men ifølge finansordfører Lars Barfoed, bør man stadigt have en offentlig folkeskole og et offentligt sygehusvæsen. 
"Vi skal ikke lave en liberalistisk superrevolution, hvor vi tilsidesætter alle værdier, der er opbygget i den offentlige sektor, for at kaste os ud i et nyt privatiseringseksperiment," siger han. 
Hos oppositionen ryster man på hovedet af Venstres udspil, og DF's ordfører Peter Skaarup kalder det "alt for liberalistisk."
Men statsministeren roste i går sin unge erhvervsordfører for et godt stykke arbejde. Anders Fogh Rasmussen betonede dog samtidig, at Venstre jo 'ikke har 90 mandater' og at markante privatiseringer ikke venter lige rundt om hjørnet. Således tror statsministeren ikke, at en udlicitering af undervisningen i folkeskolen 'lige ligger først for', og sundhedsvæsnet skal også have 'sit absolutte tyngdepunkt' i et offentligt system.
Ikke regeringens politik
"Hvis vi har større overvejelser om større ændringer i samfundet, så lægger vi det frem for vælgerne, inden der er valg," siger Anders Fogh Rasmussen. 
Han har tidligere valgt at sidde partiets henstillinger overhørig. For eksempel, da Venstres landsmøde i 2006 skrev muligheden for brugerbetaling ind i principprogrammet. Her slog statsministeren efterfølgende fast, at dét ikke var regeringens politik. 
Under alle omstændigheder er udspillet et klart liberalt signal, som ifølge politisk ordfører Henrik Sass Larsen (S) er et eksempel på 'Venstres sande ansigt'.
Ifølge en meningsmåling, som FOA, BUPL og Danmarks Lærerforening offentliggjorde i går, er 59 pct. af danskerne imod privatisering af skoler, børnehaver og ældrepleje.


