Ingen erstatning til yngre demente
Kun hos tre ud af 27 forsikrings- og pensionsselskaber udløser en Alzheimer-diagnose et erstatningsbeløb, selv om sygdommen kan sidestilles med kræft. Uforståeligt, mener speciallæger


 Op til 300.000 kroner. Så stor en erstatning kan en kræftdiagnose udløse hos de fleste pensionsselskaber, hvis man bliver syg inden pensionsalderen. Rammes man derimod af den dødelige Alzheimers sygdom, er der i langt de fleste tilfælde ingen økonomisk hjælp at hente. 
For kun hos tre ud af 27 forsikrings- og pensionsselskaber er alzheimer på listen over såkaldte "kritiske sygdomme". Bliver man ramt af en af de sygdomme, der er med på listen, mens mans stadig er på arbejdsmarkedet, har man krav på en erstatning. Penge, der for eksempel skal gøre det muligt for pårørende at tage fri for at være sammen med den sygdomsramte. 
Alzheimer er en dødelig sygdom. Patienternes levetid er gennemsnitligt otte år, og de fleste må hurtigt trække sig fra arbejdsmarkedet. Det er grund til, at den bør udløse en erstatning, mener Alzheimer-foreningen. 
"Når man får stillet en Alzheimer-diagnose, får man en diagnose om en fremadskridende og dødelig sygdom. Derfor bør man få udbetalt en erstatning, som kan bruges i den sidste tid, man har, siger Alzheimer-foreningens formand, Nis Peter Nissen.
Foreningen bliver bakket op af flere læger.
"Det er en meget alvorlig sygdom, der er livsforkortende, og som kan sidestilles med flere kræftsygdomme. Samtidig gør sygdommen, at folk ikke længere er i stand til at arbejde," forklarer Birgitte Bo Andersen, der er daglig leder af den kliniske afdeling på Nationalt Videnscenter for Demens.
I undersøgelsen er 112 forsikrings- og pensionsselskaber blevet kontaktet. 27 selskaber opererede med en forsikring, der omfattede 'kritisk sygdom'. Af de 27 gav kun tre selskaber erstatning ved en alzheimer-diagnose.
Problematisk diagnose
Forenede Gruppeliv, der administrerer forsikringer for nogle af landets største pensionsselskaber og forsikrer over to millioner danskere, er et af de 27 forsikringsselskaber, der ikke har alzheimer med på listen. Diagnosticeringen af alzheimer er stadig for usikker, lyder begrundelsen fra Svend Illemann, der er juridisk direktør i Forenede Gruppeliv.
Videncenter for Helbred og Forsikring, der rådgiver pensions- og forsikringsselskaber, følger udviklingen på området. Men den usikre diagnosticering er også her årsagen til, at de ikke anbefaler selskaberne at have alzheimer på listen over 'kritiske sygdomme'. 
Det argument er ikke holdbart, mener Birgitte Bo Andersen.
"I dag kan vi med næsten 100 procents nøjagtighed stille diagnosen. Hvis man kan dokumentere, at sygdommen bliver værre, kan der stort set ikke være tale om andre sygdomme end en fremadskridende demenssygdom, siger hun. Hos pensionsselskabet PenSam kom alzheimer med på listen over 'kritiske sygdomme' i juli. Det skete efter gentagne forespørgsler fra kunderne. Selskabet har dog endnu ikke haft udbetalinger til alzheimerramte. Ud over hos PenSam udløser en alzheimerdiagnose erstatning hos If og Skandia.

