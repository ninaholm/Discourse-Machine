SF: Regeringen udvander danskernes  databeskyttelse
Mindre bøder til virksomheder, der krænker borgernes rettigheder, samt udlevering af data til tredjelande er nogle af de kritikpunkter, SF vil grille justitsministeren om, når Europaudvalget holder møde om EU’s databeskyttelsesforordning i dag


 Hvor stor skal bøden til virksomheder som Facebook eller Google være, hvis de ulovligt videregiver dine private oplysninger til andre virksomheder eller tredjelande, såsom den amerikanske efterretningstjeneste NSA?
Det er et af de centrale problemstillinger, SF i dag vil rejse til et møde i Europa-udvalget, hvor justitsminister Mette Frederiksen skal bede om et forhandlingsmandat fra Folketinget til de afgørende forhandlinger om EU’s databeskyttelsesforordning 15. og 16. juni i Bruxelles. Men ifølge retsordfører Karina Lorentzen Dehnhardt (SF) indeholder regeringens forhandlingsoplæg flere gabende huller, der risikerer at udvande danskernes databeskyttelse.
»I kølvandet på NETS-lækkene, og hvad der ellers har været af læk af CPR-numre med videre, er det afgørende, at vi får en bedre databeskyttelse i Danmark og på EU-plan. Det er beskæmmende, at den danske regering ser ud til at modarbejde det, når de ikke vil give mulighed for at udstede store bøder til virksomheder, som sjusker eller misbruger data. Vi er nødt til at sende et økonomisk signal, de her virksomheder kan forstå,« siger Karina Lorentzen Dehnhardt til Information.
Retsordføreren henviser til, at regeringen ønsker at sænke maksimalstraffen for virksomheder, der krænker EU-borgeres databeskyttelse, med en bøde på op til to procent af virksomhedens globale årlige omsætning. I Europa-Parlamentets oprindelige udkast var maksimalbøden væsentligt højere – 100 mio. euro eller 5 pct. af den globale årlige omsætning for de groveste lovbrud.
Også i Forbrugerrådet TÆNK er seniorjurist Annette Høyrup kritisk over for regeringen lempelse. Hun mener, det er »afgørende at højne bødeniveauet«, hvis loven skal have en præventiv effekt over for de multinationale virksomheder.
I det hele taget er regeringens linje i EU-forhandlingerne så problematisk, at det ifølge Forbrugerrådet TÆNK risikerer at forringe beskyttelsen af danskernes digitale oplysninger i forhold til den nuværende lovgivning fra 1995:
»I dag har vi et vigtigt grundprincip, at virksomheder kun må indsamle oplysninger til ét bestemt formål, hvilket de skal oplyse om og få brugerens samtykke til. Facebook må altså ikke pludselig beslutte sig for at sælge dine informationer videre til en anden virksomhed, uden at spørge dig om lov. Men i de seneste forhandlinger i EU er der lagt op til at slække på det krav, det såkaldte ’formålsprincip’. Det har Danmark ikke modsat sig,« siger Anette Høyrup og tilføjer:
»Det undrer mig virkelig, hvis regeringen gør alvor af at støtte et lavere beskyttelsesniveau, der stiller borgerne ringere end i dag.«
Fremmede magter
I SF er Karina Lorentzen Dehnhardt også bekymret over regeringens ønske om at udvande en særlig paragraf i databeskyttelsesordningen, som skal beskytte EU-borgere mod at få udleveret deres private oplysninger til ikke-europæiske lande, såsom USA. Ifølge whistlebloweren Edward Snowden indsamler den amerikanske efterretningstjeneste i dag millioner af oplysninger om europæiske borgere fra virksomheder som Facebook og Google.
EU-Parlamentets oprindelige udkast forsøgte at tage hånd om denne problematik med en paragraf om, at oplysninger om EU-borgere kun kan videregives til lande uden for EU, såkaldt ’tredjelande’, såfremt modtageren har sikret et tilstrækkeligt »beskyttelsesniveau«. Det dækker over er en lang række krav til databeskyttelse og rettigheder for den registrerede borger, hvis oplysninger bliver delt. Men i den danske regerings forhandlingsoplæg er indstillingen, at »det i velbegrundede situationer skal være muligt at videregive oplysninger til tredjelande og internationale organisationer, også i de tilfælde, hvor der ikke foreligger et tilstrækkeligt beskyttelsesniveau«.
Den formulering undrer SF’s retsordfører: »Hvad dækker ’velbegrundede situationer’ over? Det må justitsministeren jo svare klart på. Man får en fornemmelse af, at det er en gummiparagraf. Vi er udfordret af, at selskaber som Google, Facebook og Microsoft kan udlevere data til forskellige instanser uden for EU, og i sidste ende ved vi ikke, om det ender hos den amerikanske sikkerhedstjeneste,« siger Karina Lorentzen Dehnhardt. Hun tilføjer, at SF næppe kan give forhandlingsmandat til regeringen, hvis ikke der tages hånd om kritikken.
Dagbladet Information ville gerne have spurgt justitsminister Mette Frederiksen om bekymringerne fra SF og Forbrugerrådet TÆNK. Det kunne imidlertid ikke lade sig gøre tirsdag på grund af »generel travlhed«, oplyser den særlige rådgiver i en mail.

