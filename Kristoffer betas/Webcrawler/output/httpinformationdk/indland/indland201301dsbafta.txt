DSB-aftale med PR-bureau skal kulegraves
Advokater skal nu undersøge, om DSB handlede forkert, da de hyrede PR-bureau til at beskæftige journalist for at forhindre ham i at skrive kritisk om selskabet


 Advokatfirmaet Bruun & Hjejle skal undersøge, om DSB handlede forkert i håndteringen af en kritisk journalist. Det oplyste administrerende direktør i DSB, Jesper Lok, mandag:
»Undersøgelsen, vi har igangsat, vil give os fuld klarhed over, hvad der er op og ned i denne sag.«
Samme firma var tidligere hyret til at undersøge sagen om DSB First. Dengang blev aben placeret hos daværende direktør Søren Eriksen, mens bestyrelsen stort set blev frikendt for ansvar.
DR-magasinet 21 Søndag fortalte søndag, at DSB havde hyret kommunikationsvirksomheden Waterfront til at beskæftige journalist Lars Abild.Abild har tidligere skrevet kritisk om DSB, men ved at sørge for, at han var beskæftiget med noget andet, slap DSB for kritiske øjne. Det blev dokumenteret i en mail fra Waterfront til DSB.
DSB-direktøren erkender dog, at den praksis ikke hører hjemme i en statslig virksomhed:
»Lad mig slå fast én gang for alle, at de i mailen beskrevne metoder ikke er forenelige med den måde, DSB driver forretning,« siger han.
DSB’s tidligere topchef Søren Eriksen bekræfter omstridt samarbejde mellem DSB og pr-bureauet Waterfront, men afviser kendskab til aftale om kritisk journalist.
Sagen har fået politikerne op af stolen og ført til voldsom kritik. Partierne er dog i første omgang tilfredse med, at der bliver igangsat en undersøgelse.
For Venstres trafikordfører, Kristian Pihl Lorentzen, er det ekstremt vigtigt, at statslige virksomheder fører en åben og ærlig kommunikation.
»Nu er det afgørende, at vi hurtigt får gennemført en uvildig undersøgelse af, hvad der er op og ned i sagen, så der kan placeres et ansvar og drages de fornødne konsekvenser,« siger han. Han kræver i lighed med Enhedslisten, at der højst må gå én måned, før undersøgelsen er klar.
Det er desuden kommet frem, at kontrakten med Waterfront ikke var det eneste våben, DSB tog i brug for at stoppe Abild. En artikel fra Dansk Journalistforbunds fagblad, Journalisten, beskrev i maj 2011, hvordan DSB havde stukket en kæp i hjulet på ham. Blandt andet med trusler om sagsanlæg.
I 2009 havde Abild fået fat i et internt dokument, som viste, at den var gal med økonomien i datterselskabet DSB First. TV Avisen hyrede ham til at lave historien, men da DR henvendte sig til DSB for at få en kommentar, blev de truet med et sagsanlæg og beskeden om, at dokumentet indeholdt forretningshemmeligheder.
Med truslen fulgte et opkald fra DSB’s daværende direktør, Søren Eriksen, til DR’s daværende generaldirektør, Kenneth Plummer.
I opkaldet fortalte Eriksen angiveligt Plummer, at Abild i virkeligheden arbejdede for DSB-konkurrenten Arriva. DR udskød historien, der først blev bragt i december 2009.
 

