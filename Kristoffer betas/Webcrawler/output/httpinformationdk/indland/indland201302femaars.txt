Sessionslogning: Fem års internetovervågning har stort set været ubrugelig
Milliarder af data registreres hvert år om alle danskeres internetkommunikation efter logningsbekendtgørelsen. Men nu viser en redegørelse fra Justitsministeriet, at internetlogningen har været stort set nytteløs på grund af systemets implementering og politiets mangelfulde it-kompetencer
Det ser ud til, at politiet ikke kan bruge den enorme mængde registrerede sessionsdata hos næsten alle større udbydere og al internetkommunikation via mobiltelefoner til noget som helst. Foto: Scanpix


 I 2012 blev der registreret 900 milliarder oplysninger om danskernes tele- og internetkommunikation, heraf anslår man, at internetlogning alene står for 90 procent. Den omfattende registrering er pålagt internetudbyderne via den såkaldte logningsbekendtgørelse, der blev indført med Terrorpakke II. Men nu viser en ny redegørelse fra Justitsministeriet, at den omfattende registrering i vidt omfang ser ud til at være ubrugelig.
I redegørelsen erkender Justitsministeriet, at der er »alvorlige praktiske problemer forbundet med anvendelsen af den sessionslogning, som internetudbyderne er forpligtede til at foretage«. En af grundene er, at implementeringen blev »gennemført på en sådan måde, at den stort set blev uanvendelig, hvilket stod klart for politiet, da man første gang ønskede at gøre brug af sessionslogning i forbindelse med efterforskningen af en straffesag,« skriver Justitsministeriet i redegørelsen.
I praksis ser det ud til at betyde, at politiet ikke kan bruge de registrerede sessionsdata hos næsten alle større udbydere – med undtagelse af TDC – og al internetkommunikation via mobiltelefoner til noget som helst. Logningsudstyret kostede ifølge teleindustrien 200 millioner kroner at etablere og derudover 50 millioner årligt.
Direktør i Teleindustrien Jakob Willer opfatter det som en klar indrømmelse fra Justitsministeriets side: »Justitsministeriet og politiet erkender meget klart selv, at internetlogning er fuldstændig ubrugelig for dem,« siger han.
Ifølge redegørelsen er det dog ikke kun ved implementeringen, at problemet er opstået. Den »begrænsede anvendelse« af internettrafikdata skyldes ud over implementeringen hos udbyderen »det teknologiske modenhedsniveau i dansk politi«.
Internetlogningerne håndteres i it-systemet RAVEN, som politiet købte, lige efter logningsbekendtgørelsen trådte i kraft i 2007. Men på grund af problemer med at få udbyderne til at levere i et fælles dataformat måtte systemet først igennem en treårig ombygning, og da det endeligt var færdigt i 2010, »viste det sig dog hurtigt, at systemet ikke kunne understøtte de efterforsknings- og styringsmæssige visioner, der oprindeligt lå bag logningsbekendtgørelsen,« som ministeriet formulerer det.
Niels Bertelsen, der er formand for it-fagforeningen PROSA, undrer sig:
»På trods af at man har haft logningsmulighederne i så mange år, er det stadig ikke muligt for dem hverken at forstå det eller bruge det. Det kan man da undre sig over,« siger han.
Kun tre sager
I Justitsministeriets redegørelse er det på trods af problemerne lykkedes at finde tre konkrete sager siden 2007, hvor nogle af de milliarder af registrerede oplysninger har været brugt. Det drejer sig om sager om databedrageri, røverier og netbank-indbrud og har altså ikke meget med den terror, som bekendtgørelsen blev indført for at bekæmpe, at gøre. Ifølge internettænketanken Bitbureauet er det dog en misvisende opgørelse, da kun det sidste tilfælde rent faktisk handler om sessionslogning.
»Politiet har reelt kun kunnet fremvise en enkelt sag, hvor man har gjort brug af sessionslogningen. Det er absurd, når sessionslogningen udgør 90 pct. af registreringerne foretaget efter bekendtgørelsen,« siger Christian Panton fra Bitbureauet.
»Overimplementeringen af logningsdirektivet i form af sessionslogning er altså nyttesløs, og samtidig en uproportional stor indgriben i privatlivet, da man jo skal gemme oplysninger om alle websites, danske internetbrugere besøger. Da det heller ikke kræves af EU, bør man
afskaffe kravet om sessionslogning hurtigst muligt,« siger han.
Ministeriet ønsker udskydelse
Selv om redegørelsen fra Justitsministeriet ifølge kritikerne bekræfter, at internetlogningen er nyttesløs, så har ministeriet netop fremsat et lovforslag, der skal udskyde en planlagt revision af de danske logningsregler i yderligere to år.
»EU forventes i løbet af 2013, evt. 2014, at fremsætte forslag til en revision af EU-reglerne om logning, som med stor sandsynlighed vil nødvendiggøre tilpasning af de danske logningsregler. Derfor finder regeringen, at revisionen af de danske logningsregler bør afvente revisionen af direktivet,« udtaler Morten Bødskov i et skriftligt svar til Information.
I det skriftlige svar argumenterer ministeren videre for, at de loggede oplysninger har haft »væsentlig betydning for efterforskning og retsforfølgning af alvorlige forbrydelser, uanset at der har været og fortsat er visse tekniske udfordringer med hensyn til logning og brug af oplysninger om internetkommunikation«.
En konklusion, som Niels Bertelsen ikke kan følge:
»Han har ikke belæg for at sige det. Der er ikke noget, der indikerer, at de har brugt internetsessioner til noget. Det er en gentagelse af en påstand, som politiet og efterretningstjenesten har haft hele tiden. Uden at det på nogen måde er dokumenteret i redegørelsen,« siger han, mens Jakob Willer kalder det »komplet uforståeligt«, at man vil udskyde revisionen.
Vælger Folketinget at følge ministeriets indstilling og udskyde revisionen, vil det være fjerde gang, der sker, og samtidig i strid med en beslutning fra et flertal i Retsudvalget bestående af V, DF, LA og Ø, der sidste år afviste, at revisionen skulle udskydes yderligere:
»Vi har behov for selvstændigt at evaluere bekendtgørelsen. Ministeriet lægger hele tiden op til, at vi skal afvente, hvad der sker i EU og så tage stilling til det. Men det her drejer sig om indgreb i helt grundlæggende frihedsrettigheder, så vi bliver nødt til at have en selvstændig diskussion i det danske folketing,« siger Pernille Skipper, retsordfører i Enhedslisten.
 

