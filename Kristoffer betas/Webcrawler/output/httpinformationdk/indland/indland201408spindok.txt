Spindoktor går til landsretten med sag om langvarig sigtelse
Københavns Byret afviste i går at fastsætte en frist for, om der skal rejses tiltale mod forhenværende spindoktor Peter Arnfeldt, der i næsten to år har været sigtet i forbindelse med den såkaldte skattesag. Han går derfor til landsretten med sagen
Sigtelsen mod den tidligere spindoktor for daværende skatteminister Troels Lund Poulsen (V), Peter Arnfeldt, bliver opretholdt. Det afgjorde Københavns Byret i går.


 Københavns Byret afviste i går at fastlægge en tremånedersfrist for, om der skal rejses tiltale mod tidligere spindoktor Peter Arnfeldt, der er sigtet i relation til den såkaldte skattesag.
Byretten fandt ikke, at der forelå en ‘særlig grund’ til at fastlægge en sådan frist og lagde blandt andet »betydelig vægt på sagens samfundsmæssige betydning, som har ført til nedsættelse af Skattesagskommissionen,« som der står i rettens kendelse.
Peter Arnfeldt, der er tidligere spindoktor for forhenværende skatteminister Troels Lund Poulsen (V), er og har siden september 2012 været sigtet af Københavns Politi for forsøg på og videregivelse af fortrolige skatteoplysninger om Helle Thorning-Schmidt (S) og hendes ægtefælle Stephen Kinnock til tabloidaviserne BT og Ekstra Bladet.
Peter Arnfeldt har gentagne gange afvist begge forhold og ifølge Arnfeldts advokat, Henrik Stagetorn, har politiet siden efteråret 2011 ikke foretaget efterforskningsskridt. Det har ifølge Henrik Stagetorn været »særdeles skadeligt« for Peter Arnfeldts professionelle virke, som nu arbejder som selvstændig rådgiver.
Derfor bad Henrik Stagetorn under et forudgående retsmøde Københavns Byret om at pålægge anklagemyndigheden at træffe en afgørelse om, hvorvidt der skulle rejses tiltale inden for tre måneder.
Således benyttede Peter Arnfeldt og hans advokat sig af en bestemmelse i retsplejeloven, der giver mulighed for at indbringe en sag for retten, hvis der ikke er sket yderligere i sagen efter halvandet år efter sigtelsen.
Men byretten afviste altså at fastsætte en sådan frist på tre måneder, og derfor kærer Peter Arnfeldt nu sagen til Østre Landsret.
»Jeg vil gerne have afgjort, hvorvidt det kan være rigtigt, at man kan være uskyldig sigtet i omkring to år, uden at politiet foretager sig noget som helst i sagen – ingen efterforskning eller nogen fremdrift overhovedet‚« siger Peter Arnfeldt til Ritzau.
‘Pure frikendt’
Da Skattesagskommissionen blev nedsat i marts 2012, opstod der med sigtelsen mod Peter Arnfeldt i september to forløb om lækagen af skatteoplysningerne, hvor den tidligere spindoktor er involveret i begge spor.
Anklagemyndigheden ved advokaturchef Dorit Borgaard afventer således den beretning, som Skattesagskommissionen barsler med til september i år.
»Det gav ligesom ingen mening, at to forskellige instanser skulle afhøre nøjagtig de samme personer. Og da kommissionen i modsætning til politiet kunne afhøre de pågældende under vidneansvar i kommissionen, så valgte vi at stille vores afhøringer i bero,« sagde advokaturchef Dorit Borgaard til det forudgående retsmøde i Københavns Byret.
Skattesagskommissionen har allerede udsendt foreløbige udkast til såkaldte bevis- og ansvarsvurderinger til høring hos de involverede. Peter Arnfeldt må ikke direkte offentliggøre udkastet, men har sagt til flere medier, at han ifølge de foreløbige udkast er ‘pure frikendt’.
De to forhold, som Peter Arnfeldt er sigtet for af Københavns Politi, er enslydende og begge under skærpede omstændigheder. Det ene forhold omhandler, at han under sit arbejde som spindoktor for daværende skatteminister Troels Lund Poulsen skulle have lækket fortrolige skatteoplysninger til tabloidavisen BT om Helle Thorning-Schmidt og hendes mand Stephen Kinnock. Det andet forhold omfatter at have videregivet eller forsøgt at videregive selvsamme fortrolige skatteoplysninger til Ekstra Bladet.
Spindoktoren blev sigtet kort efter, at journalist Jan Kjærgaard fra Ekstra Bladet blev afhørt i Skattesagskommissionen, som netop har som et af sine mål at redegøre for, i hvilket omfang der blev lækket skatteoplysningerne om parret til BT.
Journalisten fra Ekstra Bladet, der ikke længere er ansat hos avisen, havde i december 2011 hævdet i avisen, at han havde forhandlet med Peter Arnfeldt om, at spindoktoren skulle lække skatteoplysningerne til avisen.

