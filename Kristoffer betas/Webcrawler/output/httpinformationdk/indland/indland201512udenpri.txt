Det er ikke uden pris at være selektiv
Storbritannien fik trods advarsler lov til at fravælge 130 EU-regler på politi- og retsområdet i 2014 og derefter indmelde sig i 35 igen. Men processen var ikke ligetil, og prisen kan blive mindre indflydelse, påpeger iagttager


 Når Danmark i dag går til stemmeurnerne, er ét af de to tilbud på menuen at erstatte det nuværende retsforbehold med en tilvalgsordning, som den Storbritannien og Irland har.
Briterne valgte i 2013 at benytte sig af en undtagelse i Lissabon-traktaten, den daværende Labour-regering havde fået indskrevet, der betød, at landet inden 1. december 2014 kunne melde sig ud af hele området for retlige og indre anliggender.
Trods advarsler om, at udmeldelse ville udgøre en fare for nationens sikkerhed, idet der ikke var nogen garanti for, at de øvrige medlemslande ville tillade efterfølgende tilvalg af udvalgte regler, lykkes det den konservativledede regering at forhandle en aftale på plads.
»Mange kritikere sagde, at EU-Kommissionen og andre medlemslande ville blokere for, at vi tilvalgte 35 regler, eller ville tvinge os til at melde os ind i et større antal, end vi ønskede. Men de tog fejl: Vores forhandling var en succes,« skrev den britiske indenrigsminister, Theresa May, i en kommentar i The Daily Telegraph i november 2014 forud for afstemningen i Underhuset om genindmeldelsen i de 35 regler.
»Vores ledende princip var og forbliver, at hvor der ikke er et klart behov for en europæisk lov, bør der ikke være en europæisk lov. Men hvor der er behov for at samarbejde med andre medlemsstater om at bekæmpe kriminalitet, forhindre terrorisme og beskytte offentligheden, vil vi samarbejde,« tilføjede hun med henvisning til, at hovedårsagen til den britiske modstand var, at Den Europæiske Unions Domstols (ECJ) domstolskontrol fra 1. december 2014 også ville gælde for politi- og retsområdet.
Tæt på sammenbrud
Forhandlingerne mellem Storbritannien og de øvrige medlemslande var dog langtfra ligetil, fortæller Camino Mortera-Martinez fra tænketanken Centre for European Reform. Og hun er ikke sikker på, at det er rigtigt, at briterne ikke blev tvunget til at melde sig ind i mere, end de som udgangspunkt ønskede.
»Jeg tror kun, de ville være tiltrådt Europol og Eurojust, hvis de havde fået lov,« siger Mortera-Martinez til Information.
Hun peger på, at langtfra alle EU-lande var enige i, at briterne skulle have lov til at »foretage selektivt valg« mellem reglerne på området.
»Problemet for Storbritannien var, at Spanien sagde nej til områder, briterne ønskede undtagelser fra. Spaniens argument var, at direktiverne hænger sammen, så hvis man vil være med i Europol, må man også være med i f.eks. direktivet, der omhandler Europols budget. På et tidspunkt så det ud til, at Spanien ville blokere for det hele,« fortæller hun.
Stephen Booth, meddirektør for den EU-kritiske tænketank Open Europe, mener, at den konservative regering »og de fleste briter ville have foretrukket at fortsætte samarbejdet, men uden EU-Domstolens« indblanding. I en tidligere rapport anbefalede tænketanken derfor den britiske regering at »forhandle en ny ordning på plads (en variant af Danmarks position), hvor Storbritannien kan samarbejde med de andre EU-medlemsstater på kriminalitets- og politiområdet, men hvor dette kunne gøres uden for EU’s juridiske rammer og derfor uden for ECJ’s myndighed«.
Om de øvrige lande ville være gået med til sådan en ordning, nu hvor de selv er bundet af domstolen, er dog uvis, erkender han – særligt i lyset af at der var lande, der ikke mente, at Storbritannien skulle have lov til at vælge mellem de 130 regler, selv om landet ville være bundet af ECJ på de områder, det tilvalgte.
»Der var forhandlinger, hvor andre lande vil have argumenteret for, at hvis man er med i et område, må man også være med i et andet,« siger Booth, men mener, at det er svært at vide, om briterne måtte sluge mere, end de ønskede.
Skulle landet fremover ønske at tiltræde yderligere områder, tror han dog ikke, at det ville blive svært.
»Jeg tror, at dynamikken har ændret sig. Det var mere problematisk, da alle 130 regler blev diskuteret, men hvis briterne ønsker at tiltræde flere nu, er jeg sikker på, at de ville få lov,« siger Stephen Booth.
Han mener ikke, at det vil skabe problemer, hvis Danmark skulle ønske en lignende tilvalgsordning, så længe det er opmærksom på, at nogle regler hænger sammen med andre.
Er det, det Danmark vil?
Mortera-Martinez tror også, at Danmark vil få lettere ved at forhandle en aftale på plads med de øvrige EU-lande, fordi det ikke som Storbritannien har irriteret kollegerne. Men – understreger hun – krav om særordninger er risikable og ikke nødvendigvis gratis.
»Storbritannien irriterer alle i øjeblikket,« siger Mortera-Martinez. »Danmark bør overveje, om det virkelig ønsker at blive som Storbritannien.«
For selv om briterne har fået den ordning, den konservative regering ønskede, er hun er ikke i tvivl om, at der er en pris.
»Storbritannien mister indflydelse – og ikke kun på området for retlige og indre anliggender – men generelt som resultat af den måde, landet har ageret på i de seneste år,« siger hun, men mener dog ikke, at det vil få alvorlige følger for landets sikkerhed, at det står uden for omkring 100 regler. Udtrædelsen var nemlig mere politisk, end det var et reelt forsøg på at bringe magtbeføjelser tilbage til London, sådan som den britiske regering har lovet sine EU-kritiske medlemmer, vurderer hun.
»Den britiske regering besluttede, at det ville være politisk godt for den at træde ud af samarbejdet, men mange af de regler, den ikke gentiltrådte, var alligevel ved at udløbe, var blevet irrelevante eller skulle opdateres,« tilføjer hun.
Imidlertid er det ikke kun Storbritannien, men hele EU, der risikerer at stå svagere, hvis irriterede medlemslande straffer briterne for dets halvhjertede deltagelse i området.
»Storbritannien er stadig med i de vigtigste områder, men hvis landet mister indflydelse – og det tror jeg, at det vil – så er det meget trist, for det har en masse erfaring inden for f.eks. antiterrorbekæmpelse, som der er god brug for i Bruxelles,« siger hun.

