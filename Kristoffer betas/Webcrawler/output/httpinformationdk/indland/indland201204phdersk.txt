Alt for mange ph.d.er har skadet kvaliteten
De store ph.d.-optag har sænket niveauet markant for, hvem der kan få en ph.d.-grad. På nogle fag er det helt ned til hver tredje kandidat, der får et ph.d.-stipendiat, og det er gået ud over kvaliteten, lyder kritikken fra flere ph.d.-vejledere
Der optages for mange ph.d.er, hvilket sænker det generelle niveau, advarer en række vejledere. Her dyster ph.d.-studerende om titlen som årets formidlingstalent ved  Forsker Grand Prix 2010.


 De seneste års massive ph.d.-satsning skulle sparke de klogeste danske hoveder op i den internationale forskningsklasse. Men med de store optag er der samtidig sket en udtynding af, hvad det vil sige at være ph.d., lyder kritikken. Fra at være en elitær forskeruddannelse, er ph.d.en i dag blevet en pølsefabrik med meget store niveauforskelle, siger professor i genetik Eske Willerslev, Københavns Universitet, der selv er ph.d.-vejleder.
»Man skal hente så mange ph.d.er ind, så vi i dag ser folk få en ph.d., som i virkeligheden ikke egnede sig til det. På den måde er kvaliteten af ph.d.erne blevet dårligere, gennemsnitligt set,« siger Eske Willerslev, der er dommer i Informations ph.d.-cup.
Det samme siger lektor og ph.d. i astrofysik Anja C. Andersen fra Københavns Universitet, ligeledes ph.d.-vejleder og dommer i Informations ph.d.-cup. Rent statistisk kan det ikke være anderledes, når man ikke længere kan nøjes med at optage de allerbedste kandidater, siger hun.
»Tidligere lå de fleste ph.d.er i topen af skalaen. Men vi må indstille os på, at vi vil uddanne flere middelmådige ph.d.er, fordi det materiale, vi har at arbejde med, ikke er det samme,« siger Anja C. Andersen.
Før var der mange talentfulde kandidater, som ikke kunne få en ph.d., og derfor var det rigtigt set af politikerne, at der var brug for mange flere ph.d.-stipendiater, siger Eske Willerslev.
»Men man er gået fra den ene ekstrem med meget få stipendier til et niveau, hvor vi nærmest svømmer rundt i ph.d.er,« siger Eske Willerslev.
Ingen følger op
Masseindskrivningens betydning for kvaliteten har været en bekymring fra begyndelsen, da Folketinget besluttede at øge optaget af ph.d.-studerende.
Men ifølge Rigsrevisionen forholdt Videnskabsministeriet sig ikke til, hvordan rekrutteringsgrundlaget ville se ud, da Folketinget med globaliseringspuljen skruede op for ph.d.-indsatsen med yderligere 700 ph.d.-studerende om året.På hovedområderne naturvidenskab, sundhedsvidenskab og teknisk videnskab optages der nu så mange ph.d.-studerende, at mere end hver fjerde almindelige universitetskandidat får en ph.d.-grad. Det må være omkring smertepunktet for, om man får studerende ind med den nødvendige kvalitet, siger formand for Forskningspolitisk Råd, Claus Hviid Christensen. Men reelt kan ingen svare på, om kvaliteten er faldet, for det er ikke noget, man måler på.
»Det er ret bemærkelsesværdigt, at vi har så stor en økonomisk satsning, men at man ikke har valgt at følge systematisk op på, hvor gode de ph.d.er, der kommer ud, er,« siger Claus Hviid Christensen, der til daglig har en chefstilling i Dong Energy.
Til gengæld har universiteterne oprettet ph.d.-skoler, der har til opgave at få flest muligt ph.d.-studerende godt igennem uddannelsen. Og her oplever man ikke, at kvaliteten generelt er faldet. Frafaldsprocenten er ikke væsentlig større, og man gør, hvad man kan for at screene ansøgerne, så det kun er de egnede, der kommer ind, siger professor Lise Arleth, der er ph.d.-skoleleder for det tidligere LIFE-fakultet på Københavns Universitet.
»Der er selvfølgelig en forskel på dengang, hvor man skulle rekruttere fem-ti pct. af en årgang og til nu, hvor vi skal rekruttere 33 pct. Der er man lidt mere eventyrlysten med, hvem man rekrutterer,« siger Lise Arleth.
Dengang hun selv lavede ph.d.-projekt, krævede det et karaktergennemsnit på kandidatuddannelsen på mere end 10,5 for at få et ph.d.-stipendiat. Og nu er det normalt at tage folk ind med mere end 9 i gennemsnit.
»Men selv med de skrappe karakterkrav viste det sig, at nogle slap igennem, fordi de havde været gode til at læse bøger og svare på spørgsmål til eksamen, men at de performede dårligt, når de begyndte på ph.d.-projektet,« siger Lise Arleth, der ikke har indtryk af, at der er kommet relativt flere uegnede ph.d.-studerende.
Alle består
På det sundhedsvidenskabelige fakultet på Syddansk Universitet holder ph.d.-skoleleder og professor Hans Jørn Kolmos også et vågent øje med kvaliteten. Andre steder er det op til lokale ph.d.-udvalg at udvælge ansøgere, men her sender man ansøgningerne uden for Syddansk Universitet for at få en ekstern vurdering.
»Det ser vi en værdi i, for hvis det er de samme mennesker i et stående udvalg, der skal lave arbejdet i den omgang, så tror jeg, man har svært ved at komme i dybden med det. Men det er ikke for at sige noget dårligt om andre fakulteters måder at indskrive folk, for det kan man gøre på mange forskellige måder,« siger Hans Jørn Kolmos.
På samme måde bliver alle landets ph.d.-afhandlinger enten godkendt eller afvist af et bedømmelsesudvalg, der typisk består af to eksterne medlemmer og et lokalt medlem fra institutionen. I praksis sker det nærmest aldrig, at en studerende forsvarer sin afhandling uden at få sin ph.d.-grad. Derfor kunne det være en idé, at lade bedømmelsesudvalg give en absolut kvalitetsbedømmelse af afhandlingen, foreslår Claus Hviid Christiansen fra Forskningspolitisk Råd.
»Om fem år ville vi så på et oplyst grundlag kunne justere uddannelsen. Og det ville ikke være den store bureaukratiske øvelse, for det er bare at bede bedømmelsesudvalget sætte kryds i en boks mere,« siger Claus Hviid Christensen, der ikke forestiller sig en karakter, men måske en opdeling i ’internationalt niveau’, ’nationalt niveau’ og ’under nationalt niveau’.
Den model tror ph.d.-skoleleder Lise Arleth dog ikke på, for det er ikke noget, man gør i andre lande, og derfor ville man alligevel kunne ikke sammenligne på tværs af grænserne.
»Det ville være fint, hvis man på en nem måde kunne bedømme kvaliteten af ph.d.erne, men jeg har svært ved at se en god måde at gøre det på,« siver Lise Arleth.

