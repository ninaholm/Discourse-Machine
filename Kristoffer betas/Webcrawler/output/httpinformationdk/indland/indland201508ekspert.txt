Eksperter: Gør det enkelt for forskerne
Dansk forskning lever og har det godt. Årsagen er en god balance mellem frie forskningsmidler og konkurrenceudsatte midler, mener forskningseksperter. De råder regeringen til at holde niveauet og lette på de bureaukratiske krav til ansøgninger om forskningsmidler. Regeringen lægger op til at satse mere på konkurrenceudsatte midler, men DF er imod


 Danske forskere skriver artikler, samarbejder internationalt, citeres og uddanner ph.d.’er som aldrig før. Det gør ifølge formand for Forsknings- og Innovationspolitisk Råd, Jens Oddershede, at Danmark forskningskvalitet er i top 3 i verden.
»Det er en enestående position, som skyldes, at der er en god balance mellem penge til fri forskning og mere strategisk forskning. Der skal være penge til begge dele, når balancen bliver skævvredet, så man enten bruger for stor en del af pengene på basismidler eller på konkurrenceudsatte midler, som vi har gjort tidligere, så klarer man sig ikke så godt,« siger Jens Oddershede.
Historisk set er midlerne til fri forskning (basismidler), der går direkte fra staten til universiteterne, faldet.
Især under den tidligere VK-regering blev andelen af konkurrenceudsatte midler øget, så den udgjorde en større procentdel end basismidlerne, forklarer Jens Oddershede.
Lige nu er balancen 55 procent i basismidler og 45 procent konkurrenceudsatte midler. Og det er ifølge Thomas Bjørnholm, der er prorektor for forskning og innovation på Københavns Universitet, smertegrænsen, som Information skrev i går.
De eksterne forskningsmidler fra private og offentlige fonde og råd er nemlig forbundet med ekstra udgifter for universiteterne til for eksempel administration og husleje, som gør, at forskerne skal ud og søge endnu flere penge, hvis de skal have det samme at forske for.
Skyldes god balance
Også formand for Carlsbergfondet og næstformand i Innovationsfonden Flemming Besenbacher mener, at den gode udvikling i dansk forskning skyldes balancen mellem basismidler og konkurrenceudsatte midler.
»Man kan altid diskutere, hvordan balancen skal være, men politikerne må i hvert fald ikke skære mere ned på basismidlerne. Det ulykkelige ved de konkurrenceudsatte midler er, at der er en meget lav succesrate. Både i Innovationsfonden og Carlsbergfondet ser vi rigtig mange forskere, der bruger tid på at søge om midler, som ikke har en chance, og det giver for meget spildtid,« siger Flemming Besenbacher.
Universiteterne burde ifølge Flemming Besenbacher, der også er professor i fysik, sætte sig ned og vurdere, hvem der har en rimelig chance, så forskerne ikke skal bruge tid på at skrive ansøgninger om forskningspenge uden grund, men politikerne må også tage ansvar i forhold til den megen spildtid, der er forbundet med at søge om forskningsmidler.
»Hvis man satte Finansministeriet til at regne på, hvor meget spildtid, der er forbundet med at søge for eksempel EU-midler og andre fonde, så ville advarselslamperne blinke. Giv de bedste unge en forskningsbevilling, så de selv kan bygge noget op, ellers får mange af dem ikke den selvstændighed, der skal til, fordi de i årevis går og er afhængige af ældre forskere,« siger Flemming Besenbacher.
Et andet problem er de mange dokumentationskrav, der er knyttet til de statslige forskningsmidler:
»Forskernes tid skal bruges på forskning og undervisning og ikke på administration og møder, så politikerne må lære at have tillid til folk og gøre det enkelt,« siger Flemming Besenbacher.
Hold niveauet for basismidler
Forsknings- og uddannelsesminister Esben Lunde Larsen har ikke ønsket at svare på, hvordan regeringen mener, balancen mellem frie forskningsmidler og konkurrenceudsatte midler skal være.
I regeringsgrundlaget lægges der dog op til, at universiteterne skal finansieres af endnu flere eksterne midler. Men det ønsker DF ikke, siger forskningsordfører Jens Henrik Thulesen Dahl.
»Vores udgangspunkt er, at der ikke må skrues ned for basismidlerne. Den balance, der er nu, er fornuftig, og vi skal passe på med, at der går for meget konkurrence i den, da det går ud over det lange seje træk i grundforskningen og risikerer også at betyde et større spild af ressourcer, fordi forskerne skal bruge mere tid på at søge om forskningsmidler,« siger Jens Henrik Thulesen Dahl.
Han er enig i, at det skal være nemmere at søge om forskningsmidler – især for yngre forskere.
»Det giver ingen mening, at der er forskellige regler, kriterier, når man søger offentlige forskningsråd. Især når det gælder mindre beløb burde det ikke være så besværligt, så der må vi skabe en større ensartethed,« siger Jens Henrik Thuelsen Dahl, der vil presse på for, at universiteternes mulighed for at få selveje kan frigøre nogle flere midler blandt andet til at satse på unge talenter i forskningen.

