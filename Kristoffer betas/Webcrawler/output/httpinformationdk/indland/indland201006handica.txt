'Handicappede er blevet de nye indvandrere'
Borgmestre drømmer om at kunne tvangsmedicinere psykisk syge, og Kommunernes Landsforening taler åbent om, hvor dyre handicappede borgere er. Det er blevet acceptabelt at tale nedsættende om sårbare mennesker, lyder det vredt fra flere organisationer


 Handicappede bliver i stigende grad omtalt som en tung samfundsøkonomisk byrde. Det får nu flere organisationer til at protestere mod en retorik, de finder helt uacceptabelt.
»Der er sket et skred i måden, vi taler om handicappede på. Det minder om det skred, der er sket i retorikken om flygtninge- og indvandrere,« siger formand for Socialpædagogernes Landsforbund, Kirsten Nissen.
Hun peger på, at man siden 1980 og frem har forbedret forholdene for de handicappede og de pædagoger, der skal drage omsorg for dem. Nu går det den helt forkerte vej:
»Der ikke tale om en udvikling men en afspecialisering af området,« siger Kirsten Nissen. Kommunernes Landsforenings formand, Jan Trøjborg (S), satte det omkostningsfulde specialområde til debat ved de netop overståede økonomiforhandlinger med regeringen – omkostningerne måtte ned, mente KL-formanden, hvis forgænger Erik Fabrin tidligere har omtalt specialområdet som »en gøgeunge«, der æder sig ind på normal­området. 
Og det er en helt uacceptabelt, mener Kirsten Nissen. »Man er i færd med at nedgøre et område, så det bliver legitimt ikke at overholde loven. Men folk har ret til de tilbud, der kompenserer for deres handicap og gør dem i stand til at leve så normalt som muligt,« siger hun.
Tag-dig-sammen-logik
Søren Langager, lektor ved Institut for Pædagogik ved Danmarks Pædagogiske Universitetsskole, betoner, at udgifterne på området vitterligt er eksploderet. 
I sidste uge viste en undersøgelse betalt af Socialministeriet, at 171 voksne, der bor på specialinstitutioner, koster samfundet en halv mia. kr. årligt. Det fik Ikast-Brandes borgmester til at bakke sin borgmesterkollega fra Kalundborg op: Tiden er inde til at drøfte medicinering eller andre former for tvangsmidler. 
Det blev dog afvist af KL. Men ifølge Søren Langager er det politisk pres på at få udgifterne ned – enten ved at tænke mere i medicinske løsninger til eksempelvis voksne med ADD – en variant af ADHD – eller ved at udskibe enkeltpersoner fra de dyre institutionspladser til eget hjem mærkbart.
»Der hersker en bølge af tag-dig-sammen-logik, hvor man går i retning af at ... selvansvarliggøre disse mennesker frem for at se dem som et samfunds-omsorgsansvar,« siger han.
Søren Langager betoner endvidere, at KL i sine principper for økonomisk styring påpeger, at sags­behandlere ikke skal tage en diagnose for en diagnose.
»Sagsbehandlerne må ikke tænke i automatiserede ydelser, men skal overveje mulighederne for at gøre tilbud til den enkelte billigere. På den måde indfører man en mistænkeliggørelse i forhold til nogle af de sårbare, og det er dybt problematisk,« siger han.
21 pct. af budgettet
Det såkaldte specialiserede socialområde koster hvad der svarer til hele folkeskolen eller hele ældreplejen i Danmark. 21 procent af kommunernes økonomi går til dette område, hvilket har fået KL til at ønske en afgrænsning af loven.
»Det ser ud til, at man i sin tid lavede loven, så den skulle passe til de svageste handicappede. Men nu kræver en masse andre grupper, der ikke er så svage, at blive behandlet efter samme regler,« lød det fra Jan Trøjborg i et debatindlæg Jyllands-Posten for nylig.
Indlægget blev postet som en afvisning af et angreb fra direktør for Muskelsvindfonden, Henrik Ib Jørgensen, der havde beskyldt Trøjborg for at udstille mennesker med handicap som »krævende nassere, der konsekvent kræver det mest luksuriøse, markedet tilbyder«.
Ligesom Kirsten Nissen oplever Henrik Ib Jørgensen, at retorikken omkring de handicappede er udtryk for politikernes ringe menneskesyn.
»I jagten på gode meningsmålinger og forsidebaskere bevæger I jer tydeligvis mod et menneskesyn, der betragter mennesker med handicap som en byrde og ikke en potentiel ressource. Det er reelt diskriminerende,« skriver Muskelsvind-direktøren på foreningens hjemmeside.
Samme holdning har den tidligere Venstre- sundhedsminister Esther Larsen, som i dag er formand for Det Centrale Handicapråd (DCH). Hun opfatter retorikken som ganske skadelig.
»Jeg må råbe vagt i gevær, når kommunerne lægger dette snit over for en række borgere, som har behov for hjælp. Mens andres kontakt til de kommunale ydelser begrænser sig til få, ganske vist vigtige dele af tilværelsen, er hele disse menneskers liv ofte lagt i hænderne på andre. Men desværre må jeg notere mig, at man skelner på denne måde i kommunerne, og at retorikken er blevet tiltagende hård,« siger hun.
Aktuelt dilemma
Lige som organisationsfolkene aner Søren Langager en tendens til, at man i debatten og medierne fremstiller de handicappede – fysisk eller psykisk – som dyre borgere.
»Vi har i gennem årene haft en debat om kemiske håndjern, hvor man tog afstand fra tvangsmedicinering. Det blev tidligere anset som lappeløsning på problemer af sociale og psykisk karakter – nu anses medicin for en god løsning på et forfærdeligt problem,« siger Søren Langager.
Ifølge lektoren er krumtappen i debatten, hvorvidt sagsbehandlerne er robuste nok til at lave god sagsbehandling og ikke lader sig underlægge slet skjulte politisk pålæg.
»Det er et aktuelt dilemma,« siger Søren Langager.

