Dåsepant: 19 øre skiller VK og regeringen

Miljøminister Kirsten Brosbøl (S) forhandlede i går en aftale om dåsepant på plads med den tyske delstat Slesvig-Holsten.


 Der er ikke noget, der er så småt, at der ikke kan gå valgkamp i det. I går var det en ekstraregning på 19 øre til danske forbrugere, som fik V og K til at tordne mod regeringen.
De 19 øre er den merpris, der vil ramme tyske dåseøl og -sodavand som konsekvens af den aftale, miljøminister Kirsten Brosbøl (S) har forhandlet på plads med den tyske delstat Slesvig-Holsten. Aftalen reparerer på det problem, at der ikke har været pant på dåser købt i de tyske grænsehandelsbutikker, og derfor er alt for mange af dem endt i den danske natur. Nu er man blevet enige om at lægge pant på dåserne og samtidig fra 2018 gøre det muligt at aflevere de tyske dåser i det danske retursystem.
»Det ligner den aftale, som vi har håbet på, og som vi selv har arbejdet for i godt 20 år,« siger Christian Poll, miljøpolitisk medarbejder i Danmarks Naturfredningsforening.
»Det vil betyde meget for den natur, som vi ser, når vi er ude for at lave affaldsindsamling år efter år. Der finder vi tusindvis af dåser og flasker, og de er stort set alle uden pant, så det er dem, folk har hentet syd for grænsen, og som de ikke ser nogen værdi i.«
Også Dansk Erhverv roser aftalen, fordi den fjerner noget af den konkurrencefordel, grænsebutikkerne har haft på bekostning af danske forhandlere.
Der er altså bare dette ene alvorlige problem ved aftalen: De 19 øre pr. dåse. Synes Venstre og Konservative.
»Der er en momsforskel, fordi vi i Danmark ikke kan opkræve moms i Tyskland. Det præcise beløb er 19 øre,« forklarede skatteminister Benny Engelbrecht (S) i går.
Det er noget makværk og dybt uretfærdigt, siger Mike Legarth (K) til Ritzau.
»Der skal være den samme afgift i Danmark og i Tyskland, sådan at det ikke kan betale sig at købe varerne i Tyskland. Nu giver vi altså en merpris på 19 øre, så det bliver åbenlyst dyrere at være dansk forbruger,« siger den konservative politiker.
Også Hans Christian Schmidt (V) skælder ud:
»Vi er vant til, at det, man betaler i pant, får man tilbage igen. Nu siger man så til forbrugerne, at de skal betale en krone og 19 øre, men at de godt nok kun får én krone igen, når de afleverer dåsen. Det er synd, for det ødelægger det system, som vi har lært er et godt system.«
Trods oppositionspartiernes modstand vil pantaftalen blive godkendt, idet SF og Enhedslisten bakker regeringen op.

