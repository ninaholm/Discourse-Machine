Ny kritik af skrappe dagpengeregler
Ledige, der har fundet arbejde, skal fortsat søge fire job om ugen, hvis de vil være sikre på ikke at miste dagpengeretten. Vanvittigt, siger Socialdemokraterne, mens beskæftigelses-minister Claus Hjort Frederiksen (V) forsvarer reglerne


 Tillykke med dit nye job - du skal fortsat sende fire ansøgninger hver uge.
Sådan lyder beskeden til mange dagpengemodtagere, der endelig har udsigt til en fast månedsløn efter at have brugt krudt på at skrive ansøgninger og gå til jobsamtaler. 
Hvis man som ledig vil være sikker på at opfylde reglerne om at stå til rådighed for arbejdsmarkedet, skal man nemlig søge mindst fire job om ugen og stå klar til at deltage kompetenceafklaringskurser. 
"Der sker ikke nogen nedtrapning af rådighedsforpligtelsen i den sidste del af en ledighedsperiode, for der kan jo fortsat være arbejdsgivere, som gerne vil gøre brug af arbejdskraften," siger Ole Kristjansen, fuldmægtig i Arbejdsdirektoratet. De samme regler gælder for gravide ledige, oplyser han.
Latterligt og patetisk
De skrappe regler møder hård kritik fra Socialdemokraternes arbejdsmarkedsordfører, Thomas Adelskov.
"Det lyder helt vanvittigt. Man risikerer jo at miste sit forsørgelsesgrundlag, hvis dagpengene ryger, og det bringer en del mennesker i paniklignende situationer med de mange forskellige udmeldinger, der kommer for tiden," siger han.
Thomas Adelskov understreger, at der er god grund til at stille høje krav om, at man skal være aktivt jobsøgende. 
"Men vi er nået meget længere end rimelige krav. Det nærmer sig det latterlige og patetiske, når man på den måde jager de ledige," siger han.
Beskæftigelsesminister Claus Hjort Frederiksen (V) har en vis sympati for den arbejdsløse, der fortsat skal bruge tiden på at søge arbejde, selvom der er skrevet under på ansættelseskontrakten. 
"Jeg kan godt forstå, at de synes det er urimeligt, at de stadig skal skrive ansøgninger, hvis de har fået arbejde. Men vi har et system, hvor forudsætningen for at få dagpenge er, at man skal stå til rådighed for arbejdsmarkedet," siger han
Ministeren peger dog på, at man skal højde for, hvor lang tid, der er til jobbet starter.
"Hvis man skal begynde på et job 1. juli, er det en lang periode, man skal stå til rådighed, og man må jo ikke holde ferie på dagpenge. Men hvis man skal tiltræde et job på mandag, så håber jeg, at A-kassernes vil udvise konduite," siger Claus Hjort Frederiksen. 
Konkrete vurderinger
Han understreger, at det er A-kasserne, som foretager det konkrete skøn om, hvor aktivt de ledige skal søge job ud fra en vurdering af jobmuligheder i den konkrete branche og det konkrete geografiske område.
"Jeg går ud fra, at A-kasserne selv er godt tilfredse med den måde, som vi har indrettet systemet på," siger han.
Ifølge formanden for A-kassernes organisation, AK-Samvirke, 
Morten Kaspersen, er det da også helt fint, at A-kasserne selv skal foretage dette skøn. Og så glæder han sig over, at administrationen af dagpengereglerne blev præciseret på et møde mellem AK-Samvirke og Arbejdsdirektoratet i tirsdags. 
Her blev det slået fast, at de enkelte A-kasser godt kan beslutte, at de ledige kan slippe for kravet om fire ansøgninger pr. uge.
"Vi fik direktoratet til at forstå, at det ikke giver mening bastant at sige, at man skal søge fire job om ugen. Slet ikke, når man skal til at begynde på et nyt job," siger Morten Kaspersen. 
Han understreger dog, at alle ledige skal stå til rådighed for arbejdsmarkedet, og at det derfor i visse tilfælde godt kan give mening at søge vikaransættelser, hvis der kun er en eller to måneder til at man skal begynde på et nyt arbejde. 


