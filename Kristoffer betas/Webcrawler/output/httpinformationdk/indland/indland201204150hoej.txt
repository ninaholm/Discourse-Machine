150 højreekstremister, 100 journalister og 5.000 moddemonstranter
Det skortede ikke med brosten og flasker ved weekendens demonstration, men kampene blev udkæmpet mellem venstreorienterede moddemonstranter og politiet, ikke de højreekstreme demonstranter. Selv om det ulmede i geledderne, var det tydeligt, at de havde besked fra øverste sted om at forholde sig i ro


 Når du læser denne artikel, har du sandsynligvis allerede hørt om balladen i forbindelse med weekendens antiislamistiske demonstration i Mølleparken i Aarhus. Presseopbuddet var nemlig massivt.
Faktisk var det så massivt, at det til tider var svært at finde ud af, om der var flest demonstranter eller journalister.
Det blev dog hurtigt tydeligt, da den første bølge af moddemonstranter en time inde i demonstrationen forsøgte at trænge gennem politiets afspærringer for at komme ind til de højreradikale demonstranter. For samtlige af dem, der nærmest stormløb i retning af moddemonstranterne havde enten en skriveblok, et kamera eller en mikrofon i hånden.
Tilbage stod omkring 100-150 mennesker, og med journalisterne ude af mængden, må det formodes at være det antal mennesker, der reelt set var kommet til den stort anlagte antiislamistiske demonstration, som var arrangeret af den engelske højreekstremistiske gruppe English Defence League.
Andetsteds i Aarhus var der til den fredelige demonstration ’Aarhus for mangfoldighed’ samlet 5.000 mennesker til optog gennem byen.
Styr på tropperne
Som du sikkert også allerede har hørt, når du læser denne artikel, så fulgte der i slipstrømmen af demonstrationen store konfrontationer mellem politiet og antifacistiske moddemonstranter, som flere gange forsøgte at komme ind til den antiislamistiske demonstration. For ud over et mindre slagsmål, som hurtigt blev stoppet af politiet, blev det ikke til kampe mellem de to fløje.
Det skyldes uden tvivl politiets massive opbud, men samtidig var det også tydeligt, at lederne af English Defence League holdt deres folk i kort snor.
Et par af demonstranterne råbte provokationer efter de venstreorienterede moddemonstranter, men så snart de begyndte at gå i retning mod dem, blev der piftet efter dem, og de blev kaldt tilbage til flokken med formandinger om, at de skulle holde sig i ro.
Herefter udviklede dagen sig mere og mere til en kamp mellem venstreorienterede og politiet, og det massive presseopbud rettede deres opmærksomheden i den retning, hvilket skabte en form for vakuum i Mølleparken, hvor talerne fortsatte, og tilskuerne belønnede de mest radikale udmeldinger fra talerstolen – som »der er ingen forskel på en moderat muslim og en terrorist« – med sporadiske klapsalver.
Med presseopbuddet ude af syne var det klart, at demonstrationen ingenlunde kunne mønstre den opbakning, som arrangørerne havde håbet. Men de formåede tilsyneladende at holde så meget styr på deres folk, at de kunne efterleve mantraet om, at de er en fredelig, demokratisk organisation, selv om uroen ulmede under overfladen.
»Jeg er så klar på at slås,« og »luk dem bare ind«, lød det flere steder fra gruppen af Defence League-demonstranter.
Selv om de bestemt var til stede, så var det var langtfra alle demonstranterne, der lignede stereotypen på højrenationalistiske demonstranter. Ud over de tatoverede ansigter, bodybuildertyper og hættetrøjer med slogans som ’No surrender – Danish Defence League’ og ’Division Valkyrie’, så var der også helt almindeligt udseende mennesker til stede.
Et af dem var 69-årige dansk-tyske Jutta Starke, som – bortset fra det medbragte israelsk flag – lignede enhver anden ældre dame.
»Jeg er her for at demonstrere for ytringsfrihed, for alle former for frihed. Jeg er ikke imod islam, hvis bare de nøjes med at praktisere deres religion. Men muslimer skal ifølge islam etablere deres egne love. Sharialove,« svarer hun, inden hun vender sig mod kameraet og dækker ansigtet med et skilt med billeder af skudofrene fra Toulouse. Hun siger, at hun er bange for at få sit ansigt i medierne, fordi hun frygter den tyske venstrefløj.

