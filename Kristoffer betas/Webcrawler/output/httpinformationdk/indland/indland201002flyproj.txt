Flyprojekt i modvind
Flyproducenten Lockheed Martin i USA har problemer med JSF-projektet, og det får  Radikale Venstre til at afvise, at Danmark kan vælge ny kampflytype i år. Venstre opfordrer til at slå koldt vand i blodet


 Den tidligere radikale udenrigsminister Niels Helveg Petersen afviser, at hans parti i år vil være med til at pege på, hvilken type nye kampfly der skal erstatte F-16.
Valget står mellem favoritten Joint Strike Fighter, Gripen og Super Hornet, og typevalg i 2010 indgår i forsvarsforliget.
»Jeg kan sige med sikkerhed, at Radikale ikke er klar til at træffe et typevalg i 2010,« siger Helveg Petersen, efter at den amerikanske forsvarschef, Robert Gates, i forgårs fyrede den øverste ansvarlige officer for JSF-projektet, generalmajor David Heinz.
Årsagen til fyringen var kraftige prisstigninger på JSF, og at lanceringsdatoen er rykket flere gange, forklarede Robert Gates på et møde, hvor han fremlagde budgettet for det amerikanske forsvarsministerium.
»Det er en meget interessant melding, og den må indlysende få konsekvenser i Danmark,« siger Helveg Petersen og fortsætter: »I så stort et våbenprogram skifter man ikke ledelse, medmindre der er et ganske alvorligt problem, så et dansk typevalg i 2010 er udelukket.«
Venstres forsvarspolitiske ordfører Karsten Nonbo opfordrer til at slå koldt vand i blodet:
»Det er selvfølgelig uheldigt for dem, men vi kører videre,« siger han.
Ingen bukserysten
Hvis Danmark i år skulle pege på JSF som den foretrukne type, så skal der derefter indledes realitetsforhandlinger om en kontrakt, og det sætter Nonbo sin lid til:
»Der regner vi med at stille så mange krav, at vi i gåseøjne kan være ligeglade med, om JSF i dag har problemer, så jeg ryster ikke i bukserne over den nyhed.«
Belært af de dårlige erfaringer med IC4 togene er det især vigtigt at kunne komme ud af en kontrakt, hvis flyproducenten ikke kan levere det aftalte produkt, mener Nonbo.
- Helveg Petersen udelukker, at De Radikale vil være med til et typevalg i år?
»Det tager jeg roligt. Jeg mener, at vi ifølge forligsteksten skal træffe beslutning om typevalg i år, og Helveg er en hædersmand, så vi skal nok nå hinanden.«
Også Holger K. Nielsen (F) ser Robert Gates' beslutning som en anledning til at udsætte den danske beslutning om nye kampfly. Afhængigt af hvor mange år de nuværende F-16-fly kan levetidsforlænges, opfordrer Holger K. Nielsen til at udsætte beslutning om flykøb i fire år.
»Det tyder jo på, at der er en enorm usikkerhedsfaktor for JSF,« siger han.
275 mio. pr. fly
At JSF bliver billigere, jo længere man venter, fremgår af nogle svar, Folketingets Forsvarsudvalg netop har fået tilsendt. Her oplyser Forsvarskommandoen, at prisen på nye JSF kampfly vil være 275 millioner kroner pr. styk eller ca. en fjerdedel af den nuværende pris på det højteknologiske fly, når Danmark efter planen skal bestille de nye fly. Årsagen til den relativt lave pris er, at Danmark kan vente med at købe flyene til efter 2016, når en masseproduktion er sat i gang.
Af svarene fremgår det også, at den danske stat indtil videre har brugt cirka en halv milliard kroner på at deltage i udviklingen af JSF-flyet, mens dansk industri har brugt cirka 50 millioner kroner.
USA regner med at købe 2.400 JSF-fly over de kommende 25 år. I det nye forsvarsbudget for 2011 afsættes omkring 59 milliarder kroner til 43 udgaver af den nye flytype.


