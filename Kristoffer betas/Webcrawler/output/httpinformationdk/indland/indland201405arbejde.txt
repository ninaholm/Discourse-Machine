Arbejde søges: 13 minutter om dagen
Regeringens ’reformamok’ presser arbejdsskadede ud i umulige jobsøgninger


 
	Statsminister Helle Thorning- Schmidt pralede sidste år på Det Verdensøkonomiske Forum i schweizerbyen Davos. Hun sagde om sin danske regering: »Vi er gået reformamok det seneste år.«

	Måske skulle statsministeren have overvejet sit ordvalg. Hun kunne have slået op i en ordbog og fundet ud af, at ordet ’amok’ kommer fra det malajiske sprog og betyder: »et tilsyneladende uovervejet rasende og desperat angreb på andre mennesker.«

	Fagbevægelsens medlemsblade rummer i disse måneder skildringer af, hvad amokken har kostet arbejdsskadede mennesker. Reformerne har ført til en ny gruppe nødstedte, nemlig dem, man kan kalde ’de reformramte’. Det har f.eks. været hensigten at nedbringe antallet af mennesker, der får førtidspension. Fint nok, hvis de så får arbejde. Men hvad hvis de er så arbejdsskadede, at de ikke kan?

	Man kan ikke længere få tildelt førtidspension, hvis kommunen skønner, at man – trods sin sygdom – er egnet til et ’fleksjob’.

	Knækket ryg

	Fagbladet 3F fortæller om tømreren Frank Salkvist. Han kom i 2007 til skade ved en arbejdsulykke, der knækkede hans ryg. Han har forsøgt omskoling og været igennem flere arbejdsprøvninger, inden Viborg Kommune bevilgede ham et fleksjob på 40 minutter. Om ugen, vel at mærke. Fordelt over 3 dage med 13 minutter. Denne anslåede arbejdsevne gør, at kommunen ikke vil tildele Frank Salkvist førtidspension.

	Frank Salkvist har prøvet at søge et arbejde på de krævede 40 minutter. Han har bl.a. fået dette svar: »Vi må desværre meddele, at vi ikke finder det muligt at udnytte dine kvalifikationer, da fleksjobbet i dit tilfælde er på under en time om ugen.«

	Før reformerne skulle et fleksjob være på mindst 12 timer om ugen. Nu er halvdelen af de næsten 13.000 fleksjob på under 10 timer. Om lovændringen fortæller socialdemokraten Pernille Rosenkrantz-Theil: »Jeg havde ikke forestillet mig, at vi skulle udregne i minutter, da man sagde ’ingen nedre grænse’ for antallet af timer, der kan bevilges fleksjob til.«

	Fagbladet FOA kan fortælle om den tidligere hjemmehjælper Christina Helle Christensen. Efter en arbejdsulykke og sygdommen fibromyalgi er hun blevet vurderet til at kunne klare et kvarters effektivt arbejde om ugen: »Jeg føler mig drevet rundt i manegen, og ingen lytter,« siger hun.

	De nødstedte må knytte deres håb til, at de folkevalgte vil lytte, når fagbevægelsen – som den har planlagt – tager de meningsløse fleksjobminutter op på det store folkemøde på Bornholm i midten af juni. Måske er der nogle af reformpolitikerne, der nu vil gå amok. Af lutter flovhed. Og i den modsatte retning af det forudgående amokløb.

