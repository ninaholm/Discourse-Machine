Speciale: Femernbroen vil sprænge budgettet
Der er overhængende fare for, at Femern Bælt-projektets økonomi vil løbe løbsk, konkluderer nyt speciale. Man har ikke lært af erfaringerne fra broerne over Storebælt og Øresund - og man benytter bevidst ikke den seneste forskning inden for risikovurdering


 Den 19 kilometer lange bro over Femern Bælt er budgetteret til at koste 40 milliarder kroner - men den vil med stor sandsynlighed blive dyrere end det, konkluderer Søren K. Villemoes i sit speciale fra Statskundskab på Københavns Universitet.
»Man har indregnet en overskridelse af budgettet på 16 procent. Men det er slet ikke nok,« fortæller Søren K. Villemoes, der har fået indsigt i Transportministeriets budgetter for projektet.
Den seneste og mest anerkendte forskning på området står professor Bent Flyvbjerg fra University of Oxford bag. Ud fra erfaringerne fra 258 tidligere broprojekter fra hele verden har han regnet ud, hvor meget 'ekstra' man bør afsætte for at være på den sikre side. Havde staten sat 20 procent ekstra af, ville sandsynligheden for, at budgettet overskrides, være 50 procent. Det vil sige, at der med de afsatte 16 procent er et godt stykke over 50 procents chance for, at projektets økonomi ikke holder.
»Hvis man vil være bare nogenlunde sikker, så burde man have afsat mindst det dobbelte. Erfaringerne viser, at broprojekter af den størrelsesorden i gennemsnit overskrider budgettet med 34 procent,« siger Søren K. Villemoes.
Han vurderer, at det ikke er urealistisk, at projektet bliver op til 10 milliarder kroner dyrere end budgetteret:
»Jeg kan naturligvis ikke med sikkerhed sige, at det vil ske. Men det er bestemt ikke usandsynligt, når man kigger på erfaringerne fra tidligere projekter.«
De såkaldte offentlige megaprojekter har i høj grad en tendens til at gå galt.
»I alt overskrides økonomien i flere end ni ud af ti  megaprojekter. Og tendensen ses overalt i verden,« siger Søren K. Villemoes.
Danske overskridelser
Danmark er ingen undtagelse. DR-Byen, Københavns Metro og broerne over Storebælt og Øresund er alle eksempler på offentlige megaprojekter, som har overskreddet budgettet. Øresundsbroen blev således 26 procent dyrere end budgetteret, mens Storebæltsbroen overskred budgettet med hele 54 procent. Og det burde have advaret Transportministeriet, mener Søren K. Villemoes:
»Man har lavet forbedringer i forhold til tidligere projekter, men det er stadig staten, der sætter gang i projektet og alene står for at bygge broen. Det havde været fornuftigt at have nogle private investorer med. Det forsøgte man også - efter tysk pres - at få, men ingen turde løbe risikoen i sidste ende. Det burde i sig selv også få alarmklokkerne til at ringe,« siger han.
Alene det, at man har lavet en risikovurdering og budgetteret med de 16 procents overskridelse af budgettet er imidlertid en fremgang i forhold til de tidligere projekter og et tegn på, at man har lært lidt af erfaringerne, mener Søren K. Villemoes, som også kalder trafikprognosen - altså beregningen af, hvor mange der vil benytte broen, for »mere realistisk«.
Men trods forbedringerne er der også klare problemer i projektet. Især mener Søren K. Villemoes, at budgettet for landanlæggene ser mystisk ud:
»Da man byggede Storebæltsbroen, var det især landanlæggene, der overskred budgetterne. Det er meget sandsynligt, at land- anlæggene også denne gang er underfinansierede,« siger Søren K. Villemoes.
Bevidst valg
Søren K. Villemoes hæfter sig desuden ved, at man i ministeriet kender Bent Flyvbjergs teori, men bevidst har valgt ikke at benytte den til udregningen af risikoen:
»I Transportministeriet har man valgt at bruge en gammeldags risikoanalyse, hvor man regner sandsynligheder ud fra, hvad der kan gå galt i alle mulige enkeltting. Altså i de enkelte underprojekter. Men man burde regne det ud fra erfaringerne med tidligere projekter, altså Flyvbjergs metode,« siger Søren K. Villemoes og tilføjer:
»I Storbritannien har man skiftet praksis. Man har haft virkelig mange projekter, der har kostet meget mere end budgetteret, og det har betydet, at man er gået over til at bruge Flyvbjergs metode som standard. Man laver et budget, og så putter man et standardbeløb oveni, alt efter om det er en motorvej eller en bro. Fremover vil det formentlig også blive sådan mange andre steder,« siger han.
Søren K. Villemoes lægger vægt på, at man i Transportministeriet kender Flyvbjergs teori, men har valgt ikke at bruge den:
»Man ved godt, hvordan budgettet er, og hvad erfaringerne fra tidligere er. Man kender farerne, men man vælger ikke at rette sig ind efter dem. Det er derfor et bevidst valg, at man ikke bruger de nyeste, bredt anvendte og anerkendte standarder for beregning af risikotillæg. Man har valgt at sige, 'det gælder ikke for dette projekt'.«
På grund af den realistiske trafikprognose vurderer Søren K. Villemoes ikke, at den samlede ekstraregning vil lande hos de danske skatte- ydere, men vil kunne finansieres via broafgifterne:
»Budgetoverskridelsen vil formentlig kunne finansieres ved, at man hæver priserne for brugerne af broen og forlænger perioden, hvor man skal betale. Der er ikke umiddelbart fare for, at staten skal ind og betale,« siger han og tilføjer:
»Men det er stadig en underlig måde at føre politik på. Det er problematisk, når man fremlægger budgetter, som ikke er realistiske, for Folketinget tager stilling til noget, som ikke er virkeligt. Og det er en underlig måde at se på danskerne som nogle, der skal snøres, så man kan få gennemført sine politiske projekter,« siger Søren K. Villemoes.
Det har trods flere henvendelser ikke været muligt for Information at få en kommentar fra transportminister Lars Barfoed (K).


