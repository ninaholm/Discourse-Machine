Mediejurist: Tidslerne i offentlighedsloven er plantet af departementschefer
Efter syv års indsats i Offentlighedskommissionen er Oluf Jørgensen ikke i tvivl om, at de to mest omstridte paragraffer i forslaget til ny offentlighedslov er drevet frem af centraladministrationens øverste chefer
Mediejuristen Oluf Jørgensen mener, vi har et problem, da embeds-mændene i stigende grad skal varetage både at udvikle politikken og give kvalificeret modspil. De får derved stor magt, men er angste for at blive kigget efter i kortene.


 Danmark skiller sig ud fra de øvrige nordiske lande ved, at der i de senere år har udviklet sig en kultur i centraladministrationen, hvor embedsmændene ud over den faglige rådgivning også i stigende omfang skal varetage den politisk-taktiske rådgivning af ministrene.
Denne tendens ser mediejuristen Oluf Jørgensen fra Danmarks Medie- og Journalisthøjskole i Aarhus som den vigtigste drivkraft bag de to mest omstridte paragraffer i forslaget til den ny offentlighedslov, nemlig paragraf 24 om ministerbetjening og paragraf 27 stk. 2 om udveksling af dokumenter mellem ministre og folketingsmedlemmer.
Ifølge Oluf Jørgensen dækker de to paragraffer over »et skred i embedsværkets rolle« i Danmark, hvis drivkraft er de mest magtfulde departementschefer på Slotsholmen.
»Med den gældende offentlighedslov er der allerede i vid udstrækning et fortroligt rum på Slotsholmen, hvor ministrene kan få rådgivning, uden at der er aktindsigt. Når den nye offentlighedslov tilføjer to nye væsentlige og navnlig elastiske udvidelser af dette fortrolige rum, er det drevet frem af den gruppe af departementschefer, der indgår i den såkaldte styregruppe, nemlig departementscheferne for de syv ministre, der udgør regeringens koordinationsudvalg. Det er mit bestemte indtryk, at det er dem, der vil paragraf 24 og 27 stk. 2,« som Oluf Jørgensen udtrykker det.
Formand støttede embedsmænd
I Offentlighedskommissionen deltog Oluf Jørgensen i 47 af kommissionens 49 møder samt i 18 møder i et arbejdsudvalg, hvor han repræsenterede den såkaldte nimandsgruppe.
»I løbet af de første møder fandt vi ud af, at vi var ni repræsentanter for pressen, forskere og folkeoplysningen, som havde fælles synspunkter på en lang række områder. Vi kom snart til at holde separate formøder før de rigtige møder. Det samme gjorde embedsmændene for øvrigt.«Kommissionen havde 21 medlemmer, hvoraf 10 var embedsmænd, og i flere år var det ikke klart, om nimandsgruppen eller embedsmændenes gruppe ville ende med at udgøre flertallet, erindrer Oluf Jørgensen.
»Nimandsgruppen endte med at lave tre dissenser, hvor vi var uenige med de andre, og helt frem til slutfasen arbejdede vi fortsat på at få flertal. Vi havde ingen tilkendegivelser fra formanden, den tidligere ombudsmand Hans Gammeltoft-Hansen, men det endte med at stå 10/10, og derfor blev hans stemme afgørende.«
Den tidligere ombudsmand endte med at stå side om side med embedsmændene, der derved fik flertallet:
»Jeg blev overrasket over, at formanden valgte at gå til den side, men helt til de sidste møder var det virkelig snært.«
Da Kommissionen i 2009 afleverede sin beretning, var nimandsgruppen blevet mindretal. Og da daværende justitsminister Lars Barfoed (K) i 2010 fremlagde VK-regeringens forslag til ny offentlighedslov uden hensyn til mindretallets dissenser, blev opgaven for Oluf Jørgensen og andre fra nimandsgruppen at overbevise et flertal i Folketingets Retsudvalg om, at mindretallet havde ret i sine dissenser.
Det så ret lovende ud, i hvert fald i begyndelsen, husker Oluf Jørgensen.
»Der var en grundig lovbehandling for to år siden. Retsudvalget tog på studietur til Oslo og Helsinki, og mit indtryk var, at vi var tæt på at få et flertal i udvalget overbevist om mindretallets forslag.«
På grund af usikkerhed først og fremmest om rækkevidden af paragraf 24 kunne Lars Barfoeds forslag til ny offentlighedslov ikke samle flertal og bortfaldt. Under lovbehandlingen i foråret 2011 havde Justitsministeriet afgivet flere svar, der viste, at ministeriet i sin fortolkning af lovforslaget ifølge Oluf Jørgensen og nimandsgruppen var ved at glide væk fra begreber og fortolkninger, som der tidligere havde været enighed om i kommissionen.
»Et tydeligt eksempel var de papirer, som journalist Jesper Tynell havde fået aktindsigt i. De viste, at den daværende beskæftigelsesminister Claus Hjort Frederiksen (V) havde set bort fra et flertal i Folketinget i en sag om arbejdssikkerhed. Justitsministeriet mente ikke, at Tynell efter Lars Barfoeds lovforslag ville få adgang til disse papirer, selv om der var truffet en ministerbeslutning, selv om vi udtrykkeligt havde været enige om i kommissionen om, at der skulle være aktindsigt i endelige beslutninger.«
Justitsministeriets svar fik nimandsgruppen til i marts 2011 at stramme deres kritik af de to omstridte paragraffer. Tidligere var nimandsgruppen gået med til at acceptere paragraf 24, men kun under bestemte betingelser.
»Vi havde hele tiden ment, at den øgede udvidelse af det fortrolige rum, som paragraf 24 indebar, ikke kunne stå alene. Afgørende demokratiske hensyn talte for, at hvis man accepterede den paragraf, så skulle man samtidig styrke offentlighedens adgang til indsigt i grundlaget for de politiske beslutninger. Derfor formulerede vi et mindretalsforslag til paragra 29, der skulle sikre det. Vi brugte mange møder i kommissionen på at diskutere det. Men embedsmændene endte med at vende tommelfingeren nedad, og det blev så yderligere understreget af de svar, Justitsministeriet senere gav til Retsudvalget, bl.a. om Tynells aktindsigter.«
Senest har Morten Bødskov (S) bekræftet, at heller ikke SRSF-regeringens forslag til ny offentlighedslov ville give indsigt til Tynell.
Kalder på opgør
I dag er Oluf Jørgensen midtvejs i et forskningsprojekt om offentlighedsloven i nordisk belysning. Der er markante afgørende forskelle på forvaltningskulturen i de nordiske lande.
»I Sverige, Norge og Finland får en minister følgeskab af statssekretærer, som er en slags viceministre, foruden deciderede politiske rådgivere. Det betyder, at den almindelige faglige rådgivning varetages af embedsmændene, mens den politisk-taktiske rådgivning varetages af de politiske rådgivere og statssekretærerne,« siger han.
»Anderledes i Danmark, hvor ministrene kun har kommunikationsrådgivere, men ikke personer, der er kvalificerede til at udvikle politikken eller give kvalificeret modspil til embedsmændene. I stedet skal de almindelige embedsmænd i stigende grad varetage begge dele. Og som sagt er det efter min opfattelse forklaringen på topembedsværkets store interesse for paragraf 24 og 27 stk. 2.«
»Efter min bedste overbevisning er vi nødt til at tage et opgør og få adskilt den faglige rådgivning fra den politisk-taktiske, hvis vi skal have et levende demokrati, hvor offentligheden stadig har ret til indsigt i grundlaget for beslutningerne.«
Ellers risikerer befolkningen ifølge Oluf Jørgensen, at blive »stopfodret med statslig propaganda, når der træffes beslutninger på et tyndt fagligt grundlag«.
»Man kan se f.eks. i statsløsesagen og i dagpengesagen, at der er sjusket med de faglige vurderinger. Min pointe er, at de veluddannede og dygtige embedsmænds faglige vurderinger selvfølgelig skal bruges, men det bliver de ikke, hvis embedsmændene hele tiden får at vide, at de ikke bare skal tænke fagligt, men også politisk-taktisk.«
 

