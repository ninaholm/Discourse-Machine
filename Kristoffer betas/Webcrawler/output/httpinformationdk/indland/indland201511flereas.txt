Flere asylansøgere kan udhule udviklingsbistanden yderligere
De borgerliges finanslovaftale lægger i forvejen op til store besparelser på udviklingsbistanden. Men endnu flere midler kan tages fra udviklingsprojekter i fattige lande, hvis der kommer flere asylansøgere end forventet til Danmark. Ødelæggende for planlægningen af udviklingsbistand, lyder kritikken


 Regeringen får nu hård kritik for, at dens finanslovaftale for 2016 ikke alene indebærer historisk voldsomme besparelser på udviklingsbistanden, men også medfører stor usikkerhed om de midler, der rent faktisk afsættes til egentlig udviklingsbistand i fattige lande.
En af forudsætningerne for de borgerlige partiers finanslovsaftale er således, at hvis der kommer flere asylansøgere til Danmark i løbet af 2016, så vil finansieringen af deres ophold blive fundet ved at tage penge fra udviklingsprojekter ude i verden.
I forvejen er udviklingsbistanden blevet skåret ned fra 0,85 til 0,71 af BNI. Dertil kommer, at en rekordstor andel af udviklingsbistanden, 19,7 procent eller omkring 2,9 milliarder kr. ifølge udviklingsorganisationen IBIS, skal gå til at betale for flygtninge, der er kommet inden for Danmarks grænser. Og hvis det opjusterede estimat på 25.000 asylansøgere i 2016 overskrides, bliver der altså taget yderligere midler fra udviklingsprojekter.
I aftalepapiret for finansloven, står der nemlig, at »merudgifter (i forbindelse med modtagelse af asylansøgere, red.)vil i vidt omfang og i overensstemmelse med OECD’s regler og hidtidig praksis kunne finansieres via omprioritering inden for den ramme til udviklingsbistand, som er afsat på finansloven for 2016.«
»Udviklingsfagligt set, er det her ikke godt,« siger Lars Engberg Pedersen, der er seniorforsker ved DIIS. Han peger på, at man allerede »sælger varen under en falsk etikette, når så stor en andel af udviklingsbistanden går til projekter inden for Danmarks grænser«, og som han siger:
»Når vi åbner op for, at man løbende kan omprioritere midlerne, mister modtagerlandene tilliden til, at vi overholder vores aftaler. Den usikkerhed gør det meget svært at få gennemført projekter med danske penge.«
DAC, som er en underafdeling af OECD, muliggør i deres regelsæt for, hvad der kan indgå i opgørelsen over udviklingsbistand, at udviklingsmidler går til flygtninge i donorlandet. I en OECD-undersøgelse af perioden 2009-2010 lå Danmark i top inden for denne disciplin. Efterfølgende er andelen af danske udviklingsmidler, der går til flygtninge i Danmark, tilmed firedoblet til en femtedel af den samlede udviklingsbistand.
Til sammenligning bruger Tyskland cirka en procent af dets totale udviklingsbistand på flygtninge i eget land, hvor Danmark altså lægger op til at bruge 19,7 procent og endnu mere, hvis der kommer flere flygtninge end forventet.
Kortsigtet tænkning
Også Lars Koch, der er politik- og kampagnechef i IBIS Danmark, er stærkt kritisk over for planerne om at øge andelen af udviklingsbistanden, der går til asylansøgere, hvis der kommer flere ansøgere til landet end forventet.
»Der burde i det mindste være en grænse for, hvor stor en del af udgifterne til asylansøgere, man kan tage fra udviklingsbistanden, men i finanslovaftalen er der ingen øvre grænse. Hvis der kommer mange flere flygtninge end beregnet, har vi pludselig ikke flere reelle udviklingsmodeller,« siger Lars Koch. Han peger på, at det bliver meget vanskeligt for fremtiden at planlægge den danske udviklingsbistand.
»Ideen med en rammebevilling er jo, at man kan lave langsigtet planlægning, men det bliver jo helt umuligt nu. Én ting er, at man skærer, en anden at man gør det på en måde, så man ikke ved, hvor meget der reelt bliver beskåret. Det er så ødelæggende for at lave fornuftigt samarbejde, for det kommer til at betyde, at vi med meget kort varsel kommer til at lukke ned for planlagte projekter rundt omkring i verden.«
Lars Engberg Pedersen fra DIIS er enig i, at denne usikkerhed omkring samarbejdet mellem Danmark og modtagerlandene kan få store konsekvenser. Usikkerheden skader nemlig tilliden, og det er meget uheldigt, eftersom udviklingsstøtte ifølge forskeren »handler om at skabe et godt forhold mellem afsender og modtager, så du kan få modtager til selv at investere i projekterne.«
»Den her stop ’n’ go-politik er noget af det mest ødelæggende for udviklingsbistanden. Man institutionaliserer en praksis, hvor man gør modtagerlandene i tvivl om, hvad de skal satse på langsigtet,« siger Lars Engberg Pedersen.

