Rektor: Ph.d.-studerende må ikke blive billig arbejdskraft
Store dele af den danske forskning udføres af ph.d.-studerende, men de akademiske fagforeninger oplever et stigende antal frustrerede forskerstuderende, der kæmper med stress og manglende vejledning på forskeruddannelsen
 
	’Det er ikke bare et stort nederlag for den enkelte, hvis de dropper ud, men også for samfundet, for der er ingen, der får noget ud af halvgjort forskning,’ siger formanden for uddannelses- og forskningsudvalget i Akademikernes Central-organisaiton i forbindelse med en undersøgelse fra Ingeniørforeningen, der viser, at ph.d.-studerende i høj grad er utilfredse med vejledning og mål i arbejdet.


 
	Universiteterne har fordoblet antallet af forskerstuderende de seneste ti år, og det kan mærkes i blandt andet Ingeniørforeningen (IDA), der får et stigende antal henvendelser fra frustrerede ph.d.-studerende. Problemet er det samme i flere andre akademiske fagforeninger, og en ny rundspørge blandt de ph.d.-studerende på de tekniske og naturvidenskabelige uddannelser, viser, at hver femte ser manglende vejledning som et stort problem.

	Finn R. Larsen, der er formand for de Ansattes Råd i IDA, mener, at satsningen på flere forskerstuderende har ført til, at phd.’en fra at være en slags mesterlære i dag er blevet en reel uddannelse med tusindvis af studerende.

	»Universiteterne har ikke forstået at følge med den udvikling, hvor der er relativt mange ph.d.’er om hver vejleder, for det giver en anderledes tilgang til det at forske, at du ikke nødvendigvis er en af kollegerne, og at der ikke så tæt kontakt til de fastansatte forskere,« siger Finn R. Larsen.

	Ingrid Stage, der er formand for uddannelses- og forskningsudvalget i Akademikernes Central-organisaiton, mener, det er et generelt problem blandt de godt 7.500 ph.d.-studerende på universiteterne.

	»De føler sig alene, kender ikke deres rettigheder og får for lidt vejledning. Især vejledningen er et reelt problem, fordi universiteterne ikke har udvidet antallet af vejledere i takt med det øgede antal ph.d.-studerende,« siger Ingrid Stage.

	Universiteterne er opmærksomme på, at ph.d.-erne ofte er mere udsatte end resten af de ansatte. En undersøgelse af det psykiske arbejdsmijø på Aarhus Universitet fra 2012 viste, at hver fjerde ph.d. led under stress, og at hver femte følte sig ensom på jobbet. At der er kommet langt flere ph.d.-studerende giver især problemer på de naturvidenskabelige og tekniske uddannelser, hvor 40-70 procent af kandidaterne får en ph.d., mener Jens Oddershede, der er formand for universitetsrektorerne i Danske Universiteter.

	»Det er vigtigt at undgå, at de ph.d.-studerene føler sig som billig arbejdskraft for de fastansatte forskere. Det har altid været en problemstilling, men det kan afhjælpes ved at sørge for at fordele de ph.d.-studerende bedre, så forskerne ikke bare kan samle på ph.d.-studerende uden også at tage sig ordentligt af dem,« siger Jens Oddershede og forklarer, at jo flere ph.d.-studerende en forskergruppe har, jo mere reel forskning vil de også kunne producere.

	Underskudsforretning

	At uddanne flere forskerstuderende kræver et tilstrækkeligt antal fast-ansatte forskere og vejledere, ellers er det en underskudsforretning, mener Ingrid Stage. Her har universiteterne ikke sagt klart nok fra over for politikernes ønske om at øge antallet af ph.d.-studerende.

	»Det er vel også derfor, der efterhånden er opstået en vis skepsis om udbygningen af antallet af ph.d.’er, for det er et stort problem, hvis universiteterne ikke tager nok hånd om dem, fordi det giver problemer i forhold til, at de ikke bliver færdige til tiden og tager dyrebar opmærksomhed fra det produkt, som skal leveres: forskningen,« siger Ingrid Stage.

	En meget stor del af den danske forskning udføres i dag af ph.d.-studerende. Alligevel viste en undersøgelse lavet af Dansk Magisterforening i 2011, at næsten hver tredje overvejede at droppe ph.d.-uddannelsen. De vigtigste årsager var for meget fokus på andre opgaver end forskning, ensomhed/isolation og at de ikke føler, de kan honorere de krav, uddannelsen stiller.

	»Det er ikke bare et stort nederlag for den enkelte, hvis de dropper ud, men også for samfundet, for der er ingen, der får noget ud af halvgjort forskning. Derfor er der også et stor behov for, at de her problemer bliver taget alvorligt ude på institutter og ph.d.-skoler,« siger Ingrid Stage.

	Finn R. Larsen mener, at løsningen kunne være, at erhvervslivet bidrager langt mere undervejs i den enkelte ph.d.-studerendes forløb, da det kun er et fåtal af ph.d.-studerende, der efterfølgende kommer til at arbejde på universiteterne.

	»Den grundlæggende idé bag ønsket om flere ph.d.-uddannede er, at vi vil skabe ny viden og knowhow i vores samfund. Derfor kunne det give god mening, hvis vi veksler nogle af de ph.d.-studerende til erhvervs-ph.d.’ere. Det kan også bidrage til at sikre kvaliteten for begge typer ph.d.ere i deres uddannelse. Det kan afhjælpe nogle af de problemer, de studerende oplever og give mere klare rammer,« foreslår Finn R. Larsen.

	Jens Oddershede ser positivt på ideen, da situationen for universiteterne er, at staten kun har finansieret en del af de mange ekstra ph.d.-studerende:

	»Tanken fra politikernes side er, at når vi uddanner flere, så må de også koste mindre. Det betyder, at vi ikke har ressourcer til flere vejledere, men vi er opmærksomme på, at de ph.d.-studerende er mere pressede, derfor skal der også være nogle muligheder for hjælp og aflastning til dem, og det er helt oplagt at vende sig til de eksterne parter, især for ingeniørernes vedkommende.«

	 

