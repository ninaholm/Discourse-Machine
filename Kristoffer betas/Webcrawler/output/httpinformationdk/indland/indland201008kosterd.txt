Hvad koster DF's vælgere?
Dansk Folkeparti vil vide, hvor mange penge samfundet bruger på de 'ikkevestlige' indvandrere, selv om de tilsyneladende allerede har besluttet, at de er dyre. Men hvor meget koster DF-vælgerne i grunden? Det spørgsmål rejser den liberale internetavis 180 grader
Anders Samuelsen.


 Hvad koster indvandrerne fra 'de ikkevestlige lande'? Det ville Dansk Folkeparti tidligere på ugen gerne have svar på.
På gårsdagens sommergruppemøde kom det så frem, at partiet slet ikke behøver en udregning for at kunne lave konklusionen:
»Vi må indse, at de dyreste er dem fra de ikke vestlige lande. Med den nuværende økonomiske situation skal vi derfor kraftigt bremse eller helt stoppe indvandringen fra alle ikkevestlige lande,« sagde Peter Skaarup.
Alene det at lave en sådan differentiering er usmageligt, har mange kommentatorer siden ment. Men få har tilsyneladende turdet stille det åbenlyse modspørgsmål, nemlig: Hvor meget koster Dansk Folkeparti? Blandt dem er selvfølgelig Anders Samuelsen, Liberal Alliance, som i går meldte ud, at han ville have nedsat en kommission, der undersøger sagen:
»Det er helt seriøst ment. Det er det, der har afholdt Venstre og de Konservative fra at føre ægte liberal politik. Det har været ekstremt dyrt for Danmark,« sagde Liberal Alliances formand til Berlingske Tidende.
Hvad med vælgerne?
Redaktøren af internetavisen 180 grader, Ole Birk Olesen tager imidlertid skridtet fuldt ud - og går efter Dansk Folkepartis vælgere.
»Der har været en modvilje mod at kæde DF-vælgeres arbejdsduelighed sammen med mangel på velfærd. Altså at DF'erne koster. Men jeg synes, vi skal slippe ånden ud af flasken og ikke være bange for at sige, at der er en sammenhæng,« skriver Ole Birk Olesen i en leder, inden han kommer med følgende svada:
»Det ville være mere interessant at få det samlede tal for alle de ikke-arbejdende frem, herunder også for de mange som stemmer på Dansk Folkeparti, mens de f.eks. skælder ud over indvandrerrelaterede omkostninger, som de ikke selv betaler til, fordi de aldrig eller kun kortvarigt har haft et arbejde, fordi de siden 80'erne og uden nogen synderlig grund har levet på en førtidspension, som Dansk Folkeparti ved flere lejligheder har forhøjet for at kapre stemmer.«
Man kan sige meget om liberale, men af og til er de nu ganske nyttige.

