Piratjagt: Minister fortiede viden
Selv om Forsvarsministeriet vidste, at der ikke var nogen aftaler om at overdrage tilbageholdte pirater til andre lande, fik Folketinget ikke besked, da støtteskibet Absalon sidste efterår blev sendt på piratjagt i Adenbugten
Støtteskibet Absalon har siden august patruljeret i havet ved Afrikas Horn. Her er det i dansk farvand inden afgang.

Da støtteskibet Absalon den 17. september 2008 i Adenbugten bordede to mindre småbåde - såkaldte skiffs - og tilbageholdt ti formodede somaliske pirater, opstod den situation, som forsvaret gentagne gange havde forudset: Hvis man tager på piratjagt, vil der naturligvis være risiko for, at man også fanger nogle pirater... Men det blev Folketinget ikke oplyst om.At Forsvarskommandoen anså den risiko for sandsynlig, fremgår af en række dokumenter, som Information har fået aktindsigt i hos Forsvarsministeriet. Dokumenterne dækker perioden januar-september 2008, og selv om adskillige afsnit i de mange dokumenter er blevet overstreget, så er resten interessant læsning - ikke mindst i disse dage, hvor Søværnets Taktiske Stab netop er blevet afløst som øverste leder af Task Force 150, den internationale flådestyrke, som afpatruljerer Den Arabiske Golf i jagten på somaliske pirater.En nærlæsning af de nu frigivne dokumenter tegner nemlig et noget andet billede end det, som hidtil har været fremme, nemlig at spørgsmålet om tilbageholdte pirater åbenbart kom bag på den danske regering og ikke mindst på Forsvarskommandoen.Den rigtige historieAt virkeligheden var en ganske anden, fremgår af, at Forsvarskommandoen seks dage efter, at Absalon havde taget de ti formodede pirater om bord, understregede over for Forsvarsministeriet, at "der på et meget tidligt tidspunkt i forbindelse med hele planlægningsprocessen gentagne gange er blevet forudset, at der ville være sandsynlighed for, at deltagelsen i TF 150 ville medføre tilbageholdte."Bemærkningen var, blev det omhyggeligt pointeret, "godkendt af CH OP", dvs. af generalmajor Peter Kühnel, chefen for FKO's Operationsstab, der har stået for planlægningen af Absalons mission.Alligevel fik Folketinget en anden besked, da et stort flertal i januar 2008 besluttede at sende Absalon af sted på piratjagt. I januar 2008 blev udenrigsminister Per Stig Møller (K) nemlig spurgt, om Absalon "direkte eller indirekte" kunne blive involveret i tilbageholdelse af fanger?I sit svar nedtonede ministeren denne mulighed, selv om han da ikke ville udelukke, at skibet kunne "komme i en situation, hvor der kan blive tale om at tilbageholde personer". Men skulle situationen opstå, ville regeringen "som udgangspunkt" søge at "overdrage eventuelt tilbageholdte til stater i regionen, således at de kan blive strafforfulgt dér."Derfor ville Udenrigsministeriet i de næste måneder forsøge at lave aftaler med "relevante lande i regionen", som det blev formuleret. Det skulle ske i god tid, inden Absalon den 17. august dampede af sted med kurs mod Adenbugten.Som det tydeligt skulle vise sig en måneds tid senere, da Absalon den 23. september om aftenen ikke kunne gøre andet med de ti formodede somaliske pirater end "frigivelse over stranden", som det formuleres af en afdelingschef i Forsvarsministeriet, så lykkedes det ikke for regeringen at indgå sådanne aftaler.Det fremgår således af et referat fra et møde mellem embedsmænd fra Udenrigs- og Forsvarsministeriet dateret den 6. august, at "der vurderes ikke at være mulighed for at opnå aftaler om overdragelse af tilbageholdte."Ikke formidlet videreHeller ikke denne oplysning blev formidlet videre til de partier, som siden januar havde bakket op bag udsendelsen af Absalon.Forsvarsordførerne må på dette tidspunkt stadig have haft en tro på, at hvis det mod forventning skulle ske, at der blev tale om tilbageholdte, så ville Danmark i ro og orden kunne overdrage de tilbageholdte til eventuel retsforfølgelse i et andet land.Efter al sandsynlighed blev oplysningen om de resultatløse forhandlinger om overdragelse heller ikke kommunikeret nedad i systemet fra Forsvarsministeriet til Forsvarskommandoen eller til Søværnet.I hvert fald sendte Forsvarsministeriet om eftermiddagen den 17. september - kun et kvarter efter den første meddelelse om Absalons bording af de to skiffs - en mail til Udenrigsministeriet. Beskeden her var, at Forsvarskommandoen med stor sandsynlighed ville vælge at tilbageholde de ti somaliske besætningsmedlemmer "med henblik på overdragelse".Negativ presseI de næste seks dage arbejdede ansatte i Forsvarsministeriet, i Forsvarskommandoen, i Udenrigsministeriet og på en række danske ambassader dag og det meste af natten med på én eneste opgave: Find en måde at slippe af med somalierne!Det fremgår, at embedsmændene var på det rene med, hvordan en eventuel frigivelse af somalierne uden retsforfølgning kunne blive modtaget i offentligheden:"Tilbageholdelsen af de formodede pirater har hidtil påkaldt sig positiv opmærksomhed i pressen. Beslutningen om at frigive de pågældende vil i den forbindelse kunne udlægges negativt", hed det således i et notat, som efter mange gennemskrivninger blev til de talepunkter, som forsvarsminister Søren Gade (V) kunne støtte sig til, da "frigivelse over strand" med hjælp fra Søværnets Frømandskorps blev en realitet sent om aftenen den 23. september.Forinden havde ministeren dog besluttet at tage Dansk Folkeparti i ed:"Forsvarsministeren har besluttet at ringe til Søren Espersen", som der står i endnu et af sagens mange dokumenter.'Har været drøftet'Af dokumentet med Gades talepunkter fremgår det, hvad ministeren kunne lægge vægt på, og hvad der måske måtte anses for mindre vigtigt. Det mindre vigtige blev sat i skarpe parenteser, så ministeren bedre kunne overskue det.Et grundlæggende spørgsmål, som ministeren var forberedt på, var selvfølgelig, hvorfor der ikke på forhånd var taget stilling til, hvad der skulle ske med tilbageholdte?Til det kunne Gade bl.a. svare, at "spørgsmålet har været drøftet, men det er et komplekst spørgsmål" og "det blev derfor besluttet, at problemstillingen ikke skulle stå i vejen for Danmarks muligheder for at bidrage til bekæmpelsen af pirateri."I skarp parantes kunne han så tilføje, hvis han ville: "[Men det er altså ikke sådan, at der ikke har været tænkt over det, før Absalon blev udsendt.]"Men det fik hverken Folketinget eller offentligheden at vide.
