Kvinder falder fra under ph.d.-studiet



 På bachelor- og kandidatuddannelserne udgør kvinderne hovedparten af de studerende, og de er bedre end mændene til at gennemføre deres studier. Men det billede ændrer sig fuldstændig på ph.d.-uddannelsen. Kun 47 procent af de nystartede ph.d.-studerende er kvinder. Desuden er der færre kvinder, gennemfører en ph.d.-uddannelse, og derfor er andelen af kvinder blandt de tildelte ph.d.-grader nede på 43 procent, viser tal fra Videnskabsministeriet.
»Det er et paradoks, at kvinder er i overtal på kandidatuddannelserne, mens de er i klart mindretal som forskere. I de senere år har vi sammen med universiteterne været i dialog om, hvad vi fra centralt hold kan gøre for at mindske barriererne, som holder kvinder fra forskerverdenen. Det vil vi fortsætte med,« siger videnskabsminister Helge Sander.
»Men uanset hvor mange barrierer vi nedbryder fra centralt hold, er det i sidste ende den enkeltes valg,« tilføjer ministeren.

