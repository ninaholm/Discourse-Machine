Enhedslisten: Regeringen har misforstået den økonomiske udfordring
Enhedslisten mener, regeringen gør mere for at styrke konkurrenceevnen end for at sætte gang i den indenlandske økonomi. Men regeringen gør, hvad der er muligt. SF’s politiske ordfører opfordrer samtidig til at understøtte beskæftigelsen ved at købe dansk


 
	Samtidig med at nye tal fra tænketanken Cevea viser, at eksporten vokser, mens virksomhedernes indenlandske salg ligger underdrejet, skoser Enhedslisten regeringens økonomiske politik for at ignorere netop det.

	»Hovedproblemet er jo, at regeringen har overtaget højrefløjens historie om, at det helt store problem for dansk økonomi er vores konkurrenceevne. Og at det problem er skabt af krisen. Det er jo simpelthen ikke korrekt. For vi kan se, at vores eksport er på førkriseniveau,« siger Enhedslistens politiske ordfører, Johanne Schmidt Nielsen.

	Hun mener, at der behov for at skrue op for den offentlige stimulering af den indenlandske økonomi.

	Men det afviser regeringspartierne.

	»Jeg synes, vi har skruet alle de steder, vi kan, samtidig med vi holder en ansvarlig økonomisk linje,« lyder svaret fra Sofie Carsten Nielsen, gruppeformand og finansordfører for Radikale Venstre.

	Både Sofie Carsten Nielsen og Jonas Dahl, politisk ordfører for SF, mener, at regeringen allerede har gjort meget for at stimulere efterspørgslen på hjemmemarkedet. De peger på genindførelsen af BoligJob-ordningen, efterlønsudbetalingerne, samt de netop indgående kommune- og regionsaftaler.

	Jonas Dahl anerkender dog, at diskussionen om at få gang i det indenlandske marked er vigtig.

	»Der er ingen tvivl om, at eksporten har været hurtigere til at rette op end den indenlandske efterspørgsel. Det er klart, at noget af det, der skal til for også at få vendt beskæftigelsen for alvor, handler om at få gang i det indenlandske forbrug,« siger Jonas Dahl.

	Sofie Carsten Nielsen hæfter sig ved, at forbrugertilliden er stigende, men at det samtidig ikke er givet, at forbruget skal tilbage på samme niveau som før krisen.

	»Under VKO var økonomien overophedet, og det er nok bare et mere realistisk forbrug, vi har i dag,« siger hun.

	Symbolpolitik

	Ifølge Johanne Schmidt Nielsen viser de selskabsskattelettelser, som regeringen fik gennemført med vækstpakken i foråret, at regeringen ikke har forstået, hvad der er problemet i dansk økonomi.

	»De fire milliarder, man bruger på selskabsskattelettelser, er for fire milliarder symbolpolitik. Det handler om at give indtryk af, at nu gør man noget for at styrke dansk økonomi. Velvidende at hovedproblemet for dansk økonomi altså ikke er den manglende konkurrenceevne. Det er problemer med efterspørgslen på det hjemlige marked,« siger Johanne Schmidt Nielsen.

	Det afviser regeringspartiernes ordførere dog.

	»Vi mener ikke, at det kun er hjemmemarkedet, der er problemet. Vi mener, at der er en reel risiko for, at Danmark ikke vil kunne gribe det opsving, som på et tidspunkt kommer, hvis ikke vores private arbejdsmarked er tilstrækkeligt attraktivt at investere i, og det er derfor, vi har sænket selskabsskatten,« siger Sofie Carsten Nielsen.

	SF: Køb dansk

	Jonas Dahl peger samtidig på, at det ikke alene er politikerne, der bærer et ansvar for at sætte gang i hjemmemarkedet.

	»Det kræver også, at vi som borgere tænker over, hvordan køber vi varer. Jeg tror, at man i højere grad skal tænke over, at man køber nogle danske økologiske tomater i stedet for at købe nogen fra andre lande. Det er også med til at sætte gang i beskæftigelsen,« siger Jonas Dahl.

– Hvor meget kan det bidrage til at løse udfordringen?

	»Jeg er ikke spåkone, og jeg skal ikke spå om, hvor meget det ene eller andet virker. Jeg tror, vi har en generel udfordring i at se på, hvad vi kan gøre for at styrke den indenlandske efterspørgsel. Det handler også om, hvad vi hver især kan gøre. Og der er vi nødt til også at tage ansvar og ikke bare skubbe det over og sige, at det er bare noget politikerne må løse, eller det er noget, naboen må løse. Vi har et politisk ansvar, ja. Men vi har også som samfundsborgere et ansvar for at være med til at sætte en lille smule gang i forbruget,« lyder konklusionen fra Jonas Dahl.

	 

