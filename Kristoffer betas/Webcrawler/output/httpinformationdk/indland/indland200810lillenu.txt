'En lille nullermand, som oppositionen har fundet i hjørnet'
Oppositionen var også med til at opbygge billedet af Iraks truende masseødelæggelsesvåben, sagde Fogh på samråd. Manipulation, lød svaret


Søren Pind (V) rykker utålmodigt rundt i stolen, mens han sætter sidste fold på sin papirflyver. De andre regeringsordførere er så småt begyndt at sive, og selv den stoisk urokkelige Søren Krarup (DF) begynder at se lidt træt ud.Vi er ved slutningen af et to et halvt timers samråd om Irakkrigen og ikke mindst, hvad statsminister Anders Fogh Rasmussen (V) siger til udtalelserne om den fra den tidligere politiske ordfører Jens Rohde (V).Rohde udtalte til bogen Vejen til Irak, at der i offentligheden blev skabt et truende billede af Saddam Husseins masseødelæggelsesvåben, inden Folketinget besluttede at gå med i invasionen af Irak. Men dét har ikke bragt statsministerens "blod i kog", siger Fogh."Jeg mener i dag at have dokumenteret, at det havde Rohde belæg for at sige. Det var en almindelig opfattelse mange steder - og det var også en opfattelse, som oppositionen selv gav udtryk for," siger Fogh - og affærdiger hele diskussionen som "en lille nullermand", som oppositionen har fundet i hjørnet.Mogens Lykketoft giver igen:"Det skuffer mig, at landets statsminister efter at hele løgnen og manipulationen er rullet op, stadig ikke finder anledning til at beklage forløbet," siger han.Han og de andre oppositionsordførere er mødt op til samrådet bevæbnet med sidevis af citater om masseødelæggelsesvåben fra Fogh og udenrigsminister Per Stig Møller (K). Men også Fogh har citater med. Han læser blandt andet op af et citat fra den daværende SF-formand Holger K. Nielsen, der i en bemærkning i Folketingssalen sagde, at "det handler om, at Saddam Hussein har masseødelæggelsesvåben". På den måde var alle med til at male det billede, som Rohde hentyder til, mener Fogh.Dén bemærkning bringer til gengæld Holger K. Nielsens blod i kog."Det er fuldstændigt utilstedeligt, uacceptabelt og vanvittigt manipulerende," siger han - og henviser til, at citatet er taget ud af sammenhæng. Pointen for oppositionen var dengang, at man ikke havde tilstrækkelig viden om, hvorvidt Saddam Hussein havde masseødelæggelsesvåben eller ej. Derfor var det nødvendigt, at FN's våbeninspektører fik mere tid til at fortsætte deres inspektion af Iraks angivelige våbenlagre, inden man besluttede sig for at gå i krig, siger Holger K. Nielsen.Lykketoft er enig."Der var ingen af os, der kunne afvise, at våbnene fandtes. Men vi stemte alle imod, at Danmark i strid med FN's mandat gik i krig på så løst et grundlag," siger Mogens Lykketoft.Han betegner det som et "rent sofistisk narreværk og en surrealistisk begrundelse", at Fogh fastholder, at Danmarks beslutning om krigen alene blev taget på grundlag af Iraks manglende efterlevelse af FN-resolutionerne og ikke på grund af de masseødelæggelsesvåben, der aldrig er blevet fundet.Sennepsgas og miltbrandSF-formand Villy Søvndal hæfter sig ved, at Fogh på et pressemøde havde opremset Saddam Husseins lagre af sennepsgas, miltbrand, kemiske bomber samt "den farlige trussel fra langtrækkende missiler og risikoen for, at han snart vil råde over atomvåben"."Hvorfor anvendte statsministeren præcis de eksempler på pressemødet, hvis det ikke var et vigtigt argument for at gå ind i Irak," spørger Villy Søvndal, der også skoser Fogh for ikke at have været tilstede i Folketingssalen, da Irak-beslutningen blev behandlet og vedtaget. Til dét svarer Fogh:"Denne sag er den, jeg nok har brugt allerflest timer i Folketingssalen på. Og en del af de ting, jeg har sagt i dag, vil Villy Søvndal med glæde kunne genkende som noget, jeg også har sagt under tidligere forespørgsler og samråd".Søren Pinds papirflyver er ved af være færdig. Der er ikke mere at komme efter.
