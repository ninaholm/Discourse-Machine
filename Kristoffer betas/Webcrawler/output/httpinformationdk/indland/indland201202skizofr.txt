Skizofreni sender de unge på førtidspension
Mange unge førtidspensioneres hvert år på grund af psykiske lidelser som skizofreni, angst og stressrelaterede tilstande. Men der er uenighed om, hvor store muligheder førtidspensionisterne reelt har for at vende tilbage på arbejdsmarkedet


 De senere år er antallet af unge, der førtidspensioneres på grund af psykiske lidelser, steget, og når beskæftigelseminister Mette Frederiksen (A) i dag fremlægger sit længe ventede udspil til en reform af førtidspensionen, er den primære målgruppe da også personer under 40. Skizofreni er den største enkeltårsag bag tildeling af førtidspension til psykisk syge 20-29-årige, og i 2010 stod diagnosen bag 23 procent af tildelingerne. I gruppen af 30-39-årige, der i samme år blev tildelt førtidspension grundet psykiske lidelser, var den primære årsag diagnosen »nervøse og stressrelaterede tilstande« såsom angst og posttraumatisk stressyndrom. Det viser tal fra Ankestyrelsen.
Det er Mette Frederiksens ambition, at få flere unge væk fra varige offentlige ydelser og over i uddannelse og sidenhen arbejde. Men i Landsforeningen Sind er man skeptisk omkring, hvorvidt det er realistisk muligt at holde psykisk syge væk fra førtidspensionen og på det forkætrede arbejdsmarkede:
»Den her reform vil få en meget mindre effekt, end man går og tror. Den vil ikke redde mange af dem med svær skizofreni eller med udviklingsforstyrrelser,« siger landsformand Knud Kristensen.
Han påpeger endvidere, at en stor del af de unge, der førtidspensioneres på grund af psykiske lidelser, lider af eksempelvis downs syndrom:
»Og det kan man jo ikke lave om på. Men det er blevet et slags dogme i pressen, at de unge med psykiske lidelser kan helbredes, og at mange af de unge derfor aldrig burde have haft førtidspension,« siger Knud Kristensen.
Der er plads
Mere optimisk forholder man sig i Sherpa, som er en privat virksomhed, der har specialiseret sig i at hjælpe personer med psykiske lidelser tilbage på arbejdsmarkedet. Det sker blandt andet ved hjælp af en mentorordning, hvor den syge får personlig hjælp til at finde og starte på en arbejdsplads.
»Man ved fra internationale undersøgelser, at man kan få op til 60 procent af mennesker med svære sindslidelser som skizofreni i arbejde ved at bruge en ordning med mentorer, der er psykiatrisk uddannede,« siger direktør Trine Lindahl. Hun mener, at der er stort potentiale hos mange af de unge, der i dag er på førtidspension:
»For mindre grupper, eksempelvis mentalt retarderede eller skizofrene, der er hårdt ramt, giver en førtidspension god mening. Men for resten er der absolut potentiale for, at man godt kan passe et arbejde,« siger hun og understreger, at det kræver, at erhvervslivet tager samfundansvar og opretter stillinger, der kan rumme personer, der måske ikke er i stand til at arbejde 37 timer om ugen.
Ressourcer ønskes
Og det er netop det hårde arbejdsmiljø, der er hovedårsagen til, at de 30-39 årige i så stort talt bliver førtidspensioneret på grund af nervøse og stressrelaterede tilstande, mener formand for Dansk Psykologforening Roal Ulrichsen: »Det går hurtigere, og det går hårdere til. Det offentlige og private arbejdsmarked har en forpligtelse til at tilbyde fleksible jobs til de unge. Gør man det, tror jeg godt, vi kan hjælpe flere tilbage på arbejdsmarkedet,« siger Roal Ulrichen og udybber: »Vi ved jo langt hen af vejen, hvad vi skal gøre. Problemet er, at der ikke er nok ressourcer.« Vil man fremover undgå, at unge med psykiske lidelser ender på førtidspension, er der i højere grad brug for flere ressourcer, end for en reform af pensionssystemet, mener han.
»Der er masser af muligheder for behandling, men det gør vi ikke af den simple grund, at vi ikke vil prioritere det økonomisk. Og vil man ikke prioritere dem, der har behov for hjælp, så falder de ud,« siger Roal Ulrichsen og henviser til, at vi bliver nødt til at gøre vores samfund mere rummelig, hvis vi vil undgår at flere psykisk syge ender på førtidspension.
»Det, jeg kan se nu, er, at der gribes for sent ind, og derfor bliver sygdomme, der kunne afhjælpes, kroniske. Og så forstår jeg godt, at folk ender på en førtidspension«

