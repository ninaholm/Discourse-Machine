Sydafrikansk skuffelse over JP-plakater
The Nelson Mandela Foundation i Sydafrika er skuffet over, at Jyllands Posten ikke respekterer Mandelas ønske om ikke at blive misbrugt


 Kan man hylde en mand og samtidig trampe på hans rettigheder? Det spørgsmål må i de kommende dage nage på chefgangen på Jyllands-Posten (JP), der for nylig har kørt en reklamekampagne for avisen, hvor store plakater med Nelson Mandela, Mahatma Gandhi og Dalai Lama har fungeret som blikfang. Som tidligere omtalt i Information havde reklamebureauet Uncle ikke på forhånd indhentet tilladelse til at bruge f.eks. Mandelas navn og portræt til reklamekampagnen for den internationalt så kendte avis. Og det skuffer The Nelson Mandela Foundation i Sydafrika, der på vegne af den sydafrikanske frihedshelt administrerer retten til Mandela-brandet.
"Selv om denne kampagne gerne vil hylde Nelson Mandela, havde vi forventet, at avisen ville have bedt om hans tilladelse. Vi er skuffede over, at de har valgt at bruge hans navn og ansigt uden at spørge om lov, og vi håber, at Jyllands-Posten fremover vil respektere almindelige høflighedsnormer," skriver Achmat Dangor, formand for The Nelson Mandela Foundation, således i en e-mail til Information.
Gandhi med flasken
Tidligere har også den indiske ambassade skrevet "a very strong letter" til JP, hvor ambassadør Yogesh Gupta protesterer mod, at Gandhi fremstilles foran en havegrill med en flaske i hånden.
Men da var outdoor-delen af kampagnen netop forbi, oplyser chefredaktør Jørn Mikkelsen. Og i den udstrækning, plakaterne siden da er anvendt som egenannoncer i avisen, har Gandhi-plakaten bevidst været fravalgt.
Spørgsmålet er nu, om avisen også vil respektere Mandelas ønske om ikke at blive misbrugt? Til det siger Jørn Mikkelsen, at han er glad for, at Mandela Foundation anerkender, at kampagnens formål er at hylde bl.a. Mandela som et ikon.
"Så hvis de ringer, vil vi lytte til dem og strække os meget langt," oplyser han.
- Vil I stadig bruge Mandela-plakaten, hvis de ikke ringer?
"Det vil jeg lige overveje," lyder chefredaktørens svar.
Den tredje plakat i serien afbilleder Dalai Lama som en afslappet skiturist. Fra Tibet House i London meddeler hr. Tsering Tashi, talsmand for det tibetanske samfund i Nordeuropa, at "vi har som udgangspunkt ingen problemer med, at hans helligheds navn og ansigt bliver brugt i kampagner, hvis han afbildes på en ordentlig og værdig måde, og motivet bag kampagnen er ædelt, dvs. har med en god sag, med fred, tolerance og frihed at gøre. Vi vidste dog intet om Jyllands-Postens kampagne og er ikke blevet spurgt om tilladelse."
Den i Danmark bosiddende tibetanske lama Lakha Lama, der er formand for Tibet Charity og arrangør af Dalai Lamas danmarksbesøg til næste forår, har set JP-plakaten med Dalai Lama. Han er ikke glad for den: 
"Plakaterne bruger fremtrædende internationale personer som legetøj, og det er jeg ikke tryg ved. Det er lidt sørgeligt, for mennesker har også brug for religiøs respekt, og ikke kun ytringsfrihed," siger han.


