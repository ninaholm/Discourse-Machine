’To hjerner tænker jo bedre end én’
Et tæt samarbejde med sine medstuderende hjælper Caroline Dragsdahl igennem studiet til designingeniør på Danmarks Tekniske Universitet


Lineære differentiale matematiske modeller hed det seneste fag, som Caroline Dragsdahl er blevet undervist i på Danmarks Tekniske Universitet i Lyngby. Her læser hun design og innovation på tredje semester. Undervisningen i faget med det lange, svære navn varer fra kl. 13 til 17 og består af både forelæsning og fælles øvelser.»Det er bare et langt ord for matematik,« forklarer Caroline Dragsdahl om faget, hvor de netop har fået en ny underviser.»Han er meget pædagogisk og taler meget langsomt, måske lidt for langsomt, men det er også rart, for så ved man, at man kan følge med og forstår, hvad der bliver sagt,« siger hun.Efter forelæsningen er det tid til grupperegning, hvor de studerende går i gang med en række hjemmeopgaver til næste uge. Som regel er de færdige med opgaverne, inden timerne er omme, fordi de har hjælpelærere på.Samarbejde øger udbyttet»Vi havde ret svært ved opgaverne, da vi startede med undervisningen i foråret. Der var også problemer med underviseren, der havde svært ved dansk og derfor ikke fik de bedste evalueringer, så det har de gjort noget ved nu,« forklarer Caroline Dragsdahl. Hun havde kun skimmet e-noterne før timen i de svære matematiske modeller, men generelt mener hun, at det øger motivationen i timerne at have læst stoffet først.»Jeg havde ikke brugt vældig lang tid på forberedelse i går, men når underviseren forklarer tingene så nøjagtigt, så føles det overflødigt,« siger Caroline Dragsdahl.Hjælpelærerne på DTU er en stor hjælp, men hvis undervisningen ikke fungerer, så nytter nok så meget hjælp ikke noget.»Det er enormt frustrerende, når undervisningen ikke fungerer. Det, der manglede før, var struktur. Det er vigtigt i fag som matematik, at der er nogle klare eksempler, fordi du oftest har så travlt med at skrive alting ned, at det først er bagefter, når man skal sidde og bruge eksemplerne, at det bliver et problem,« siger den 20-årige civilingeniør studerende.De studerende på DTU har i modsætning til mange andre studerende undervisning i 20-25 timer om ugen, og derudover opholder de sig oftest mange timer om ugen i lokalerne i Lyngby for at læse sammen, fortæller Caroline Dragsdahl: »Det er meget mere motiverende at sidde og arbejde sammen med andre, end det er at gå hjem og sidde alene med tingene. Det øger på mange måder kvaliteten af mit studie, fordi nogle af de mest komplicerede ting virkelig kan være svære at komme videre med alene. To hjerner tænker jo ofte bedre end én,« siger Caroline Dragsdahl.
