Ugen, der rystede den danske medieverden
Se og Hør-sagen sender chokbølger gennem mediebranchen, og den udvikler sig dag for dag. Information samler op på de mange historier om en skandale af dimensioner
Henrik Qvortrup har på en uge oplevet en storm uden sidestykke på grund af Se og Hørs ulovlige adgang til kreditkortoplysninger, der begyndte i hans redaktørtid på ugebladet. Spisesedlen fra Ekstra Bladet er fra 2006.


 
	På en måde er det skæbnens ironi. En af Danmarks måske mest kendte journalister Henrik Qvortrup er ikke bleg for at gå efter struben, når han griller pressede politikere. Nu får han sine egne metoder at føle. En hord af journalister var mødt op i Svendborg torsdag aften, hvor den detroniserede politiske kommentator og tidligere chefredaktør på ugebladet Se & Hør skal holde foredrag for en lokal forening. Og de lugter blod.

	»Ja, i den her forbindelse tror jeg på karma,« konstaterer Qvortrup. Derudover nægter han at udtale sig.

	Det er gået stærkt, siden dagbladet BT i mandags bragte den første historie om Se og Hørs angivelige samarbejde med en it-specialist, der systematisk – og ulovligt – skulle have overvåget kendte danskeres kreditkorttransaktioner for ugebladet. Og skiftende chefredaktører, heriblandt Qvortrup, der i en roman om ugebladet går under aliaset ’den skaldede hævner’, skulle have kendt til det, lød anklagen.

	BT’s dokumentation var en roman skrevet af den tidligere Se og Hør-journalist Ken B. Rasmussen. Men »ifølge BT’s oplysninger kan de alvorlige anklager dokumenteres,« forsikrede avisen.

	Der var dog flere, der satte spørgsmålstegn ved historien. Hvis det virkelig kunne dokumenteres, hvorfor fremlagde avisen så ikke dokumentationen? Var der ikke bare tale om en mand, der ville promovere sin bog – og som kujonagtigt beskyttede sig mod injuriesager ved at iklæde sig fiktionens gevandter? Der var vist også noget med den historie, han engang skrev om Naser Khaders sorte arbejde, som ikke helt holdt vand. Så måske var han ikke så troværdig, denne Ken B. Rasmussen, der lidt ligner en afdanket rockstjerne med sin slidte kasket, lange skæg og solbriller.

	Og både den nuværende chefredaktør, Niels Pinborg, og Henrik Qvortrup afviste jo at kende noget til sagen.

	Nu er der ikke mange, der tvivler længere. Ugebladet Se og Hør ser ud til at være centrum for den største danske medieskandale nogensinde.

	Spinnets mester

	Allerede dagen efter BT’s historie sker der ting og sager. Kilder med bånd til Se og Hør bekræfter anonymt historien over for flere medier. Og nu får Henrik Qvortrup pludselig noget af sin hukommelse tilbage. Han trækker sig fra sin stilling på TV 2 og udsender en pressemeddelelse.

	»Jeg kan ikke afvise, at der sket udbetalinger til den person, der er i centrum for de seneste dages omtale af Se og Hør.«

	»Jeg har også hilst på vedkommende. Min viden om denne kilde var, at han i flere tilfælde var i stand til at levere korrekte oplysninger til bladet. Derfor attesterede jeg udgiftsbilagene, når de blev præsenteret af journalisterne, som jeg forstod havde kontakt til kilden,« forklarer Qvortrup, der dog afviser at have kendt til ulovligheder.

	Som tidligere rådgiver for daværende statsminister Anders Fogh Rasmussen ved Qvortrup, hvordan man håndterer en mediestorm.

	Kommunikationseksperten Sune Bang kalder i Fagbladet Journalisten Qvortrups håndtering spin, så det »isner i tænderne«.

	Men selv om ’den skaldede hævner’ kender alle tricks i bogen, formår han ikke at lægge en dæmper på sagen, der efterhånden har udviklet sig til at være tophistorie for stort set samtlige danske redaktioner. Og der går ikke længe, før hans forklaringer om, at han ikke har kendt til ulovligheder, modsiges af tidligere kolleger fra Se og Hør-tiden.

	Superskurken

	Ifølge Ken B. Rasmussens roman går samarbejdet med ’tys-tys-kilden’, som vedkommende omtales i bogen, tilbage til 2008, mens Henrik Qvortrup var chefredaktør. Hvad kildens motiv til samarbejdet er, er uvist, da ingen hidtil har kunnet få vedkommende i tale. Men det har været fremme, at ugebladet skulle have betalt ham 10.000 kroner sort om måneden for ydelserne. Samtidig har den mistænkte it-specialist været en hyppig gæst ved Se og Hør-fester, ligesom han har haft et endog meget nært forhold til i hvert fald én af Se og Hørs journalister.

	Som medarbejder i IBM, som har varetaget en række opgaver for Nets – virksomheden bag Dankortet – har den mistænkte 45-årige it-specialist haft adgang til de kreditkorttransaktioner, som påstås at danne baggrund for en række af Se og Hørs historier om de kendte og kongelige.

	It-eksperter karakteriserer over for Berlingske Business den mistænkte som værende »en betroet medarbejder« som gennem sit arbejde har haft adgang til helt centrale dele af den danske digitale infrastruktur.

	»Han er ikke bare en superskurk, han er den konge, der har nøglerne til kongeriget,« siger it-eksperten Peter Kruse til Berlingske Business.

	Den næstkommanderende

	Påstanden om, at ledelsen på Se og Hør skulle have kendt til ulovlighederne får for alvor opbakning onsdag. Ekstra Bladets underholdningsredaktør, Lise Bondesen, der har en fortid som nyhedschef på Se og Hør og nu er sendt på ’ferie’ på ubestemt tid, står frem med sin version. Hun fortæller, at det var Henrik Qvortrup, der indledte Se og Hørs forhold til kilden.

	»En dag fik han besøg af en spændende person. Man kunne med det samme fornemme, at her var tale om noget helt særligt. De holdt et møde på hans kontor for lukkede døre. Jeg husker det som om, at Qvortrup eller Q, som vi kaldte ham, efterfølgende var meget begejstret over gæsten, der – fik jeg indtrykket af – kunne levere helt ekstraordinære og tophemmelige informationer om de kendte,« skriver Lise Bondesen i Ekstra Bladet.

	Også Qvortrups efterfølger, Kim Henningsen, havde ifølge Bondesen viden om sagen. »I juni 2009 kom den nye chefredaktør, Kim Henningsen fra BT. Han blev gjort bekendt med den hemmelige kilde, som jeg på det tidspunkt var begyndt at få en vis betænkelighed ved,« skriver hun.

	Lækkede e-mails

	Påstanden bakkes op af en række interne e-mails fra Se og Hør, som BT samme dag kan løfte sløret for.

	I en mail til Henrik Qvortrup og to andre ledende medarbejdere efterspørger en journalist i 2008 ifølge BT konkrete navne, som en »kreditkortkilde« kan se nærmere på.

	Og i en mail fra 2010 skriver en journalist til en række kolleger, deriblandt chefredaktør Kim Henningsen, at »vores tipper kan gå ind i morgen og lede efter nye navne i systemet (kreditkort). Og KUN i morgen. Det er svært og risikabelt at gøre løbende for ham. Hvis I har nogle navne, som er aktuelle lige nu, og som det vil være godt at have kreditkortoplysninger på, så giv lyd a.s.a.p.«

	Hverken Qvortrup eller Henningsen har villet kommentere disse mail. Samme dag hjemsender Se og Hør syv medarbejdere. Også Billed Bladet hjemsender to medarbejdere, der har en fortid på Se og Hør.

	Politiet er ved at undersøge sagen, og Aller, der udgiver Se og Hør, har foranstaltet en advokatundersøgelse. Hvis Qvortrup, Henningsen og andre har kendt til ulovlighederne, kan det ramme dem langt hårdere, end de kritiske spørgsmål, de for tiden mødes med.

	Strafferammen er ifølge jurist Oluf Jørgensen op til seks års fængsel.

