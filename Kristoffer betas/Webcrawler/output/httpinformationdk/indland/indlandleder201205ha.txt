Hasardspil med høje indsatser



 Vi ønsker, at Grækenland forbliver del af vores familie, af Den Europæiske Union, og af euroen. Men når det er sagt, så må den ultimative beslutning om at forblive i eurozonen komme fra Grækenland selv. 

– José Manuel Barroso, Formand for Europa-Kommissionen
Et nervepirrende hasardspil er i øjeblikket i gang mellem eurozonemedlemmerne og EU på den ene side og grækerne på den anden. Begge sider er nået dertil, at de har truet med at satse hele puljen, i håbet om at modparten blinker først.
»Grækerne skal vide,« truede Tysklands udenrigsminister, Guido Westerwelle, forleden, at de stemmer om intet mindre end »Grækenlands fremtid i Europa og i euroen«.
Svaret fra Grækenlands næststørste parti, Syriza – der er pro-EU, men ønsker genforhandling af lånepakken fra EU og IMF – var ikke mindre konfronterende: »Merkel er klar over, at hvis hun løber risikoen og dropper grækerne, så vil hun selv være nødt til at forlade euroen dagen efter,« sagde partileder Alexis Tsipras, hvis parti i meningsmålingerne står til at blive landets største ved nyvalget 17. juni.
Tsipras spiller på den helt reelle angst for, at en græsk exit vil varsle begyndelsen på enden for eurozonen – for ikke at tale om den økonomiske tumult, det vil medføre, og som ingen rigtig ved, hvad vil føre til. Kun er der bred enighed om, at det vil blive rodet og – med IMF-chef Christine Lagardes ord - »ekstremt dyrt« og »ikke kun berøre Grækenland«.
EU-kollegerne forsøger omvendt at lægge pres på grækerne – vælgere såvel som partier – ved at gøre det nye parlamentsvalg til et valg om medlemskab af eurozonen. De klynger sig til meningsmålinger, der viser, at fire ud af ti Syriza-vælgere erkender, at de stemte på partiet i protest, og at 70 pct. ønsker at forblive i euroen.
Begge ultimative positioner er forståelige. Grækerne oplever på femte år, at landets økonomi går i den forkerte retning. Forleden stod det klart, at den var skrumpet med hele 6,2 pct. i første kvartal af 2012 – mere end forventet. Og samtidig ytrer et stigende antal økonomer tvivl om, hvorvidt IMF/EU-lånepakken er den rette – og tilstrækkelige – medicin mod Grækenlands lidelser.
I EU er frustrationen ligeledes forståelig. Der er over de seneste to år brugt uanede mængder energi og økonomiske midler på at holde Grækenland oven vande, og begge låneaftaler er indgået med landets demokratisk valgte regering.
Hvor forståelige de to reaktioner end er, så er det imidlertid katastrofalt, at situationen ikke er blevet forsøgt bragt under kontrol, hvilket i sidste ende vidner om et ledelsessvigt i Europa. Al snak i Bruxelles og Berlin og andre steder om, at Grækenland – hvis vælgerne stemmer ’forkert’ – må forlade euroen, risikerer at blive en selvopfyldende profeti. Reaktionen kom lynhurtigt, da grækerne alene mandag hævede mindst 700 mio. euro fra bankerne i landet. I går kom det frem, at også belgierne, italienerne og franskmændene har været i banken, og i Spanien rapporterede Bankia, at mere end en mia. euro er blevet hævet af deres kunder i den seneste uge.
Resultatet af den seneste udvikling har været, at vi – måske – har set den tyske kansler Angela Merkel blinke. Hvis grækerne ønsker »stimulus for at skabe vækst i eurozonen … så er vi åbne over for det,« lød det pludselig fra Berlin efter hr. Hollandes besøg.
»På den ene side har vi søjlen med en sund finanspolitik, og den anden søjle vil være vækstkomponenten,« fortsatte Merkel og understregede, at Europa må støtte Grækenland, »fordi den græske befolkning lige nu oplever en meget, meget hård periode.«
Kloge, beroligende ord. Ord, der giver håb om, at der er mere end nedskæringer på menuen for grækerne. Men ord, der kommer alt, alt for sent.
Vi kan nu kun gisne om, hvordan det græske valg var faldet ud, hvis Merkel havde udtalt sig sådan i forbindelse med underskrivelsen af den anden lånepakke. Eller hvis nogle af Kommissionens fine planer om at bruge strukturfondsmidler og projektobligationer til at sætte gang i væksten i landet var blevet omsat til handling forud for valget.
I stedet står vi over for et skæbnesvangert nyvalg i Grækenland. Lad os håbe på, at tonen forbliver konstruktiv og kompromissøgende, og at det er nok til at forhindre et udfald – græsk exit fra eurozonen – som ikke er i nogens interesse. rod

