Krav til flere eksterne bevillinger presser forskning
Forskere bliver kvalt i administrative opgaver i takt med, at flere midler skal hentes via konkurrence, lyder det fra tre forskere på Københavns Universitet. Smertegrænsen for fordelingen af basismidler og eksterne bevillinger er ved at være nået, mener prorektor på Københavns Universitet


 Øgede krav til, at universiteterne skal hente penge hjem fra eksterne bevillinger, flytter fokus fra den rene forskning over i administrative opgaver, lyder det fra tre forskere i en kronik i Berlingske.
En af forfatterne til kronikken er Claus Emmeche, der er lektor ved Institut for Naturfagenes Didaktik på Københavns Universitet.
Han advarer mod, at en stadig større del af forskningen er finansieret igennem konkurrenceudsatte midler i stedet for basismidler.
»Når man lader en større del af forskningen være baseret på midler udefra, betyder det samtidig, at man optager forskernes tid med andre ting end selve forskningen. Den enkelte forsker oplever et stort pres med hele tiden at skulle søge midler for at få lov til at forske,« siger Claus Emmeche.
I løbet af de seneste 25 år er der kommet markant flere penge til forskning på Københavns Universitet, men samtidig har fordelingen mellem basismidler og eksterne bevillinger forskudt sig. Over de sidste ti år er de eksterne bevillinger på Københavns Universitet gået fra at udgøre ti procent til i dag at udgøre 40 procent af de samlede midler.
En udvikling, som prorektor for forskning og innovation holder godt øje med.
»Det truer kvalitetsforskningen, hvis for meget af det, vi laver, bliver finansieret eksternt og kortsigtet. Som det ser ud, har vi nok nået smertegrænsen for, hvor stor en andel af vores samlede midler, der må komme fra eksterne bevillinger,« siger Thomas Bjørnholm.
En af grundene til, at universiteterne i stigende grad skal hente penge til forskning fra eksterne bevillinger, er den såkaldte grønthøstermetode. Det er en automatisk justering, der skærer to procent af basismidlerne til forskning om året.
»Det bliver langsomt sværere at fylde det hul ud, som nedskæringen efterlader. Det er jo ikke sådan, at man forestiller sig, at universiteterne skal skrumpe med to procent om året. Det betyder så, at pengene skal komme et andet sted fra,« forklarer Claus Emmeche.
Mere egenfinansiering
Når de ansatte forskere på universiteterne i stigende grad skal finde finansiering til forskningen udefra, bruges der tid på at sende ansøgninger af sted til private og offentlige råd og fonde, som kunne være brugt til forskning. Den tendens mærker Claus Emmeche på sit eget institut.
»Jeg oplever, at de ansatte bruger mere og mere tid på at sende ansøgninger for at få lov til at forske. Det går ud over forskningen, at man konstant er under pres for at skulle søge finansiering,« siger Claus Emmeche.
I det nye regeringsgrundlag står der, at »universiteterne skal arrangere deres forskningsaktiviteter, så egenfinansieringen øges«. Ifølge uddannelses- og forskningsordfører for Venstre, Anni Matthiesen, ser Venstre gerne, at forskere tager et ansvar for at finansiere deres egen forskning.
»Vi vil gerne holde fast i, at det er vigtigt at sikre finansiering til egen forskning. Vi mener, at der stadig er plads til forskningsdelen, selvom noget af tiden går med administration og ansøgninger,« siger Anni Matthiesen.
Men ifølge Claus Emmeche, Frederik Stjernfelt og Simo Køppe, der har skrevet kronikken i Berlingske, er det et problem, hvis kravene til egenfinansiering stiger, fordi kun ti procent af de ansøgninger, der bliver sendt af sted, rent faktisk får finansiering. Det vil med andre ord sige, at ni ud af ti ansøgninger er spildt arbejde.
Anni Matthiesen (V) erkender, at en ti procents succesrate på ansøgninger, der bliver sendt til eksterne investorer, ikke ser ud af meget.
»Når man ser tallene, må der jo nok blive brugt en del spildtid. Men her og nu kan vi ikke sige, hvordan vi eventuelt vil håndtere tingene anderledes,« siger Anni Matthiesen.
En hårfin balance
Udover, at forskerne skal bruge tid på at finde finansiering til deres projekter, er et andet problem med de eksterne bevillinger ifølge de tre forfattere af kronikken, at de ikke dækker alle de af universitetets driftsomkostninger, der er forbundet med forskningen.
Det betyder, at universiteterne får mindre ud af bevillingerne, og på den måde bliver forskerne nødt til at skrive flere ansøgninger til forskningsprojekter. Af samme grund mener Thomas Bjørnholm, at det er vigtigt at sikre, at der ikke fortsat sker en udvikling, hvor flere og flere af midlerne skal hentes fra eksterne kanaler.
»Det er positivt, at vi generelt får flere penge til forskning, men det handler om at sikre, at balancen mellem de langsigtede projekter, som muliggøres gennem basismidlerne, og så de korte mere projektorienterede projekter, som typisk finansieres af private investorer, ikke tipper, så vi får for mange kortsigtede projekter,« siger Thomas Bjørnholm.
Claus Emmeche mener, at man bliver nødt til at finde en bedre måde at håndtere de eksterne bevillinger på. Han foreslår blandt andet, at en løsning kunne være et samarbejde mellem staten og de private investorer.
»Hvis staten går ind og dækker universiteternes drift, når de modtager bevillinger, vil man kunne sikre universiteterne en bedre dækning for deres faktiske omkostninger, samtidig med at man fortsat øger incitamentet for eksterne bevillinger. Det kan være med til at lette presset hos forskerne,« siger Claus Emmeche.
Ideen bliver bakket op af prorektor på Københavns Universitet, Thomas Bjørnholm.

