Markant flere vil søge om familie-sammenføring
Afskaffelsen af pointsystemet og andre lempelser i udlændingereglerne vil få antallet af ansøgninger om familiesammenføringer til at stige markant. Det vurderer to advokater og en lektor med speciale i udlændingeret
Regeringen sendte mandag et udspil i høring, som  lemper kravene til familie-sammenføring. Blandt andet skal det omdiskutede pointsystem helt afskaffes, fordi systemet ikke frem integrationen.   ’Pointsystemet har vist sig at være bureaukratisk og en hindring for, at almindelige velfungerende kunne blive sammenført,’ sagde justoitsminister Morten Bødskov blandt andet mandag


 Antallet af ansøgninger om familiesammenføring vil efter alt at dømme stige med flere tusind om året, når regeringen får gennemført sit forslag om at afskaffe pointsystemet for familiesammenføring og på andre måder lette livet for personer, der søger familiesammenføring.
To advokater og en lektor med speciale i udlændingeret vurderer, at ændringerne vil få antallet af ansøgninger om familiesammenføringer tilbage på 2010-niveau — hvilket på nuværende tidspunkt vil betyde en stigning fra 3.560 til 6.730 ansøgninger om året.
Eksperterne peger på, at især afskaffelsen af pointsystemet og nedsættelsen af kravet om en bankgaranti vil få en effekt.
En af dem er advokat og formand for Forening af Udlændingeretsadvokater Jytte Lindgård. Hun er ikke i tvivl om, at langt flere udlændinge vil ansøge om at blive familiesammenført, hvis regeringens udkast til et nyt lovforslag bliver gennemført.
»Det vil ikke undre mig, hvis antallet nogenlunde kommer til at ramme det niveau, som det var i 2010, inden de nye ændringer kom,« siger hun.
Væk med pointkrav
I efteråret 2010 indførte den daværende regering et særlig pointsystem, som betyder, at man skal optjene 60 point for at få familiesammenføring, hvis man er over 24 år og 120 point, hvis man er under 24 år. Det er blandt andet de regler, som de nuværende regering vil have afskaffet.
Derudover har regeringen lagt op til, at kravet om en bankgaranti skal sænkes fra 100.000 kroner til 50.000 kroner, og Jytte Lindgård er ikke i tvivl om, at det vil få flere til at ansøge.
»Det er de færreste almindelige mennesker, der kan stille en garanti på 100.000 kroner, men med et krav om 50.000 bliver det mere realistisk for dem,« siger hun.
Advokat med speciale i udlændingeret Jens Bruhn-Petersen peger på, at det også vil få stor betydning, hvis pointsystemet bliver fjernet. Han har haft mange klienter, som har måtte droppe at blive familiesammenført, fordi de ikke kunne opnå det rette antal point.
»Pointsystemet har gjort det næsten fuldstændig umuligt at få familiesammenføring, og derfor er der ingen tvivl om, at der vil være markant flere, der ansøger om familiesammenføring fremover,« siger han.
Ingen krav om uddannelse
Jens Bruhn-Petersen tilføjer, at pointsystemet generelt har været en stopklods for mange udlændinge, siden det blev indført.
»Hvis pointsystemet havde fået lov til at eksistere i yderligere fem år, var antallet af ansøgninger faldet markant, og til sidst havde der formentlig kun været ganske få, der reelt havde fået familiesammenføring,« siger han.
Peter Starup, som er lektor i udlændingeret ved Syddansk Universitet peger også på, at lempelsen af reglerne helt oplagt vil få flere til at ansøge.
»Hvis sprogkravene og kravene om uddannelse og erhvervserfaring bliver fjernet, som regeringen lægger op til, vil langt flere kunne blive familiesammenført. Det betyder, at man fremover bare skal være 24 år og kunne stille med 50.000 kroner,« siger han og tilføjer:
»Det kan de fleste nok godt skaffe«.

