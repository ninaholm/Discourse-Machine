’Vil man virkelig gøre noget, skal man give os rettigheder’
Selv om Socialdemokraterne og SF tidligere har talt for et forbud mod købesex, dropper justitsminister Morten Bødskov (S) nu forbuddet mod købesex og skærper til gengæld straffen for rufferi. Det glæder den prostituerede Bonnie Cleo Andersen – men hun vil allerhelst have rettigheder


 »Vi piger har gået og været pissenervøse, så det, at forbuddet ikke bliver til noget, gør det jo nemmere for os.«
Bonnie Cleo Andersen er prostitueret og driver sit eget bordel i Vestsjælland, hvor hun er den eneste ansatte, og da Information fanger hende på telefonen, har hun netop sagt farvel til dagens sidste kunde og fået fri fra arbejde. Bonnie Cleo Andersen har tidligere medvirket i en artikel i Information, hvor hun fortalte om sit liv som prostitueret, og dengang var hun kraftigt imod et forbud mod sexkøb. Derfor glædede hun sig i går over, at Morten Bødskov (S) har fremsat et lovforslag om en ændring af straffelovens kapitel om seksualforbrydelser. Forslaget tyder på, at det meget omdiskuterede forslag om at forbyde købesex nu ser ud til at være droppet.
Justitsministeriet skriver i baggrunden for lovforslaget, at der til gengæld skal sættes hårdere ind mod prostitutionens bagmænd, hvilket betyder, at bordelvirksomhed sidestilles med andre prostitutionsvirksomheder som barprostitution, escortprostitution og gadeprostitution. Desuden ønsker justitsministeren at skærpe straffen fra tre års fængsel til fire års fængsel i tilfælde, hvor der ikke er tale om menneskehandel.
Hårdere straf nytter ikke
Selv om Bonnie Cleo Andersen er glad for, at det ikke bliver ulovligt at købe sex, så giver hun ikke meget for, at justitsministeren ønsker at indføre hårdere straffe til bagmændene:
»Det er ligegyldigt, om man giver dem tre eller fire års fængsel. Hvis de har tjent rigeligt med penge, så tager de jo de fire år. Det tror jeg sgu, de er ligeglade med,« siger hun.
Heller ikke hos Sexarbejdernes Interesseorganisation (SIO) er man begejstret over Morten Bødskov initiativ til at straffe prostitutionens bagmænd hårdere: »De (rufferiparagrafferne, red.) straffer ikke udnyttelse af sexarbejdere, men assistance til sexarbejdere, uanset om denne assistance er god eller dårlig. Den er næsten altid god. Ellers ville vi som sexarbejdere sige nej til den,« skriver SIO i en pressemeddelelse og tiulføjer: »Vi ønsker, at såvel ministeren som de folketingsmedlemmer, der stemmer for lovændringen, skal forstå, at det er dem selv, der har ansvaret for de største og de groveste overgreb mod sexarbejdere.«
Giv os rettigheder!
Hvis man ønsker at gøre noget for de kvinder, der arbejder som prostituerede, og samtidig gøre sexbranchen mere sikker, skal man i prostitutionsbranchen have rettigheder på linje med andre erhverv, mener Bonnie Cleo Andersen. Selv om prostitution fortsat vil være lovligt i Danmark, ændrer det ikke på, at prostitution ikke er juridisk anerkendt som erhverv.
»Det kræver altså ikke bare, at man lovliggør det, og så sætter straffen op. Det hjælper jo ikke os på nogen måde,« siger Bonnie Cleo Andersen og fortsætter: »Vi skal have flere rettigheder. Hvis du spørger mig, så er det jo et ganske almindeligt arbejde, jeg har, og hvis loven tillader prostitution, kan man da ikke sige, at man for eksempel ikke kan lave en fagforening. Det er jo et lovligt erhverv, så det burde da også være lovligt at have en fagforening. Den anden dag røg min trappestige ned på mit knæ. Jeg troede faktisk, at jeg havde brækket benet, og det eneste jeg tænkte var: ’Gud, hvad nu hvis jeg havde brækket benet, så havde jeg ikke kunnet passe mit arbejde, og hvor skulle jeg så få penge fra’?«
 

