Hvad nu, hvis embedsmændene bare ville beskytte Birthe Rønn?
Statsløsekommissionen savner skriftlig dokumentation for, at Birthe Rønn Hornbech blev advaret af sine embedsmænd om, at hendes beslutninger ville føre til konventionsbrud. Men måske skyldes den manglende dokumentation blot, at embedsmændene ville beskytte deres minister
Daværende integrationsminister Birthe Rønn Hornbech på vej til afhøring i statsløsesagen, hvor hun skulle forklare sig om den årelange konventionsstridige praksis i sit ministerium.


 Hun vidste måske slet ikke, hvad hun gjorde ... Det er kort fortalt Statsløsekommissionens forklaring på, at forhenværende integrations- minister Birthe Rønn Hornbech (V) går fri af alvorlig kritik i kommissionens digre beretning, mens forhenværende departementschef Claes Nilas og forhenværende afdelingschef Kim Lunding får alvorlig kritik for deres roller i sagen.
Som beskrevet i dagens avis gør kommissionen det på den ene side klart, at det var Birthe Rønn Hornbechs beslutninger i sagen, der igennem længere tid var skyld i, at myndighederne førte en ulovlig praksis over for statsløse unge ansøgere om statsborgerskab.
Læs også: Kommission: Danmark brød konventioner om statsløse
Da hun fik at vide af sine embedsmænd, at Integrationsministeriets sagsbehandling var i strid med to FN-konventioner, sørgede hun ikke for, at den danske praksis med det samme blev ændret. I stedet ønskede hun at fortsætte en ellers afsluttet konsultation i de øvrige nordiske lande om deres fortolkning om konventionerne, fordi hun angiveligt mente, at konventionerne efterlod et vist fortolkningsrum, som skulle undersøges, inden den danske praksis blev ændret.
Det var ifølge kommissionen en klar fejl, eftersom konventionen utvetydigt beskriver statsløses rettigheder. Men på den anden side mener kommissionen ikke at kunne afvise, at Birthe Rønn Hornbech faktisk var af den overbevisning, at der fandtes et fortolkningsrum. For selv om Claes Nilas og Kim Lunding over for kommissionen har forklaret, at de mente, konventionerne var umisforståelige, og at Integrationsministeriet derfor med det samme burde ændre praksis, findes der ingen skriftlig dokumentation for, at de klart har advaret ministeren om, at en fortsættelse af den danske praksis ville medføre konventionsbrud.
Det måske klareste eksempel på, at der manglede skriftlig dokumentation for eventuelle advarsler fra embedsmændene til ministeren, er et såkaldt mavebælte, det vil sige en indstilling fra embedsværket til ministeren, som Claes Nilas sendte videre til Birthe Rønn Hornbech i februar 2009.
I mavebæltet indstillede de underordnede embedsmænd i Integrationsministeriets Indfødsretskontor til ministeren, at man skulle behandle ansøgninger fra statsløse unge på linje med alle andre ansøgninger og altså uden hensyn til konventionerne. Embedsmændene sendte denne indstilling til ministeren, fordi de havde fået indtryk af, at det var, hvad ministeren ønskede at gøre.
Mavebæltet blev forkortet
Men samtidig havde de skrevet en række klare advarsler ind i mavebæltet om, at en sådan beslutning ville føre til konventionsbrud og udgøre et juridisk problem. Disse advarsler blev imidlertid fjernet efter instruks fra Claes Nilas – ifølge departementschefen fordi han ønskede at gøre teksten i mavebæltet kortere og mere klar, hvilket kommissionen afviser som en ikke »overbevisende« forklaring.
Læs også: Topembedsmænd tager skraldet, mens ministeren går fri
Konsekvensen blev, at Birthe Rønn Hornbech tiltrådte indstillingen i et mavebælte, hvor advarslerne om konventionsbrud ikke længere var at finde. Det er på baggrund af den slags manglende dokumentation for, at Birthe Rønn Hornbech er blevet advaret om risikoen for konventionsbrud, at kommissionen vurderer, at »den bevismæssige bedømmelse« af Birthe Rønn Hornbechs rolle er »vanskelig«. Og det er altså årsagen til, at kommissionsmedlemmerne når frem til, at det ikke er muligt at »fastslå med den nødvendige sikkerhed«, at Birthe Rønn Hornbech var klar over, at hendes beslutninger ville føre til konventionsbrud.
Mens hvor kommissionen altså ikke vil afvise, at Birthe Rønn Hornbech kan have svævet i uvidenhed, mere end antyder ovenstående citat samtidig, at den tidligere minister også meget vel kan have været bevidst om, hvilke følger hendes beslutninger ville få. For det er selvsagt muligt, at embedsmændene har holdt sig til at orientere ministeren mundtligt, sådan som embedsmænd typisk gør i særligt følsomme sager. Og som kommissionens udspørger, advokat Poul Heidmann, flere gange har antydet under afhøringerne i kommissionen, ville det i og for sig give god mening inden for en klassisk embedsmandslogik, hvor målet altid er at beskytte ministeren.
Vi kan således forestille os den situation, at Claes Nilas og Kim Lunding ved et af de møder om sagen, som de tre ifølge kommissionen deltog i, faktisk mundtligt har advaret Birthe Rønn Hornbech om, at hendes beslutning om at behandle statsløse ansøgere om statsborgerskab på linje med alle andre ansøgere, ville føre til konventionsbrud.
Hvis ministeren så alligevel insisterede på at gå imod advarslerne, kan det meget vel tænkes, at embedsmændene specifikt sørgede for, at der ikke fandtes skriftlig dokumentation, der viste, at ministeren havde siddet klare advarsler om konventionsbrud overhørig. Den type dokumentation ville nemlig være potentielt ødelæggende for ministeren, hvis den nogensinde skulle blive lækket eller på anden måde komme frem i offentligheden.
Et sådant scenario kan ikke bevises, men kan omvendt forekomme lige så sandsynligt som teorien om, at embedsmændene skulle have forsøgt at skjule for ministeren, hvad det var, hun faktisk foretog sig, når hun tiltrådte deres indstillinger. For hvad skulle deres motiv være til det? Og var det ikke en meget stor risiko at løbe, eftersom det jo med stor sandsynlighed på et tidspunkt ville komme for en dag, at ministerens beslutninger havde ført til ulovligheder?
Hvis den manglende skriftlige dokumentation for advarsler til Birthe Rønn Hornbech om konsekvenserne af hendes beslutninger faktisk skyldes, at embedsmændene ønskede at beskytte ministeren, må man sige, at hun har fået fuld valuta for pengene – nok også mere, end embedsmændene havde forestillet sig. Omvendt er de i så fald selv havnet med det problem, at de dårligt kan forklare sig med, at de stik imod sandheden sørgede for at foregive, at ministeren ikke var blevet advaret af sine underordnede om, at hendes beslutninger ville føre til ulovligheder.

