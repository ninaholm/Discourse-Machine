Lukker Saab og Volvo, lukker Sverige
40 milliarder euro synes på vej til europæiske bilindustrier i krise. Pengene skulle sikre omstilling til miljøvenlige biler, men industrien har netop fået CO2-kravene udvandet


"Hvis det virkelig sker, vil det være en katastrofe," lyder det fra den svenske forfatter Per Olov Enquist.Det, 'der virkelig kan ske', er, at Saab og Volvo snart må lukke og slukke, hvis ikke deres kriseramte amerikanske ejere, Ford og GM, finder en køber. Hurtigst muligt.De to hæderkronede svenske bilproducenter har næsten fået halveret deres salg af personbiler på et år, så køberne står ikke ligefrem i kø, og de fleste kommentatorer er enige om, at der ikke vil dukke nogen køber op, med mindre den svenske stat på den ene eller anden måde skyder penge ind i de kriseramte bilfabrikker.Så bolden ligger nu hos den svenske regering, hvor der er intern uenighed om, hvad der skal ske. Mens den svenske finansminister, Anders Borg, mener, at EU's bilproducerende lande ikke kan komme uden om at støtte deres skrantende bilindustri, er statsminister Fredrik Reinfeldt mere modvillig."Regeringen er ikke en nødbank, hvor firmaer bare kan hente penge, når deres situation forværres," siger han.Per Olov Enquist er 74 år og har aldrig kørt i andet end Saab og Volvo. Over for Information ønsker han ikke at kommentere den beslutning, hans regering skal træffe, men han siger, at "hvis Saab og Volvo lukker, vil det være noget, der berører alle. Noget, alle svenskere vil tale og have en mening om."Carlson på tagetHvordan kan to bilmærker vække så stærke følelser i Sverige? En del af forklaringen findes i Nordkøbing på byens arbejdermuseum, der lige nu har en udstilling om svensk industris historie.På et samlebånd i et af de første rum står en funklende lyseblå Saab 93. Alle fædre stopper op, og hvis ikke deres sønner gør det samme, bliver de hysset tilbage.Saab'en vækker tydeligvis søde gamle minder i rummet: om den rundryggede bil, der samlede Sverige, da rallykøreren Erik Carlson i 1957 i sin Saab 93 vandt rallyløbet over dem alle, det finske Tusind Søers Rally. Charmøren Erik Carlson - der engang efter en kraftig acceleration i et smattet skånsk sving væltede rundt på taget og siden blev kaldt 'Carlson på taget' - satte de følgende år med sejr efter sejr for alvor Sverige på verdenskortet - selv så mondæne og usvenske steder som Monte Carlo. Det var kun begyndelsen.Som den første svenske bil blev Saab 93 eksporteret til udlandet, og Saab-fabrikken i Trollhättan voksede nærmest dag for dag og blev på ingen tid sammen med den anden store svenske bilproducent, Volvo, til internationale virksomheder med op mod 100.000 ansatte, og for mange flere var fabrikkerne det indirekte livsgrundlag.Mere end arbejdspladserVolvo er i dag den største af de to, men begge bilproducenter blev i 1950'erne og 60'erne - med sociolog og ekspert i svenske samfundsforhold Cecilie Bankes ord - i alle svenskeres øjne til symbolet på selve den svenske velfærdsstats succesfulde udvikling."De to bilfabrikanters succes blev det lykkelige eksempel på den fredelige overgang til et moderne samfund, der var i stand til levere velfærd til alle og samtidig konkurrere internationalt."Sociologiprofessor Lasse Dencik, der er svensker og ansat på RUC, mener på samme måde, at Saab og Volvo i dag er langt mere end blot en arbejdsplads for tusindvis af mennesker."Især Volvo er blevet symbolet på den svenske sværindustri. Altså de store tunge industrivirksomheder, som fagforeningerne og arbejdsgiverne i sin tid opbyggede, fordi de mente, at virksomheder med mange tusinde ansatte ville være mest robuste i forhold til forandring-er i tiden. Det har så i de senere år vist sig at være forkert, for mange af de største virksomheder er enten lukket ned eller blevet solgt til udlandet," siger han og tilføjer:"Men lukker nu også Saab og Volvo, er det i svensk selvbevidsthed et stort nederlag, fordi det endegyldigt vil være afslutningen på glansperioden."Saab bliver ofretTeknologisk set var både Saab og Volvo i starten toneangivende på bilmarkedet.Saab 93 havde som en af de første biler i verden forhjulstræk, var aerodynamisk og havde stikkontakt til motoren, så skovarbejderne fra Nordsverige kunne varme motorolien op og komme på arbejde selv på de koldeste vinterdage.Fælles for Saab og Volvo var også deres enestående fokus på sikkerhed. Saab 93 var en af de første biler med sikkerhedssele i en tid, hvor folk ellers røg ud af forruden ved selv det mindste sammenstød, og Volvos karosseri blev med tiden stadig mere massivt. Sikkerhed, sikkerhed og atter sikkerhed var kodeordene for Saab og Volvo. Det mantra er ironisk nok også det, der nu dybest set - ifølge kommentator og journalist Göran Rosenberg - skaber usikkerhed omkring svensk bilindustris fremtid."Man satsede på sikkerhed, og bilerne blev tungere og kørte mindre og mindre på literen, og de tilpassede sig på den måde slet ikke i tide kravet om energibesparende biler," siger han.Lasse Dencik er enig."I Stockholm har man lavet det system, at miljøbelastende biler med højt energiforbrug skal betale for at køre ind i byen, mens de mindst miljøbelastende biler kører gratis ind. Volvo producerer ikke en eneste model, der kører gratis ind."Han peger dog på, at de to bilfabrikanters store symbolske værdi i Sverige vil tvinge politikerne til at komme med en hjælpende hånd - også selv om Saab og Volvo helt har overset den grønne bølge, der har været undervejs i mange år.De svenske politikere vil dog - mener Dencik - for ikke samtidig at signalere markedskræfternes ophævelse sandsynligvis ofre den ene af de to. Og så bliver Saab sorteper."Det er sværest at støtte Saab, fordi deres ejer, GM, er mest presset økonomisk. Dertil kommer, at Volvo i dag er størst af de to. De har så mange ansatte, at det vil være en katastrofe for hele Vestsverige, hvis Volvo lukker. Symbolsk har Volvo derfor også størst betydning. IKEA er måske nok den førende virksomhed i Sverige i dag, men der er ikke noget mere svensk end Volvo. Det skulle lige være Wasa Knækbrød eller Kalles Kaviar," siger Lasse Dencik.
