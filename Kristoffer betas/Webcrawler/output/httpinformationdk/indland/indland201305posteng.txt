Posten skal ud med god samvittighed – i eldrevne biler
I går deltog transportminister Henrik Dam Kristensen glad i leveringen af en portion elbiler til Post Danmark. Til daglig kører han dog selv i en bil som kører på olie – ligesom det meste af Danmarks befolkning


 
	En større gruppe journalister var lokket til Hedehusene i går for at køre i elbilskortege, og transportminister Henrik Dam Kristensen (S)kørte i front.

	Anledningen var, at transportministeren vil markere, at Post Danmark er blevet grønne og har investeret i 50 elbiler. Udover de gule elbiler, som i dag bliver leveret til Post Danmarks Distributionscenter i Roskilde, er der også postcykler med elmotor med både to og tre hjul. Med 50 elbiler, 1.700 el-cykler og 100 el-scootere har Post Danmark den største park af el-køretøjer i Danmark.

	Fotograferne knipser begejstret løs, da transportministeren vaklende cykler et par meter på den tohjulede cykel. Det er lige ved at gå galt, og for at undgå trafikskandalervælger han da også, at Post Danmarks chef for distribution, Martin Von Horsten, skal køre den splinternye elbil, mens han selv sidder med som passager.

	»Jeg har aldrig kørt med automatgear før, og jeg vil ikke risikere en forside med, at jeg er kørt galt i Post Danmarks bil,« griner transportministeren nervøst.

	Som privatperson i fritiden kører transportministeren Opel Zafira, som går på diesel, og trods det grønne fremstød har han ingen planer om at investere i en elbil.

	»Det handler om mit kørselsmønster. Jeg bor et sted, hvor der for eksempel er temmelig langt til et batteriskift. Jeg har også et kørselsbehov, som er så småt, at det nok ikke er rentabelt for mig lige nu,« siger Henrik Dam Kristensen.

	Manglende salg

	Regeringen har fremlagt en klimaplan med en målsætning om, at 10 procent af energien i transportsektoren skal komme fra vedvarende energi. Personbiler alene står for omkring 12 procent af den totale udledning af CO2 fra EU, derfor er det i transportministerens interesse at få så mange private til at skifte over til elbiler, som muligt. Men forandringen går trægt.

	En opgørelse, som Danmarks Statistik offentliggjorde den 22. marts 2013, viser, at der kun er 1.274 elbiler i alt i Danmark.

	Stadig en vis usikkerhed

	»Sådan tror jeg, det er, når man er i gang med noget nyt. Mange er bekymrede og tænker, kan det passe til mig? Hvor langt kan den køre, og hvad med at få den opladet og så videre,« påpeger Henrik Dam Kristensen, som dog mener, at elbilerne nok skal blive mere populære med tiden.

– Du tror ikke, at der skal gøres yderligere, nu hvor det har vist sig, at salget er så lavt?

	»Det kan du selvfølgelig sige. Men både klimaminister Martin Lidegaard (R) og jeg har afsat penge, og vi skal hele tiden blive ved med at drive det her fremad. Det skal nok komme med tiden. Lige nu er jeg bare glad for, at Post Danmark går foran,« siger Henrik Dam Kristensen.

	Med en venlig mine klapper transportministeren to postbude i røde uniformer på ryggen og griner jovialt over en bemærkning fra den ene, inden han sætter sig ind i ministerbilen – en stor strømlinet benzindrevet sølvgrå Audi – og kører væk.

