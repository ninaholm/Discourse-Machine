Danske pensionskasser involveret i afrikansk skandale
Et tunfirma i Mozambique skulle tjene millioner til landets borgere, men i stedet står firmaet bag en kæmpe økonomisk skandale. Blandt investorerne er fire danske pensionsselskaber


 I et af verdens fattigste lande, Mozambique, skal de i forvejen små offentlige budgetter til hospitaler og skoler skæres yderligere ned. Landets befolkning er nemlig blevet en del af en kæmpe skandale, som fire danske pensionsselskaber også er indblandet i.
Det skyldes deres investeringer i en mozambiquisk tunvirksomhed ved navn Ematum. Firmaet er bakket op af en statsgaranti og kunne derfor låne 850 mio. dollar – 5,7 mia. kroner – på det internationale marked kort efter opstarten i 2013. Men 630 mio. dollar af lånet er forsvundet, og befolkningen hænger på gælden. Det får Steen Vallentin, lektor ved CBS med speciale i ansvarlige investeringer, til at kritisere de danske pensionskasser.
»Om man kunne have vidst, at pengene ville blive kanaliseret til nogle helt andre formål, skal jeg ikke kunne sige, men det ændrer ikke på, at hjemmearbejdet ikke er blevet gjort godt nok,« siger han.
De danske pensionsselskaber er Unipension, PensionDanmark, Industriens Pension og Nordea Liv & Pension. Tilsammen har de investeret 53 millioner kroner, viser Informations undersøgelse af de 15 største pensionsselskaber i Danmark.
I dag ved offentligheden, at 220 millioner dollar er brugt til fiskeriudstyr og skibe til militært brug, mens der er stor usikkerhed om, hvor de resterende 630 millioner dollar er endt. Et godt bud er, at nogle af pengene er brugt på våben til militæret, vurderer chefredaktøren på den mozambiquiske avis @Verdade, Adérito Caldeira.
»Vi kan nu se, at militærbudgettet for 2014 steg med 4.900 procent, mens uddannelsesbudgettet blev beskåret med 12 procent. Så det er sandsynligt, at pengene til militæret er kommet fra Ematum-lånet,« siger han.
Sagen bliver kaldt den største økonomiske skandale i landets historie af oppositionen i Mozambique. Alligevel ønsker ingen af de danske pensionsselskaber at droppe deres investeringer. »På grund af Mozambiques eksplicitte statsgaranti betragtes Ematum-obligationen rent investeringsmæssigt som en statsobligation. Vi har et værktøj til at vurdere sårbare lande, og den rating, Mozambique har, tilsiger ikke, at landet bør tilhøre den gruppe af lande, vi ønsker at ekskludere,« skriver Unipension i en mail.
Det vækker kritik hos udviklingsorganisationen Ibis, der arbejder med uddannelse og demokrati i landet. »Da lånet er garanteret af den mozambiquiske stat, skal der nu skæres ned på velfærdsydelser for at betale lånet tilbage. Er det en ansvarlig investering? Det har jeg svært ved at se,« siger Lars Koch, politik- og programchef hos Ibis.

