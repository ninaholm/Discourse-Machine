Fornuftigt at måle forskning
En opgørelse over forskning efter, hvor den er publiceret henne, er en af de mest fornuftige måder at fordele forskningsmidler, der har været bragt på banen, mener dekan Svend Hylleberg. Den dårlige planlægning af processen må ikke gøre, at modellen til fordeling af forskningsmillioner, bliver skæv


 Bibliometrimodellen (eller den norske model) har været genstand for en omfattende diskussion i de seneste år. Dette er sket på trods af, at en opgørelse af forskningsproduktionen, som er ordnet efter en liste over publikationskanaler og en rangordning af disse, er et af de mest fornuftige forslag til indikatorer i en model til fordeling af basisforskningsmidler, der overhovedet har været bragt på bane. 
Hvorfor er en sådan model hensigtsmæssig? Det er der flere grunde til. For det første er størrelsen og kvaliteten af den videnskabelige produktion en velkendt og integreret del af det bedømmelsessystem, der allerede har eksisteret på universiteterne længe. For det andet er alle på et universitet vant til at blive bedømt af deres fagfæller. Det gælder i forbindelse med stillingsbesættelser, og det gælder i forbindelse med offentliggørelse af videnskabelige artikler i tidsskrifter og ved publicering af bøger, hvor der også inden for godt organiserede fagområder indgår fagfællebedømmelse. For det tredje er den norske model et rimeligt kompromis mellem fagområder, der er gået et skridt videre og anvender citationstal og impact factors, hvor de forsøger at måle, hvor stor virkning et videnskabeligt produkt har, og de fagområder, der endnu ikke er nået dertil.
Dårlig planlægning
Herhjemme har der det seneste år været nedsat faggrupper, der skulle komme med forslag til tidsskrifter og bogforlag, der burde være på de ny autorisationslister, samt en inddeling af disse tidsskrifter i to kvaliteter. Desværre har hele processen været ved at ende i kaos på grund af dårlig planlægning. Heldigvis har Videnskabsministeriet erkendt, at processen trænger til en pause og en rekonstruktion, og det kan kun hilses velkomment. 
Den nye liste over bog-forlag og tidsskrifter må have en grad af høj legitimitet inden for de enkelte fagområder. Derfor er det selvfølgelig afgørende, at hvert fagområde kan identificere sin 'egen' liste. Men det forhindrer jo ikke, at man kan score point ved at publicere i tidsskrifter fra andre fags lister. Derudover må det overvejes, om faggrupperne er tilpas homogene - også set i forhold til de kriterier, der skal gælde for udvælgelse af tidsskrifter og bogforlag. Hvis man har fagområder, der har stort set samme syn på, hvordan man vurderer tidsskrifters kvalitet, f.eks. fordi der er enighed om, at citationsmål og impact factors er velegnede mål herfor, så er der ingen problemer ved at have forholdsvis brede og store fagudvalg på sådanne områder. På andre områder er det måske en fordel at have flere fagudvalg, eksempelvis hvor fagene spænder over både 'bløde' områder, der ligner de humanistiske, og 'hårde' områder, der minder mere om de naturvidenskabelige områder.
Ikke godt nok
Hvad forstår vi ved et videnskabeligt tidsskrift? Det er simpelthen ikke godt nok bare at medtage alt. Hvis man gør det, indebærer det, at listen mister enhver autoritet. Der bør også være valide argumenter for, at et tidsskrift rubriceres i Gruppe 2, som giver flest point. Valide argumenter kan være henvisninger til citationstal, forskningens gennemslagskraft, mens der på andre områder må anvendes en mere verbal argumentation. Endelig må fagudvalgenes indstillinger sammenkædes og koordineres, og det må sikres, at klassifikationen er baseret på valide argumenter.
Men lyt ikke til den klagesang om modellen, som nu igen dukker op fra de teknisk-naturvidenskabelige områder, der egoistisk forsøger at få lov til at gøre, som flertallet af dem plejer. Konsekvensen af deres anbefalinger vil være, at universiteterne bliver delt op i henholdsvis det gode og det dårlige selskab. 

Svend Hylleberg er dekan på Det Samfundsvidenskabelige Fakultet, Aarhus Universitet

