Politikere afviser på ny at pille ved efterlønnen
Der kan kun skaffes nok hænder, hvis der bliver skåret i efterlønnen, lyder det fra Arbejdsmarkedskommissionen. Men det forslag falder på stengrund hos et bredt flertal på Christiansborg


 Siden det for ca. ti år siden mislykkedes for daværende finansminister Mogen Lykketoft at reformere efterlønnen, har mønstret gentaget sig mange gange: Ikke så snart har eksperter peget på, at det er nødvendigt at skære i efterlønnen for at skaffe arbejdskraft nok, før politikerne har skudt forslaget ned. 
Således også i går, hvor regeringens egen Arbejdsmarkedskommission kom med rapporten Arbejde, vækst og velfærd.
Kommissionen foreslår blandt andet færre dagpenge, mere pisk til ledige og lettere adgang for udenlandsk arbejdskraft.
Men næsten 70 procent af de 116.000 flere, som kommissionen vil skaffe i arbejde, skal komme via en reform af efterlønnen, hvor forøgelsen af efterlønsalderen fremrykkes med ti år, så den indfases fra 2009 i stedet for 2019. 
"Uden ændringer i efterlønnen bliver det helt umuligt at skaffe nok arbejdskraft," siger Jørgen Søndergaard, formand for Arbejdsmarkedskommissionen.
Laveste fællesnævner
Men Socialdemokraterne skyder forslaget ned. Ifølge arbejdsmarkedsordfører, Thomas Adelskov (S), er kommissionen "politisk tonedøv", når den bliver ved med at foreslå forringelser i efterlønnen. 
Og Dansk Folkepartis arbejdsmarkedsordfører, Bent Bøgsted, anerkender slet ikke præmissen: At der er brug for politiske initiativer for at skaffe flere hænder. 
"Vi har endnu ikke set effekten af de allerede gennemførte reformer, der skal gøre det mere attraktivt at blive længere på arbejdsmarkedet," siger Bent Bøgsted. 
Fra Liberal Alliance er der til gengæld fuld opbakning til de reformer, som kommissionen foreslår:
"Vi støtter det hele, så det handler bare om at komme i gang. Det vil være dybt skuffende, hvis regeringen vælger at administrere efter en laveste fællesnævner, som Socialdemokraterne og Dansk Folkeparti fastsætter," siger Anders Samuelsen (LA).
Ikke meget tyder dog på, at finansminister Lars Løkke Rasmussen (V) har tænkt sig at følge opfordringen fra Anders Samuelsen. 
Han siger, at det er "svært" med reformer af efterløn og dagpenge, som kommissionen foreslår. 
Til gengæld har han hæftet sig ved et forslag, som kommissionen nævner i rapportens afsluttende bemærkninger. Her når den nemlig frem til, at en times ekstra arbejde pr. uge for alle danskere kan løse det offentlige finansieringsproblem, hvor der ifølge regeringens 2015-plan mangler 14 milliarder kroner om året.
"Det handler om, at folk, der er ansat på deltid, får mulighed for at gå op på fuld tid. Her kan folk, der arbejder 37 timer om ugen, bruge de nye overenskomsters mulighed for at gå på plustid og sige: 'Jeg er et sted i mit liv, hvor jeg godt kan håndtere 40 timer om ugen'," siger Lars Løkke Rasmussen til Ritzau.
Aftale om sygefravær
I morgen har regeringen indkaldt arbejdsmarkedets parter til en drøftelse af Arbejdsmarkedskommissionens rapport. Men allerede i går lykkedes det regeringen, arbejdsgivere og fagforbund at blive enige om en anden aftale; den om lavere sygefravær, som angiveligt kan skaffe 4.000 ekstra i beskæftigelse. 
Ifølge aftalen skal arbejdsgiverne senest i fjerde sygeuge holde samtale med sygemeldte medarbejdere for at diskutere mulighederne for fastholdelse. Jobcentre skal have mulighed for at give aktive tilbud til alle sygemeldte. Og den nuværende lægeerklæring om uarbejdsdygtighed erstattes af en såkaldt mulighedserklæring, der fokuserer på, hvordan den enkelte fortsat kan deltage på arbejdsmarkedet. 

