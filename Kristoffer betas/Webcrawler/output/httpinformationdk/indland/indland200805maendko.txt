Mænd, der køber sex hos handlede kvinder, går fri
Politiet i København har ikke rejst en eneste sigtelse mod mænd, der har købt sex af handlede kvinder. Ministeren erkender, at bevisbyrden er tung at løfte


Selv om køb af sex hos en handlet kvinde ifølge straffeloven kan sidestilles med voldtægt, har politiet i hovedstaden ikke rejst en eneste sigtelse i en sådan sag."Jeg kan ikke umiddelbart komme i tanke om sager med sådan et indhold," siger chef for Efterforskningsenheden i Københavns politi, Svend Foldager.Og det vækker kritik fra oppositionen, der anklager regeringen for at svigte de handlede kvinder. Ifølge SF's Pernille Vigsø Bagge har politiet ikke tilstrækkelig fokus på hverken efterspørgsel eller kvindernes retssikkerhed."Vi er nødt til at bede ministeren om at sørge for, at politiet tager det alvorligt," siger hun.I dag anslås det, at der i Danmark er ca. 250 kvinder, som er handlet til prostitution. Har de i gennemsnit tre kunder dagligt, svarer det til 750 sager, der kan straffes med voldtægtsparagraffen, påpeger Vigsø Bagge."Men i dag er retssikkerheden helt på mandens side," siger hun.Justitsminister Lene Espersen (K) medgiver, at sådanne sager er særdeles svære at føre. De færreste kunder spørger til pigernes baggrund, og kvinderne vil næppe fortælle, at de er handlede, da manden så vil vælge en anden prostitueret."Derfor er det utrolig svært at finde en mand, der forsætligt ved, at hende her, hun er handlet," siger ministeren.Politiet: Ingen kontaktIfølge Lene Espersen er politiet i jagten på bagmændene tilstede i prostitutionsmiljøet for at tale med pigerne - og kunderne:"For at få nogle af dem til at indse, at de bærer et moralsk ansvar for, at en pige frivilligt er med i det, hun gør," siger ministeren.Men den udlægning genkender Svend Foldager ikke:"Vi kontakter ikke almindeligvis mænd, der køber sex.Vi ser dem på gadeplan, og når vi taler om handlede kvinder, er de jo typisk i et lokale," siger han.Også den radikale Lone Dybkjær anklager politiet for ikke at gøre nok. Hun anerkender, at bevisbyrden er svær at løfte:"Ja, men det er det, man har politiet til - at finde forbrydere."De radikale ønsker en præcisering af, at køb af sex hos handlede kvinder er forbudt, men det afvises af ministeren. Hun peger på, at man i Finland har en lignende lov, som ikke har ført til domfældelse, fordi anklagemyndigheden ikke kan løfte bevisbyrden.I går drøftede Folketinget endnu engang købesex, og mens Socialdemokraterne vil have en undersøgelse af positive og negative effekter ved at kriminalisere køb af sex hos prostituerede, så vil ministeren afvente erfaringerne fra Sverige. Men der skal meget til, før den danske regering vil overveje en kriminalisering af sexkunder."Der skal være meget, meget, meget overbevisende tal, og slet ikke i nærheden af det, vi har hørt indtil videre. Foreløbig virker det som om, at prostitutionen er tilbage på gadeplan, og at der er piger, som har fået det dårligere. Jeg ønsker ikke at lave lovgivning, der betyder, at pigerne får ringere vilkår, fordi vi flytter prostitutionen fra gadeplan og ned i skjulte lokaler," siger Lene Espersen.SF overvejer nyt forslagDen svenske regeringens redegørelse ventes klar i 2010, og foreløbig satser regeringen på at fælde bagmændene og på at oplyse kunderne om de barske realiteter om handlede kvinder."Det handler om at få information ud til befolkningen om de forfærdelige menneskeskæbner - om piger, der som 12-årige er blevet solgt af deres familier. Den slags historier skal ud at ligge i kantiner og på frokostbordet, for det kan få folk til at se pigerne som ofre, og ikke som nogle, der bare har valgt en anden måde at tjene deres penge på," siger Lene Espersen.Hos SF overvejer man muligheden for at indføre en paragraf om uagtsom voldtægt i forbindelse med købesex hos handlede kvinder."Det skal undersøges nærmere, så man ikke kan dækkes sig ind med, ikke at vide det. Handlingen er kriminel uanset hvad," siger Pernille Vigsø Bagge.
