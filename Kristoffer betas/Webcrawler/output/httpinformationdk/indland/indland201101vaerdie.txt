Værdier gør det ikke alene
Den konservative genrejsning skal drives af værdidebat, sagde den nye K-formand, Lars Barfoed i går. Men det er ikke nok at tale om værdierne, de skal også omsættes til realpolitik


 Det er sjældent, at 'Gud, konge og fædreland' er et tema på Christiansborgs pressemøder. Men det var det, da nyudnævnte, konservative partiformand, Lars Barfoed, i går gjorde sit første forsøg på at vende konservativ modgang til fornyet medgang.
»Gud, Konge og Fædreland lyder måske lidt gammeldags. Men det siger faktisk ret meget om at være moderne konservativ,« sagde han og bedyrede, at der nu er behov for synliggørelse af konservative idéer, hvis partiet på ny skal kunne samle opbakning.
»Vi skal blive bedre til at klargøre, hvad konservative grundholdninger er, og hvad det vil sige at være konservativ. Så er jeg sikker på, at fremgang nok skal komme.«
Han slog fast, at det også er netop værdiprojektet, han ser som sin største udfordring. Det Konservative Folkeparti har fejlet i forsøget på at formidle sit eget idépolitiske projekt de seneste år. Dele af tankegodset er druknet i Venstres liberale overtag og andet i DF's evne til selv at sætte rammen for værdidebatten. Liberal Alliances overlegne markedsføring af reformdagsordenen rev endnu et hjørne af tæppet under Konservative væk, og i dag er ønsket om skattelettelser og efterlønsreformer ikke noget, de konservative kan tage hverken patent på eller æren for. V har omfavnet efter- lønstankerne, og det er dem, som går frem i målingerne, mens K i den seneste tid har måttet se målinger på mellem 4,5 og 6 procent.
Én ting er sikkert; det er ikke nok at tale om værdierne. De skal også omsættes til politik. I foråret forsøgte partiet at relancere sit partiprogram, men trods adskillige grundlovstaler om fædreland og fællesskab resulterede det aldrig i fornyet debat eller vælgertilslutning. Ifølge Barfoed er der ellers mere end nogensinde behov for konservative værdier; den teknologiske udvikling og globaliseringen byder verden så mange forandringer, at der ifølge ham er et tilsvarende større behov for et parti, der holder fast i de værdier, vores samfund er bygget på; »De kristne værdier, vores historiske arv, kulturværdierne,« opremsede Barfoed.
Men af konkrete politiske budskaber, fyldte skattelettelsesambitionen stadig mest.
Opgaver nok
Information har derfor gjort et forsøg på at udpege de områder, hvor Barfoed ville kunne skille sig ud fra mængden og bryde med lillebrorrollen. Og hvis han tør, er der nok at tage fat på, lyder den brede vurdering i K-kredse.
Hvorfor ikke være mere EU-skeptisk eller nuancere debatten om religiøs fundamentalisme, eller hvad med at se på bevarelsen af dansk natur? De kilder, som Information har talt med, har mange bud på indsatsområder.
Skattelettelser ér rigtig-nok et oplagt standpunkt, men det afgørende er, at Barfoed tør redegøre for, hvorfor Konservative kræver skattelettelser. Det er nemlig ikke af samme grund som Liberal Alliance og Venstre.
»Vi skal være bedre til at artikulere dem, og vi skal opstille et intellektuelt forsvar for dem,« siger lektor i statskundskab og medlem af Konservative Søren Hviid Pedersen fra Institut for Statskundskab på Syddansk Universitet. »Vi skal svare på, hvorfor vi skal have de skattelettelser. Det drejer sig om at give autonomien tilbage til det enkelte mennesker og familierne,« siger han.
Det handler ikke kun om vækst og økonomisk holdbarhed, men om »genoprettelsen af selvforsørgelseskulturen.«
Og netop selvforsørgelsen er også et område, hvor Konservative burde sige mere fra, vurderer han. Der er behov for en gennemtænkt og langsigtet velfærdsstatskritik.
Søren Hviid opfordrer til, at K for eksempel tør tage debatten om de universelle velfærdsydelser, som de fleste efterhånden betragter som rettigheder.
Det er korrekt, mener også Nikolaj Bøgh, der er konservativ og forfatter: »Man skal snakke om andet end skatte- og erhvervspolitik,« siger han og understreger, at socialpolitikken er et overset kerneområde, selv om partiet har en ministerpost.
»Vi skal væk fra de universelle ydelser, for de er til skade for samfundet,« siger Nikolaj Bøgh og opfordrer til en gennemgang af samtlige overførselsindkomster fra SU til folkepension. Kun dem, der virkelig har behov, skal leve af statens penge. Ifølge Søren Hviid skulle partiet for øvrigt have holdt sig for gode til at bakke op om pointsystemet for indvandrere og i stedet have krævet en form for »medborgskabspligt«. Pointsystemet er slet ikke i tråd med konservativ kernepolitik, mener også den eks-konservative Pia Christmas-Møller.
»Det er mig ufatteligt, at man overhovedet kunne gå med på en tankegang om, at staten skal nedlægge en nytteværdibetragtning over menneskers valg af ægtefælle. Det er i lodret konflikt med min forståelse af, hvad der er det inderste i den konservative tænkning; nemlig den personlige frihed under ansvar,« siger hun.
På sit Christiansborg-pressemøde var Lars Barfoed dog ikke interesseret i at tage en længere debat om Gud, konge og fædreland. Det var nok alligevel en tand for langhåret, sagde han. Spørgsmålet er, om han kan tale om værdier uden at blive for teoretisk, og om teorien kan omsættes til realpolitik. Barfoed vil i hvert fald forsøge, og til det har han bred opbakning i det konservative bagland.

