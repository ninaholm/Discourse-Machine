'Næste mellemtid er nok ikke på 20 procent'
De radikale skal nok komme til fornuft og tilslutte sig SF's integrationsudspil, mener SF's integrationsordfører, Astrid Krag. Hun undrer sig over debatten om kulturens rolle for integrationen


 Torsdag var endnu en succesfuld dag for SF, da en måling gav partiet på 20 procent. Til gengæld bød ugen også på en kold skulder fra Radikale Venstre, som afviser at deltage i 'det Christiansborg-stunt', som SF's integrationsudspil betegnes hos de radikale. Forsøget på at samle oppositionen har i første omgang kun ført til pæne ord fra Helle Thorning-Schmidt, men også R skal nok besinde sig, mener integrationsordfører Astrid Krag (SF).
"Når der falder ro over gemytterne, vil det blive klart, at den fællesnævner, der samler opposition, er meget større end knasterne."
Hun er skuffet over den radikale afvisning, for der var faktisk taget hensyn til både S og R, da Krag lavede planen for integration.
"Vi har gjort alt, hvad vi kan for at give de radikale en udstrakt hånd."
Astrid Krag sendte oplægget til Morten Østergaard (R), til trods for at det ifølge Krag 'ikke lå i kortene fra Helle Thorning-Schmidt, at de radikale skulle være med i drøftelserne'. 
"Jeg ville gerne høre hans kommentarer. Og jeg vil vædde med, at hvis man fjernede SF's logo i hjørnet af papiret, ville de radikale stå inde for 99 procent af det."
Men hun er fortrøstningsfuld i forhold til, at de radikale kan få deres integrationsplaner igennem med S og SF:
"Der er ikke en kinamands chance for, at de kan gøre det med VKO."
Over 13, men under 20 
Ugen har også budt på skarp kritik af SF-formand Villy Søvndal, ikke mindst for hans udtalelser om, at indvandreres kultur kan bremse for integrationen. Astrid Krag undrer sig:
"For selvfølgelig hænger økonomi, sociale og kulturelle forhold sammen."
Hun eksemplificerer med unge kvinder, der er splittet mellem samfundets og vennernes forventninger og forældre, der går mere op i hendes ægteskab end hendes uddannelse.
"Hvis ikke vi anerkender, at vi også skal have fokus på sådan nogle ting, kan vi ikke løse det," siger hun og afviser at den erkendelse er ny. 
Det nye er, at gadeuroen har tvunget SF til at finde løsninger i spændingsfeltet mellem socialpolitik og retspolitik. Astrid Krag nævner forslag om forældre-coaching og mandsopdækning af utilpassede unge.
"Og det er nyt, at SF er så stort, at vi har positionen til at tale om problemerne og kommer igennem med vores budskaber."
Hun afviser en højredrejning, men betoner vigtigheden af, at oppositionen har fokus på integration. SF kan lige så vel som S trække stemmer over midten - også fra DF.
Taxachauffør-eksemplet kommer på bordet:
"Han sagde til mig, at han ved de to sidste valg havde været pisket til at stemme på højrefløjen, for Pia Kjærsgaard var den eneste, der talte om integrationsproblemerne. Nu var han glad for at komme hjem til venstrefløjen."
Og taxachaufføren deler altså ifølge målingerne SF-begejstringen med hver femte dansker. Da Søvndal blev formand, talte han om 10:10: 10.000 medlemmer og 10 procent. Dengang fandt Astrid Krag det klædeligt optimistisk, så da SF nåede 13 procent ved valget, var det mere, end hun drømte om. 
"Men jeg har selv en forventning om, at næste mellemtid ikke kommer til at ligge på 20. Men den bliver højere end 13," siger hun og betoner, at fortsat succes kræver et langt sejt træk.
"Vi skal forblive ydmyge, holde benene på jorden. Det sker ikke af sig selv eller ved at lade sig rive med af en meningsmålingsrus."


