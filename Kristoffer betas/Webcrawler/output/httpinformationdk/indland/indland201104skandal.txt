Skandalesager udstiller universiteters ledelsesproblem
Det står sløjt til med ledelsen på de danske universiteter, mener professor og prodekan på CBS, Flemming Poulfelt. Han bakkes op af lektor og forskningsdebattør Mogens Ove Madsen  men løsningen er de to ganske uenige om
På Copenhagen Business School har bestyrelsen netop fyret rektor Johan Roos, hvis fortid på Stockholm School of Economics ikke blev tjekket forud for ansættelsen på CBS.


 Ledelsen på de danske universiteter topper ikke just popularitetsbarometeret i disse tider. På Københavns Universitet undsiger flere af de ansatte rektor Ralf Hemmingsen i sagen om Milena Penkowa, på Copenhagen Business School har bestyrelsen netop måttet fyre rektor Johan Roos, og på både DTU og RUC har man bakset med ledelsesproblemer i løbet af de seneste år.
Ifølge prodekan og professor i ledelse ved CBS, Flemming Poulfelt, kan en del af problemerne skyldes manglende grundighed i ansættelsen.
»Vi kan naturligvis ikke forudsige alt, men tilsyneladende har vi ikke været skarpe nok. Der er en forventning  også fra de ansatte på universiteterne  om, at ledelsen også skal have ledelsesmæssige kompetencer,« siger han.
For Johan Roos gjaldt det, at hans erfaringer som leder var særdeles begrænsede. Og som Information har kunne beskrive, blev hans fortid med ballade på Stockholm School of Economics ikke tjekket forud for rektoransættelsen på CBS.
Ifølge Flemming Poulfelt  der hellere taler generelt end specifikt om CBS  kunne universiteternes bestyrelser, som ansætter rektor, med fordel gøre større brug af test.
»Rekruttering er en central proces. Man må ud i alle hjørner og afprøve kandidaternes personlighed samt deres evner som ledelser. Gør man ikke det, tager man ikke opgaven tilstrækkelig alvorligt,« siger han.
Vil gerne ledes
Opfattelsen af, at der er noget galt i toppen, deler forskningsdebattør og lektor på Aalborg Universitet, Mogens Ove Madsen.
»Det grundlæggende problem er, at vi er gået fra én yderlighed til en anden i forhold til, hvordan universiteterne skal ledes. Vi har bevæget os væk fra et kollegialt ledelsessystem hen til en ledelse, der er valgt af en bestyrelse med eksternt flertal,« siger han og tilføjer:
»Med en høj, smal ledelsessøjle risikerer man let, at universiteterne raseres af fikse ideer. Der er ingen til at stoppe uhensigtsmæssighederne.«
Flemming Poulfelt påpeger muligheden for at bruge rekrutteringsfirmaer i jagten på lederemner.
»Det gør andre virksomheder. Vi har måske ikke de kompetencer, der skal til for at spotte de rigtige kandidater. Og vi bruger jo advokater, når der er noget juridisk, vi som universitet skal have ordnet,« siger han.
Men den løsning vækker hovedrysten fra Mogens Ove Madsen.
»Det er managementtænkning at tro, at der findes en objektiv virksomhed, der kan finde løsningen. Det nytter ikke, hvis ikke ledelsen har en forståelse af, hvad et universitet er. Man kan bruge en masse penge på noget, der slet ikke nytter,« siger han.
Sådan blev rektor ansat
Børge Obel er professor i ledelse ved Aarhus Universitet, hvorfra han sidste år trådte tilbage fra jobbet som dekan. I 2004 blev Børge Obel ansat som rektor ved Handelshøjskolen i Århus. En proces, han selv betegner som meget professionel.
»Jeg søgte stillingen på baggrund af et opslag. Derpå kom jeg til ansættelsessamtale med et udvalg bestående af repræsentanter fra bestyrelsen, fra det videnskabelige personale og fra det teknisk-administrative personale. Derpå havde jeg samtaler med de individuelle repræsentanter fra bestyrelsen af flere omgange, ligesom jeg blev testet to gange af et bureau, som også interviewede mig,« siger Børge Obel.
De grundige samtaler samt test af psykologi og intellekt er en procedure, man fortsat anvender på Handels-højskolen, som nu er en del af Aarhus Universitet.
»Det gælder for både institutledere, dekaner og prodekaner. Det kan ikke gøres mere professionelt,« siger Børge Obel, som dog ikke vil afvise, at et headhunterfirma kan være bedre til at finde de bedste kandidater.
»Men det kommer an på situationen, markedet og jobbet,« siger han.
Hentet indefra
I dag er seks ud af otte rektorer hentet direkte fra universiteterne med baggrund som forskere. Kun to har været omkring ansættelser i det private erhvervsliv forud for rektorjobbet. Det kan ifølge Flemming Poulfelt, der har skrevet både bøger og gennemført forskningsprojekter om ledelse af videnintensive virksomheder, være en fordel for universiteterne at rekruttere internt, idet disse ledere forstår institutionen indefra, besidder en kollegial relation og har en faglig indsigt.
»Man kan ikke udelukke, at ledelsen kan hentes ind udefra. Det handler om at optimere ressourcerne. På samme måde som enhver anden virksomhed skal universiteterne sætte nogle mål og forfølge dem.«
Set fra Mogens Ove Madsens stol er man nødt til at hente ledelserne fra universitetsverdenen, hvis den fornødne forståelse skal sikres.
»Om man har hentet de rigtige, kan man diskutere   det viser sagerne jo,« siger han.
I dag er universiteternes bestyrelser sammensat med et flertal af eksterne repræsentanter, hvilket ifølge Mogens Ove Madsen er problematisk.
»De jublende erhvervsledere tror, at de har styr på, hvad et universitet er. Hvis man vil lave universiteterne om til erhvervsvirksomheder, hvor man køber og sælger viden, styrker man det nytteorienterede og nedprioriterer universiteterne som uafhængige, sandhedssøgende institutioner, der skal samle viden til gavn for samfundet,« siger han.
Men Flemming Poulfelt mener ikke, at bestyrelsessammensætningen er problematisk.
»Som i alle andre virksomheder skal universiteterne sørge for, at bestyrelsen indeholder de kompetencer, der er brug for i forhold til at nå målene. Som forskningsinstitution handler det om at forstå den boldbane, vi spiller på. Det drejer sig jo blandt andet om at kunne konkurrere internationalt, og de udefrakommende bestyrelsesmedlemmer kan f.eks. være kompetente på dette område eller andre, som er relevante for en forskningsinstitution,« siger han.


