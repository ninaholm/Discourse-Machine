En garage i splid med sig selv
Formel 1-verdenen jubler over den første sorte verdensmester - men det er en sport i krise
Formel 1-sæsonen er slut for i år, og vinderen, Lewis Hamilton, blev fundet ved det netop kørte brasilianske Grand Prix - og endda i allersidste sving.


 Den katolske præst hoppede op og ned og brølede på portugisisk. 
Brasilianeren Felipe Massa - præstens landsmand må vi antage - havde i samme sekund vundet det brasilianske Grand Prix - og var verdensmester. Eller det troede man. 
Massas rival, den engelske racerkører Lewis Hamilton, skulle slutte på mindst en femteplads for at true brasilianeren. Inden sidste sving lå englænderen nummer seks. Derfor jublen fra præsten og de andre tilskuere. Men så skete der noget, som fik stilheden til at sænke sig over Interlagos-banen og resten af São Paulo. 
Hamilton overhalede Toyotas Tino Glock i det allersidste sving i det allersidste Grand Prix. 
Præsten korsede sig og begyndte at bande. Det er vigtigt at have syndsforladelse, når man siger grimme ting!
En forvirret Lewis Hamilton kørte ind i pit, steg ud af bilen. Han vidste i dette øjeblik ikke, at han netop var blevet verdensmester. 
Men det fandt han ud af, da han blev mødt med jubel fra den massive skare af tilrejsende britiske Formel 1-fans.
Lewis Hamilton er den yngste verdensmester i Formel 1 sportens historie. Han er 23 år - og den første ikke-hvide mester - hans familie er fra Jamaica. 
Krise
Formel 1 har brug for stjerner. Ikke mindst fordi sporten er i krise på mange niveauer.
Formel 1-sportens ejer, den britiske milliardær Bernie Ecclestone, har foreslået, at alle firmaer fra 2010 kører med den samme motor. 
Det vil - efter Ecclestones opfattelse - føre til mere konkurrence mellem holdene.
For nærværende er det en udbredt opfattelse, at man kun kan vinde et verdensmesterskab, hvis man har den bedste motor og den bedste bil. 
Men denne beslutning har ført til, at Ferrari har truet med at trække sig. 
Ferrari har, som det eneste team, været med i alle sæsoner, siden Formel 1-løbenes start i 1950. Efter et bestyrelsesmøde i sidste uge udsendte Ferrari en pressemeddelelse, der sagde:
"Bestyrelsen er af den opfattelse, at en sådan beslutning vil undergrave sportens eksistensberettigelse". 
De truer derfor med at forlade sporten.
Ferrari fremhæver, at verdensmesterskaber også omfatter holdkonkurrencen, der vindes af den bedste bil. Ferrari har vundet dette 16 gange - en rekord - heraf seks i træk fra 2000-2006. 
Holdkonkurrencen blev også i år vundet af det italiensk ejede hold.
Ferrari har også nogle af de bedste kørere, nemlig brasilianeren Felipe Massa, der af mange regnes som den mest talentfulde kører, og sidste års verdensmester, finnen Kimi Räikkönen. 
Holdet har tidligere haft kørere som Michael Schumacher, Niki Lauda og Jacques Villeneuve.
"Uden Ferrari er der ikke noget Formel 1," siger Daniel Lam, der er redaktør af The Bleacher Report, et web-magasin, der specialiserer sig i motorsport. Men krisen er ikke bare sportslig, mener Lam.
"Det har ikke hjulpet Formel 1, at Max Mosley (formanden for Formel 1, red.) kom på alverdens forsider af alle de forkerte årsager," siger han.
Han henviser til en historie i den britiske avis The News of the World, der berettede, at Mosley havde hyret seks prostituerede til sadomasochistisk intimmassage. 
At nogle af kvinderne råbte nazistiske eder til den 68 år gamle Formel 1-direktør under seancen, gør ikke sagen mindre pinlig. Dette er ekstra problematisk, fordi Mosleys far, Sir Osvald Mosley, var leder af det britiske fascistparti i trediverne.
Mange ønskede, at Mosley blev afsat - især mere konservative medlemmer af Fédération Internationale de l'Automobile (FIA), der formelt står bag Formel 1. 
Max Mosley vil ikke genopstille, når hans formandsperiode udløber i 2009.
Økonomi
Den internationale finanskrise har endvidere betydet, at sponsoraftaler er udeblevet. Det er især et problem for sporten, fordi Formel 1 i mange år har været afhængig af tobaksreklamer, som nu er blevet forbudte i EU. Enhver forværring af sponsorsituationen rammer derfor dobbelt så hårdt.
Denne krise gør ikke Lewis Hamiltons sejr mindre bemærkelsesværdig. 
Mange spår ham en stor karriere. En af dem er den tidligere racerkører John Watson, der blev nummer tre i sæsonen 1982.
"Jackie Steward (tidligere verdensmester, red.) har altid sagt, at det "tager mindst tre år for en ny kører før han er indkørt". At Lewis vinder verdensmesterskabet efter kun to sæsoner er imponerende," siger Watson.
Hamilton var britisk gokartmester, da han var kun 11 år gammel. I en alder af 13 år blev han lærling for McLaren. 
I sin første sæson i Formel 1 sluttede Hamilton på en andenplads, og tidligere i sæsonen fik han fratrukket point for en ulovlig overhaling. 
Men trods dette lykkedes det briten at vinde mesterskabet. Men Hamilton bliver næppe historiens største mester, vurderer Watson. 
Tyskeren Michael Schumacher vandt syv verdensmesterskaber. 
Der er lang vej igen for englænderen, før han kommer op i samme klasse som brasilianeren Ayrton Senna  (tre verdensmesterskaber), østrigeren Niki Lauda (tre verdensmesterskaber) og franskmanden Alain  Prost (fire verdensmesterskaber). 


