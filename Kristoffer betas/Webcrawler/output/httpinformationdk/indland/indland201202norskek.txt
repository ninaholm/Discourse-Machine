Norske konfliktråd hjælper både offer og gerningsmand
I Norge bliver et stigende antal sager om grov vold behandlet i konfliktråd, fordi det hjælper offeret med at komme videre. Både norske og danske eksperter peger på, at konfliktrådene kan være et skridt i den rigtige retning for begge parter i en voldssag


 I det norske retssystem er der et stigende antal sager om grov vold, som ender med at offeret og gerningsmanden sidder over for hinanden i et konfliktråd. Erfaringerne med konfliktråd frem for straf er gode, fordi offeret får lettere ved at bearbejde sin angst og gerningsmanden omvendt bliver bevist om de konsekvenser, som hans eller hendes handlinger har haft.
Det fortæller Karen Pous, som arbejder i sekretariatet for konfliktrådene, som er øverste administrative enhed for Norges 22 konfliktråd. »Vi oplever, at flere af de sager, der handler om vold, ender i et konfliktråd, og det hænger især sammen med, at mange af ofrene har et behov for at stille gerningsmanden til ansvar for de forfærdige ting, de har været ude for,« siger hun.
I Danmark er debatten om offerets evne til at komme videre efter en voldssag blusset op, efter at en 29-årig kvinde i en kronik i Politiken forleden beskrev, hvordan hun stadig kæmper for at få sit tidligere liv tilbage, mens hendes gerningsmand til gengæld for længst har afsonet sin fængselsstraf og er kommet i arbejde.
I det danske retssystem fungerer ordningen med konfliktråd kun som et supplement til den straf, gerningsmændene ellers får tildelt, mens det i Norge er en del af det officielle retssystem. Det betyder, at deltagelsen i et konfliktråd med sit offer i nogle tilfælde kan træde i stedet for en straf.
Kvinder udsat for vold
Yngvil Grovdal, som har skrevet afhandling om mishandlede kvinders erfaringer med straf og forsker ved Nasjonalt kunnskapssenter for vold og traumatisk stress i Oslo, peger på, at der i Norge især er gode erfaringer med brugen af konfliktråd i sager med kvinder, der har været udsat for grov vold.
»For nogle handler det om, at de får mulighed for at fortælle om det, de har været igennem, og for andre hjælper det at opleve, at den pågældende mand ikke er et monster. Det kommer helt an på den enkelte kvinde, men der er meget, der tyder på, at ansigt-til-ansigt samtalerne hjælper folk videre, og det gælder især de parter, der ikke på forhånd kendte hinanden,« siger hun og tilføjer, at en af hendes kolleger har lavet en undersøgelse, der konkluderet, at jo alvorligere sagerne er, desto mere vigtigt bliver det også, at parterne møder hinanden.
»Det er langt fra altid, at man kan slippe af med sin angst, men man kan lære at acceptere, at det vil være en del af ens liv for altid,« siger hun.
Yngvil Grovdal henviser til en norsk undersøgelse, der viser, at flertallet af de kvinder, der havde været udsat for vold fra folk de kendte, vurderede at ordningen med konfliktråd, havde hjulpet dem.
Hun er derfor ikke i tvivl om, at der vil komme mere fokus på konfliktråd som en hjælp til begge parter i en voldssag.
»Vi er jo kommet lidt længere med det her i Norge end i Danmark, og der vil helt sikkert komme mere fokus på konfliktråd i Norge, som også i højere grad vil inkludere de alvorlige voldssager,« siger hun.
Karen Paus er enig:
»80 procent af de sager, der ender i konfliktråd, kommer via en henvisning fra politiet, fordi de har vurderet, at det kan hjælpe begge parter. På den måde har politiet også fået øjnene op for, at det ikke kun handler om den konkrete straf, men at man kan komme langt ved at forsøge at imødegå de krav, som begge parter i en voldssag har,« siger hun.
Erfaringerne fra Norge bliver modtaget positivt af den danske forsvarsadvokat Helle Lokdam. Hun mener, at det danske retssystem undervurderer, hvor stor betydning det kan have for et offer at møde sin gerningsmand.
Ofte spiller det ifølge Helle Lokdam også en stor rolle for gerningsmanden, fordi han eller hun oplever, at det er et menneske af kød eller blod, som har lidt skade.
»I forbindelse med en almindelig retssag kan det godt virke kunstigt, hvis gerningsmanden gerne vil sige undskyld, og så er det lettest at lade være. Konfliktrådene er en måde at tvinge gerningsmanden til at forholde sig til den forbrydelse, han eller hun har begået,« siger hun.
Helle Lokdam ærgrer sig over, at ordningen med konfliktråd i Danmark ikke har betydning for den straf, som gerningsmanden ender med at få. På den måde kunne der blive skabt et incitament for gerningsmanden til at deltage.
Eva Smith, som er formand for Det Kriminalpræventive Råd, så også gerne, at ordningen med konfliktråd i højere grad blev inddraget i det danske retssystem.
»Vi har oplevet, hvordan det også i hårde sager navnlig kan hjælpe offeret, som får mulighed for at se gerningsmanden i øjnene og give udtryk for sin vrede og frustration,« siger hun og tilføjer:
»Men det kræver, at både offer og gerningsmand er villige til at mødes«.

