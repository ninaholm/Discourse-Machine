Simon Rosenbaum er død



 Skuespiller, pianist og entertainer Simon Rosenbaum døde i går, 89 år, oplyser familien til Ritzau.
Simon Rosenbaum blev kaldt for ’livsglædens ambassadør’ og regnes for at være Danmarks første standupkomiker. Han boltrede sig på kryds og tværs i dansk underholdning i over et halvt århundrede.
Simon Rosenbaum gjorde sig først og fremmest bemærket som solist med en finurlig og krøllet blanding af vovede viser, skægge tosserier og poetiske tankestreger.
Han ernærede sig ved at spille på restauranter og barer, inden han fra 1960 startede kabareter i København. Blandt talenterne, han spottede, var Susse Wold, Malene Schwartz, Per Pallesen og Ole Ernst.
Siden har vigtige omdrejningspunkter for karrieren været blandt andet Rottefælden i Svendborg, Søpavillonen i København og Tivoli Friheden i Aarhus, hvor han var chef for revyen 1974-1982.
Ritzau

