’Find en dansk model til legalisering af hash’
I Washington har man legaliseret hash. I Holland er hash ulovligt, selvom det er muligt at købe det euforiserende stof i coffeeshops. Danmark kan skele til andre landes modeller, men bør finde sin egen, lød eksperternes råd på  konference om legalisering af hash
Den 6. december 2012 blev det i Washington gjort lovligt at være i besiddelse af op til 28 gram hash for alle personer over 21 år. På billedet ses borgere i Washington fejre legaliseringen.


 »Det er forkert at se det at ryge marihuana som en forbrydelse,« sagde Pete S. Holmes fredag på en konference, der handlende om legalisering af hash. Han er chefanklager i Seattle i staten Washington og mener, at det var på høje tid med en ny strategi for håndteringen af hash efter mange års forfejlet politik, da Washington i december sidste år valgte at legalisere hash.
Peter S. Holmes var en af oplægsholderne til konferencen, som Københavns Rådhus’ festsal fredag dannede rammen om. Værterne var overborgmester Frank Jensen, socialborgmester, Mikkel Warming og sundheds- og omsorgsborgmester, Ninna Thomsen, og blandt oplægsholderne var eksperter fra både Danmark og udlandet, som alle kom med deres argumenter, teorier og erfaringer i forbindelse med Københavns Kommunes ønske om at gennemføre et forsøg med legalisering af hash.
Den brogede flok af tilhørere var alt fra christianitter til misbrugsbehandlere og nysgerrige studerende, og det var til tider svært for ordstyreren at holde debatten om forellerimod legalisering af hash nede. Der var nemlig ikke lagt op til, at der skulle debatteres, men at konferencen skulle være en mulighed for at dele erfaringer og blive klogere på, hvordan en eventuel dansk model kan indrettes.
Udenlandske erfaringer
PeterS. Holmes er en varm fortaler for legalisering af hash, og han har været aktiv i cannabisdebatten i USA.
»Er det bedre at bruge penge på at bygge nye fængsler, som er nødvendige med den kriminalitet, hashhandel medfører, eller vil man i stedet vil bruge pengene på at udbygge sundhedssystemer og uddannelsessystemer,« spurgte han retorisk salen.
»Lige nu er det bander og narkohandlere, der får pengene for hash, men den amerikanske befolkning kan få del i pengene i stedet for, hvis vi eliminere det sorte marked,« sagde han og påpegede, at man ikke bør bruge ressourcer på fortsat at kriminalisere marihuana, men i stedet skabe et stramt reguleret system, der fjerner pengene fra de kriminelle.
The Washington State Liquor Control Board arbejder på at fastlægge retningslinjer for salg og produktion af marihuana. Washingtons model indeholder, at alt cannabis bliver dyrket inde i landet. Peter S. Holmes mener, at det er nødvendigt, hvis man skal gøre sig håb om at skabe kontrol.
»Men det, der fungerer i Washington, er ikke nødvendigvis det, der fungerer i Danmark. Man skal finde ud af, hvilken model der fungerer her. Jeg håber, at I gør det, så borgerne ikke skal gøre det for jer.«
Mens Washington har taget det fulde skridt mod en legalisering af hash, har Holland taget det halve. Det er ikke lovligt at være i besiddelse af hash i Holland, men i midten af 70’erne blev det legalt for coffee shops at sælge cannabis, og i dag må de sælge fem gram hash pr. person over 18 år om dagen. De hollandske coffee-shops er dog nødsaget til at købe deres forsyninger på det sorte marked.
Roel Kerssemakers er ansat ved Jellinek Instituttet i Holland, der bl.a. er rådgivningscenter om rusmidler, og han belyste på konferencen Hollands bevæggrunde for at håndtere hashmiljøet via landets coffeeshop-model, og fortalte at man i Holland ikke at kriminalisere unge mennesker, og at man ser en fordel i at adskille bløde og hårde stoffer.
»Men at coffee-shoppene bliver nødt til at købe cannabis ulovligt, er et problem,« siger han, og han opfordrede Danmark til at gøre noget ved »bagdørssalg«. Hvad en eventuel dansk model skal indeholde, havde den anerkendte norske rusmiddelekspert og sociolog, Willy Pedersen, nogle bud på. Han har tidligere ment, at hash burde forbydes, men har i de seneste årskiftet standpunkt og har placeret sig blandt flertallet af forskere.
»Meget forskning har vist, at kriminalisering og fængselsstraf ikke er den rigtige vej. Det er sørgeligt at slå ned på svagstillede grupper, for dem, der sidder i fængslerne med misbrugsproblemer, er jo ofte mennesker med store problemer. Kriminalisering har ikke vist sig specielt effektivt, og det har store skadevirkninger at straffe folk. Derfor mener jeg, at man bør stoppe med at bruge fængsler og retssystemer til at mindske hashforbrug,« sagde han.
Han påpegede, det er vigtigt i en eventuel dansk model, at der ikke er økonomiske incitamenter for privatpersoner for salg af hash i engrosleddet. Desuden bør priserne følge det illegale hashmarked. Han anbefalede desuden, at man kunne skæve til de norske og svenske modeller for salg af alkohol, Vinmonopol og Systembolaget, som gør det muligt at skabe en streng reguleret adgang til hash.
»Held og lykke. I er modige,« sagde han, inden han forlod scenen.

