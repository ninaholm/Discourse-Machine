Fredningskrav umuliggør A.P. Møllers havnebroer
A.P. Møller-fondens gave på næsten 200 mio kr. til fire broer over inderhavnen og Christianshavns kanal kræver en dispensation fra Fredningsnævnet. Men nævnet har stillet så skrappe krav, at broerne umuliggøres
Fredningsnævnet har blandt andet afvist, at der placeres en bropille i Christianshavns kanal. Det krav alene vil ifølge Københavns Kommune 'umuliggøre' realiseringen af det broprojekt, som A.P. Møller har tilbudt at donere.


 »Det er fuldstændig ude i hampen!«
Torben Glesborg, chef for Københavns Kommunes Center for Anlæg og Udbud, er ikke karrig med ordvalget, når han skal kommentere de krav, Fredningsnævnet for nylig har stillet som betingelse for at gå med til at dispensere fra den gældende fredning af hovedstadens kanaler.
En sådan dispensation fra Fredningsnævnet er nødvendig, hvis Københavns Kommune til næste år skal påbegynde anlægsarbejdet til fire broer over henholdsvis inderhavnen, Christianshavns Kanal og Trangraven. Broerne, der er en gave på knap 200 mio. kr. til byens borgere fra skibsreder A.P. Møller og hustrus Fond til Almene For-maal, vil bl.a. gøre det muligt for gæster til Operaen at ankomme til fods fra Nyhavn.
Hensynet til operagæsterne er dog ikke det argument, som kommunen først fører i marken, når lokalplanforslaget om de fire broer lanceres. I stedet taler man her om, »at der er behov for at binde byen bedre sammen.« Og det kan broerne sammen med en cykliststi fra Nyhavn over Christiania til Amager råde bod på, mener kommunen.
Ikke pille ved broerne
Konkret har Fredningsnævnet bl.a. afvist, at der placeres en bropille i Christianshavns kanal. Det krav alene vil ifølge Torben Glesborg »umuliggøre« realiseringen af det broprojekt, som vandt den udskrevne arkitektkonkurrence. Afvisningen af bropillen har nævnet besluttet med henvisning til den gældende fredningsdeklaration fra 1966, som udtrykkeligt forhindrer placering af »faste indretninger« i kanalerne.
»Principielt betyder det, at Fredningsnævnet lægger op til, at broer ikke må have bropiller i vandet. Men du kan ikke finde en bro i København, som er konstrueret uden piller i vandet,« siger Glesborg.
Kommunen har derfor i maj klaget til Naturklagenævnet over Fredningsnævnets afgørelse: »Fredningsdommerens fortolkning af vilkåret indebærer, at vinderprojektet ikke kan realiseres,« hedder det bl.a. i kommunens klage. Indtil videre er detailprojekteringen af kanalbroerne derfor stillet i bero, indtil Naturklagenævnet har taget stilling til klagen.
Torben Glesborg understreger, at gaven fra A.P. Møller udtrykkeligt er til fire broer, så hvis bare én af broerne falder, bliver ingen af broerne bygget.
Tunnel frem for broer
Modstanderne af A.P. Møllers havnebroer udgør en broget flok af lystsejlere, bolværksejere, christianshavnere, boligselskaber, Naturfredningsforeningen og christianitter, de fleste samlet i interesseorganisationen HavneForum København. I et brev til Naturklagenævnet gør organisationen opmærksom på, at behovet for at binde byen sammen kan imødekommes med en tunnelforbindelse under havneløbet og kanalerne. En tunnel er udtrykkeligt nævnt som en mulighed i den 44 år gamle fredningsdeklaration.
Et af bromodstandernes vigtigste argumenter er, at selv om broerne bliver oplukkelige, så vil det i praksis umuliggøre det store rykind af sejlbåde med høje master, der hvert år lægger til kaj i Christianshavns kanal. Dette synspunkt har Fredningsnævnet delvist imødekommet bl.a. ved at kræve, at broerne skal kunne åbnes gratis for alle sejlere på højst 90 sekunder, og at broklapperne mindst skal være på mindst 30 m.
Også dette krav vil ifølge kommunen umuliggøre en gennemførelse af det vindende projekt. »Vilkåret indebærer, at den planlagte bro ikke kan bygges, samt at der skal foretages unødigt voldsomme indgreb i det eksisterende miljø,« anfører kommunen i klagen til Naturklagenævnet.
Selv hvis det lykkes kommunen at få lempet Fredningsnævnets betingelser, vil det under alle omstændigheder føre til en fordyrelse af budgettet - ud over de knap 200 mio. kr., som fonden har bevilget. Torben Glesborg kan ikke løfte sløret for, hvor meget dyrere broerne så kan blive:
»Det har vi ikke lavet beregninger på. Vi har ikke fundet anledning til det, fordi vi regner med at gennemføre det, vi har foreslået.«
I og med at de fire broer skal kunne åbnes for sejlbåde, skal de være bemandet. Det betyder, at kommunen får en ekstra udgift til drift af broerne, som A.P. Møller-donationen ikke dækker. Hvor stort beløb, der bliver tale om i løbende driftsudgifter, er endnu ikke fastlagt. Kommunens teknikforvaltning er netop nu i gang med at udarbejde et udkast til en 'broåbningspolitik', som skal gælde for alle broer i havnen, også Langebro, Knippelsbro og Bryggebroen. Og bemandingen vil så at sige afhænge af, hvor åben 'broåbningspolitikken' bliver.
På Københavns Rådhus har Socialdemokraterne, Venstre, Radikale og til dels også Konservative og SF hidtil været for broerne. Men som Lars Weiss, nyvalgt socialdemokratisk medlem af kommunens Teknik- og Miljøudvalg, siger til Information, så går han ikke ind for et ubetinget ja: »Alene af den grund, at hvis Naturklagenævnet siger nej til klagen, så kommer der ingen broer,« som han siger.
Lars Weiss forventer, at broerne kommer på teknikudvalgets dagsorden straks efter sommerferien.


