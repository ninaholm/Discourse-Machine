Beskæftigelsespolitik er også socialpolitik
Beskæftigelsespolitik har været undervurderet som redskab på det sociale område, og moderne velfærdspolitik skal handle om social mobilitet frem for udbetaling af ydelser, mener beskæftigelsesminister Mette Frederiksen (S). Med bl.a. kontanthjælpsreformen vil hun tage et opgør med den negative sociale arv
Det er for folks eget bedste, at Mette Frederiksen vil skære i kontanthjælpen.


 
	Så længe barndommens postnummer er bestemmende for børn og unges adgang til uddannelse, arbejde og levestandard, er velfærdssamfundet ikke i mål. Sådan lyder den klare udmelding fra beskæftigelsesminister Mette Frederiksen (S) i kølvandet på forårets reformer af kontanthjælps-, førtidspensions- og fleksjobordningen. Hun er klar til at blæse til kamp mod den negative sociale arv.

	Ifølge Mette Frederiksen er en del af grundtanken i den socialdemokratiske velfærdsstrategi at udvise social ansvarlighed over for dem, der i en periode ikke er i stand til at forsørge sig selv. Men den sociale ansvarlighed skal udmøntes i krav – ikke ydelser, mener Mette Frederiksen.

	»Ønsket eller kravet om man vil, om social mobilitet er for mig at se omdrejningspunktet for et velfærdssamfund,« siger Mette Frederiksen. Ifølge beskæftigelsesministeren er alt, hvad der objektivt begrænser et menneskes potentiale og udfoldelsesmuligheder »i sin enkelhed drønuretfærdigt«.

	Men frem for at fokusere på at hæve de sociale ydelser, vil hun hjælpe den enkelte til at blive selvforsørgende. Og i det socialdemokratiske projekt hænger folkeskolereformen og reformen af kontanthjælpsordningen tæt sammen, fordi »uddannelse er det stærkeste frihedsbrev, hvis man vil flytte noget strukturelt«.

	I løbet af de seneste generationer er der brugt betydelige summer på opbygge et socialt system, hvor de økonomiske ydelser spiller en central rolle. Det skal vi huske at anerkende, mener Mette Frederiksen.

	»Men samtidig må man erkende, at bagsiden kan være, at man nogle gange kommer til at forveksle dét, at der findes en ydelse, med, at vi som samfund ikke skal gøre mere. Der er mange, der lidt fejlagtigt tror, at hvis der formelt er lige muligheder for alle, har samfundet gjort det, der skal til. Men det er jo ikke rigtigt, for forudsætningerne for at gribe de muligheder er stadig meget forskellige.«

	På den baggrund mener Mette Frederiksen, at beskæftigelsespolitik har været undervurderet som redskab på det sociale område.

	»Med det gamle regime har man i mine øjne ikke alene forsømt at tage hånd om nogle mennesker. Man har også glemt at tage hånd om næste generation.«

	Og dér, hvor vi ifølge Mette Frederiksen for alvor ikke er dygtige nok, er i forhold til at skabe muligheder for samfundets mest udsatte.

	»En dag skal vores velfærdssamfund jo være så stærkt, at ligegyldig hvilken bagage du bærer med dig, ligger mulighederne foran dig og kompenserer for det, du ikke har fået med hjemmefra.«

	Krav til udsatte

	Ifølge Mette Frederiksen kan kontanthjælpen være en hæmsko i forhold til den sociale mobilitet, da kontanthjælpssystemet indebærer en fastholdelsesrisiko: Når først man er i det, og især hvis man befinder sig der over længere tid, opstår der en risiko for, at man ikke kommer videre.

	»Vi vil med reformen sende det meget klare signal, at det godt kan være, at det bliver en sej omgang. En drøj omgang. Vi anerkender også, at det er sværere for dig end for din jævnaldrende, hvor mor og far bakker op, og alle i familien tager en uddannelse. Men du skal gøre det alligevel. Og det skal du af hensyn til dig selv, men først og fremmest af hensyn til dine børn,« siger Mette Frederiksen om reformen, der træder i kraft 1. januar 2014.

	Det er denne balance mellem at anerkende svære kår og alligevel insistere på at sætte krav, som beskæftigelsesministeren gerne vil sætte fokus på. Ved at nytænke dét at bryde negativ social arv skal samfundet erkende, at de udsatte unge har sværere betingelser for at tage en uddannelse, »men målet må være det samme,« fastslår Mette Frederiksen. Og vi skal møde børn og unge med lige store krav – uanset deres baggrund, mener hun.

	Samtidig skal der også stilles krav til det sociale system om, at nogen påtager sig det overordnede ansvar. For familier med massive sociale problemer har ofte adskillige myndighedspersoner tilknyttet, og det kan forkludre sagsbehandlingen. Sagsbehandlere på ydelseskontoret, sagsbehandlere på jobcentret, misbrugskonsulenter, diætister og mange flere er alle sammen nogle, der skal hjælpe familierne videre. Men de forskellige aktører gør det vanskeligt at vide, hvem der gør hvad – og hvor ansvaret ligger.

	»Det svækker velfærdssamfundet i forhold til at hjælpe familier på fode. Når der ikke er nogen koordination, bliver det svært for mennesker at navigere i systemet,« siger Mette Frederiksen. Derfor er et af de vigtigste elementer i reformerne af førtidspensions- og kontanthjælpsordningen at få myndighedspersoner til arbejde sammen i såkaldte rehabiliteringsteams, som ledes af én koordinerende sagsbehandler. »Det kan ikke nytte noget, at jo flere problemer, et menneske har, jo mere skal det rende rundt til alle mulige afkroge af den offentlige sektor,« siger Mette Frederiksen.

	100 mio. til kontanthjælpsfamilier

	Mette Frederiksen, der selv har bevæget sig fra socialområdet til beskæftigelsesområdet, er særligt optaget af gruppen af unge enlige forsørgere, fordi de er overrepræsenteret i kontanthjælpssystemet.

	»Og ligegyldigt hvordan man vender og drejer det, er det meget, meget sværere at tage en uddannelse, at komme ind på arbejdsmarkedet, og måske i virkeligheden – for nogles vedkommende – at udfylde en mor- eller en farrolle, hvis alt omkring en er svært,« siger Mette Frederiksen.

	På den baggrund afsætter regeringen næste år 100 mio. kr. til udsatte kontanthjælpsfamilier.

	Selv om det endnu er uvist, præcis hvad pengene skal gå til, er der i kontanthjælpsreformen lagt op til hjælp i form af studiestartkoordinatorer og et samarbejde med det frivillige Danmark. På den måde vil regeringen forsøge at forstærke netværket for de sårbare unge. For selv om det kan virke som en endog meget stor opgave at bryde sin families sociale mønster, er de unge nødt til at tage udfordringen op, mener Mette Frederiksen.

	»Man må bare erkende, at den rejse er svær og hård, men den er nødvendig.«

