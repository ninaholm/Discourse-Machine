Stor forskel på antallet af frikøbte forskere
På humaniora på Københavns Universitet er der i dette semester op mod 45 fastansatte forskere, der ikke underviser. På jura er der nul. Problemets omfang handler derfor i høj grad om, hvilken kultur, der hersker på de enkelte fakulteter


Tendensen til at fastansatte universitetslærere køber sig fri fra deres undervisningspligter, fordi de har fået en ekstern forskningsbevilling, findes på alle landets universiteter. Men problemets omfang varierer meget. På humaniora på Københavns Universitet har man i det nystartede semester op mod 45 frikøbte forskere - svarende til ni procent af den samlede stab. På jura har man slet ikke nogen. Man kender godt til problematikken på jura, men her er traditionen, at man ikke køber sig fri for sine forpligtelser, forklarer prodekan Jørn Vestergaard:"Det sidder i blodet på vore ansatte, at ansvaret for de grundlæggende funktioner - herunder undervisningen - skal varetages. Fakultetets praksis beror bl.a. på, at vi har en forholdsvis lille stab af faste lærere, og derfor ville det ikke være holdbart, hvis forskere kunne frikøbes i større omfang," siger Jørn Vestergaard. "Juras retningslinjer afskærer ikke adgangen til frikøb totalt, men vi er nødt til at føre en restriktiv linje," tilføjer han.Behov for restriktiv linjeForskere kan primært frikøbes, hvis de skaffer en ekstern forskningsbevilling hjem og skal lede et større projekt. Og Jørn Vestergaard kan godt mærke, at presset stiger i takt med andelen af eksterne bevillinger:"Vi har tidligere kun fået tilført få eksterne midler, men nu satser vi målrettet på at tiltrække mere ekstern finansiering, og så vil der komme tilfælde, hvor behovet for frikøb dukker op."Jørn Vestergaard fortæller, han netop har set den første ansøgning om frikøb i løbet af sine to år som prodekan - og det ser han som et udtryk for en ny tendens - nemlig at satsningen på tilførsel af flere eksterne midler vil øge relevansen af frikøbsordninger. Men det vil aldrig komme til at tage overhånd, forsikrer Jørn Vestergaard:"Der bør lægges en ansvarlig linje over for de studerende. Vi vil ikke overlade ansvaret for undervisningen til vikarer og deltidsansatte for at frikøbe de fastansatte til forskning. Vi har gode eksterne lærere, som kan varetage konkrete undervisningsopgaver, men de skal ikke have ansvaret for at tilrettelægge den forskningsbaserede undervisning."Politik på vejEn sådan restriktiv politik var der mange, der gerne så indført på Det Humanistiske Fakultet. Det mener Klemens Kappel, der er lektor i filosofi:"På humaniora har vi ikke nogen politik, der begrænser frikøb, så hvis vi får eksterne forskningsmidler hjem, så får vi generelt også lov til at blive frikøbt. Man kan så være væk fra undervisning i årevis - og det er der også nogle forskere, der er. Men samtidig er der blandt forskere en udbredt forståelse for, at det ikke er godt, og at der bør være begrænsninger for, hvor meget forskere kan frikøbes fra undervisningen. Derfor savner jeg et udspil fra fakultetet," siger Klemens Kappel.Et sådant udspil er på vej, fortæller prodekan for forskning på Det Humanistiske Fakultet, Mette Thunø:"Vi er i gang med at udarbejde en politik på området," siger Mette Thunø.Hun mener dog ikke, at fakultetet lige nu har et problem:"I det her semester har vi ikke noget problem, men hvis vi ikke er bevidste om det, så kan vi få et problem i fremtiden, for der kommer stadig flere eksterne midler. Og derfor er vi gået i gang med at kigge på det," siger Mette Thunø.Hun mener, at der skal findes en fornuftig balance mellem undervisning og frikøb:"Forskningsbaseret undervisning er en kerneværdi på universitetet. Hvis ikke den er der, så har man ikke noget universitet overhovedet. Men samtidig vil vi også gerne have del i de eksterne forskningsmidler. Mange af de forskningsprojekter foregår i samarbejde med internationale forskere. Hvis ikke man må være en del af det, fordi man hele tiden skal undervise, så kan vi slet ikke komme i spil internationalt," siger Mette Thunø.Derfor er løsningen et kompromis:"Vi arbejder mod at skabe former for frikøb, hvor der stadig er undervisning involveret, men hvor det bare ikke er i samme omfang som normalt," siger Mette Thunø.
