Så er dagpengeaftalen på plads
30.000 dagpengemodtagere får en hjælpende hånd fra regeringen og Enhedslisten. Enhedslisten kæmper videre for et permanent ændret genoptjeningsperiode
 
	»Vi er blevet enige om en ordning, som sikrer, at det store antal dagpengemodtagere, der står til at falde ud her til sommer og fremover, får en hjælpende hånd,« sagde finansminister Bjarne Corydon efter forhandlingerne i Finansministeriet mellem regeringen og Enhedslisten. Foto: Scanpix


 
	Efter en pinse bag lukkede døre kunne regeringstoppen og Enhedslistens politiske ordfører, Johanne Schmidt-Nielsen, mandag aften stille sig ud foran den berømte glasdør i Finansministeriet.

	Der blev smilet, trykket på næven og slået fast, at der er forhandlet en midlertidig redning på plads for de op mod 30.000 danskere, der står til at falde ud af dagpengesystemet i 2013.

	»Vi er blevet enige om en ordning, som sikrer, at det store antal dagpengemodtagere, der står til at falde ud her til sommer og fremover, får en hjælpende hånd,« sagde finansminister Bjarne Corydon (S).

	Regeringen fremlagde sit udspil sidste tirsdag efter pres fra SF og Socialdemokraternes bagland, og aftalen var ventet at falde hurtigt på plads.

	Aftalen betyder blandt andet, at a-kassernes medlemmer alligevel ikke skal finansiere størstedelen af nødhjælpspakken, som kaster en økonomisk redningskrans ud til de langtidsledige, der falder ud af dagpengesystemet som følge af dagpengereformen.

	»Det afgørende er, at det der med at hæve a-kontingentet, det gør vi ikke,« siger Bjarne Corydon.

	Regeringen havde ellers foreslået at hæve kontingenterne til a-kasserne, men Enhedslisten har stået stejlt på, at der skulle findes en anden finansiering.

	Den samlede finansiering på 1,85 milliarder kroner er i stedet sammensat som et kludetæppe med beløb fra flere forskellige puljer og for eksempel ved, at skære i tilbuddet om danskundervisning for voksne udlændinge.

	Både før og efter har Enhedslisten presset på for en løsning, og rent politisk har ingen af parterne haft grund til at smide den på gulvet i løbet af forhandlingerne.

	Det er 11 måneder siden, at Johanne Schmidt-Nielsen opsagde Enhedslistens rolle som regeringens støtteparti på grund af skatteaftalen. Det er kortere tid siden, hun rasende forlod Finansministeriet efter at have indgået en finanslovaftale, hun havde svært ved at stå inde for, men nu er partiet altså tilbage.

	»Jeg ved, at I går rigtig meget op i forholdet mellem Enhedslisten og regeringen,« sagde Johanne Schmidt-Nielsen.

	»Jeg tror, at alle ved, at vi er meget uenige på en række politiske punkter. Også her. Stod det til os, fik vi en kortere genoptjeningsperiode med det samme i stedet for en kommission, der skal se på området.«

	»Men det ændrer ikke ved, at vi er rigtig godt tilfredse med, at det er lykkedes at lave en redningspakke,« sagde hun.

	Men Schmidt-Nielsen slår også fast, at partiet ikke er færdig med at kæmpe for permanente forbedringer af systemet.

	»Altså det er jo sådan, at vi stadigvæk har et dagpengesystem, som VKO og De Radikale desværre forringede, og i Enhedslisten fortsætter vi ufortrødent med at forsøge at få rettet op på det.«

	»Den aftale, vi har lavet her, handler om brandslukning,« sagde hun.

	Også økonomi- og indenrigsminister Margrethe Vestager (R) er glad for, at der nu bliver holdt en hånd under de ramte dagpengemodtagere, selvom hun sammen med Venstre, Konservative og Dansk Folkeparti lagde stemmer til reformen, der halverede dagpengeperioden fra fire til to år og forlængede optjeningskravet til 52 uger.

	»Når vi har kunnet se, at mange mennesker stod i en meget usikker situation med lang ledighed i bagagen og et arbejdsmarked, som havde svært ved at åbne sig for dem, synes jeg også, at det er rigtigt at lave denne ordning,« var hendes reaktion på redningsplanen.

	Den færdige aftale mellem regeringen og Enhedslisten er bedre end den løsning, som regeringen havde lagt op til. Sådan lyder det fra direktøren for a-kassernes sammenslutning, AK-Samvirke, Verner Sand Kirk, der især glæder sig over, at det alligevel ikke bliver medlemmerne af a-kasserne, som skal betale regningen for redningskransen til de arbejdsløse.

	»Det kan vi kun være tilfredse med. For det betyder jo, at det ikke bliver sværere for os at få folk til at melde sig i en a-kasse og forsikre sig mod ledighed. Det er svært nok i forvejen,« siger Verner Sand Kirk.

