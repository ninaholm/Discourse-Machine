Politi afviser koordineret indsats i Tibet-sag
Der var ikke en officiel politik om at holde demonstranter med tibetanske flag væk fra ruten, da den daværende kinesiske præsident, Hu Jintao, besøgte København i 2012, forklarer Københavns Politi


 
	Der var ikke tale om en koordineret indsats.« Sådan siger ledende politiinspektør Mogens Lauridsen, efter at sagen om seks tilbageholdte demonstranter med tibetanske flag har været behandlet i Københavns Byret.

	Flere jurister, her under professor på Københavns Universitet Jørn Vestergaard og chefjurist i Cepos, Jacob Mchangama, har i de seneste dage undret sig over, at politiet under det kinesiske statsbesøg i 2012 tilbageholdt demonstranter forskellige steder i byen – tilsyneladende uden nogen anden grund end at de havde tibetanske flag i hånden.

	Dermed mener juristerne, at det umiddelbart kunne ligne en organiseret begrænsning af ytrings- og demonstrationsfriheden, men det afviser Københavns Politi altså.

	»Jeg kan godt se, at der har været nogle episoder, som kan se underlige ud. Men nogle områder af byen blev ryddet sent, og derfor var der nogle, som blev smidt væk fra de steder, hvor de stod, kort før præsidenten ankom. Hvis det havde været den amerikanske præsident, så havde vi spærret af fire timer før, det gjorde vi ikke denne gang. Jeg kan godt forstå, at det kan se ud som om, de blev jaget væk på grund af flagene. Men det har ikke noget med de tibetanske flag at gøre, det handler om sikkerhed,« siger Mogens Lauridsen.

	Videofilm

	På en privatoptaget video bliver en kvinde med et flag bedt om at gå væk fra Christiansborg Slotsplads og ned på Højbro Plads, hvor den officielle demonstration fandt sted.

– Hvorfor må man ikke stå på Christiansborg Slotsplads med et flag?

	»Det er altid en vurderingssag, men jeg synes, det giver god mening, at man står dernede, hvor der er sat plads af til det, så der ikke opstår problemer. Vi har jo en sikkerhedsopgave.«

- Men hvorfor kan det være en trussel for sikkerheden, at der står en pige med et flag?

	»Så skal vi jo til at visitere folk og sikre, at der ikke kan opstå problemer. Det er meget almindeligt, at vi ikke har demonstrationer direkte op ad ruten af sikkerhedshensyn. Derfor mener jeg, at det er oplagt, at man henviser til demonstrationen på Højbro Plads.«

	I retssagen i Københavns Byret, som ikke handlede om ytringsfrihed, men kun om hvorvidt demonstranterne blev frihedsberøvet, sagde vicepolitiinspektør Claus Hjelm Olsen, at ’det blev påpeget fra PET, at man i Kina ikke er vant til, at man kan udtrykke sig, som man kan i Danmark’, og at kineserne ikke ’ønskede at tabe ansigt’, samt at dette var blevet kommunikeret videre nedad i systemet.

	Det har været med til at givet anledning til spekulationer om, hvorvidt ordren om at tilbageholde demonstranter med flag kom oppefra.

	Men det mener Mogens Lauridsen er en fejltolkning:

	»Jeg ved ikke præcis, hvordan ordene er faldet, da man har lavet briefingen, men jeg regner med, at det er kommunikeret videre for at sikre, at der ikke er en skjult dagsorden fra det kinesiske sikkerhedspersonales side. Selvom vi har ansvaret for sikkerheden, så arbejder vi naturligvis sammen med dem, fordi de har stor erfaring – og der er det vigtigt at vide, at hvis de siger, at de kan have en underliggende dagsorden, hvis de siger ’ham der ser farlig ud’. At han ikke nødvendigvis er farlig, fordi han står med et symbol,« siger Mogens Lauridsen, som i det hele taget ærgrer sig over hele debatten:

	»Vi havde faktisk gjort os umage for at placere demonstranterne et sted, hvor de kunne blive set. Først var de placeret på Rådhuspladsen, men da vi fandt ud af, at ruten ikke gik forbi der, flyttede vi demonstrationen til Højbro Plads.«

	Imidlertid endte det med, at politiet spærrede for en del af udsigten med deres køretøjer, da den kinesiske præsident kom forbi:

	»Der har været polemik om køretøjerne, som nogle tænkte, at vi satte der, for at man ikke skulle kunne se demonstrationen. Men vi gjorde det, fordi der var nogle demonstranter, som satte sig i bevægelse, og det var for at sikre, at de ikke kom over broen, at vi satte vi køretøjerne der,« siger Mogens Lauridsen.

