I kamp for Danmark endnu en gang
Styrkelsen af den danske veteranpolitik i 2010 samt adgangen til nye løbeproteser har revolutioneret genoptræningen af sårede soldater, fortæller de og deres behandlere, da Information møder dem til Invictus Games i London
Dennis Dencker (tv.) og Lars Christian Hein Wolff er to af de 27 veteraner, der repræsenterer Danmark ved Invictus Games i London.


 Hold tempoet Dennis – du har sølvmedaljen.« Kammeraterne råber, hepper og klapper fra sidelinjen, da 28-årige Dennis Dencker i høj fart runder sidste hjørne og sikrer sig – og Danmark – sølv i 1.500-meter-løbet for krigsveteraner ved Invictus Games i London.
Dagens triumf er kulminationen på en flere år lang genoptræningsperiode siden den dag i 2009, hvor han på vej tilbage til Armadillo-basen efter en fodpatrulje i Helmand-provinsen i Afghanistan trådte på en landmine.
»Heldigvis var det en lille mine, og den sprang ikke ordentligt,« fortæller Dennis Dencker og forklarer, at skaderne kostede ham højre fod, efter at han måtte amputeres fra anklen.
»I starten var jeg bare lykkelig over, at der ikke var sket mere. Et par uger inden havde en af mine kammerater trådt på en IED (Improvised Explosive Device, red.) og mistet begge ben. Men efter nogen tid kom der en masse tanker. Hvad så nu? Hvad med kæreste og venner? Hvad skal jeg lave,« fortæller den rød- og hvidklædte atlet, der er blandt 27 danske krigsveteraner, der i disse dage kæmper mod deltagere fra 13 andre lande – heriblandt værtslandet Storbritannien, Afghanistan, Tyskland, Georgien og USA.
At han overhovedet kan deltage i løbedisciplinen, er lidt af et mirakel. For umiddelbart fandtes der ikke nogen løbeprotese for sårede i hans situation.
»Det havde været lettere, hvis benet var amputeret længere oppe, så det her er faktisk en prototype, som bandagisterne har fået lavet til mig,« fortæller sølvmedaljevinderen, der også deltager i cykling og siddende volleyball.
Veteranpolitik
Idrætsstævnet er det første af sin art i Europa og er resultatet af et initiativ fra britiske prins Harry, der selv er veteran fra krigen i Afghanistan. Tanken er bl.a. at anerkende den rolle, som sport spiller i rehabiliteringen af sårede soldater.
I Danmark er den erkendelse for alvor blevet implementeret med Veteranstrategien fra oktober 2010 og ikke mindst Dansk Idrætsforbunds Soldaterprojekt, der siden 2011 har organiseret og planlagt aktiviteter for skadede soldater.
»Vi har altid vidst, at idræt giver livskvalitet og er godt for psyken, og sårede soldater har fået et knæk og skal op igen. Der er idræt en fantastisk måde at gøre det på,« fortæller bandagist Brian Lousdal, der er med for at hjælpe soldaterne med deres specialudviklede proteser.
»Man kan ikke løbe på en gåprotese, men før var det ikke almindeligt for en amputeret at få adgang til højaktive specialproteser, fordi kommunerne ikke ville betale,« fortæller han og tilføjer, at det i dag anerkendes, at løbeproteser er afgørende for, at soldaterne kan komme i gang igen.
»Rehabiliteringen i Danmark er blevet meget bedre som resultat af det,« tilføjer Brian Lousdal, omend han mener, at der stadig er »lang vej igen«.
Holdets fysioterapeut, Christian Langhorn, er enig i, at der er sket meget siden Balkan- og Irak-krigene.
»Det er først efter Irak, at der er sket ændringer. Indtil 2010 fik de drenge, der kom hjem fra Afghanistan, et lidt skrabet tilbud, for Rigshospitalet var ikke gearet til det,« fortæller han med henvisning til, at antallet af faldne og sårede – hhv. seks og 19 i Irak – steg voldsomt i takt med, at krigen i Afghanistan blev mere blodig.
I alt er 37 danske soldater faldet i Afghanistan siden 2002, og ikke færre end 212 soldater er vendt sårede hjem, viser tal fra Forsvaret.
Antallet af sårede er blandt andet så højt, fordi lægerne i dag er blevet bedre til at redde de hårdt sårede.
»For 10-15-20 år siden ville mange ikke have overlevet. Vi ser flere komplekse skader i dag, men vi er også blevet bedre til at behandle multitraumepatienter,« fortæller Christian Langhorn, der mener, at det »setup«, der har eksisteret siden implementeringen af Veteranpolitikken i 2010, »fungerer rigtig godt«.
Ar på sjælen
Dorthe Canzanella, psykolog i Forsvarets Veterancenter, mener også, at Danmark i dag har fået opbygget en god model, der følger soldaterne både før, under og efter en udsendelse, hvor hun er med til at hjælpe soldaterne til at omstille sig fra Battlemind til Homemind.
»Når man har været udsendt i seks måneder, tager det omkring tre måneder at vende tilbage til Homemind. Hvis man efter seks måneder ikke føler, at man er tilbage, bør man tage kontakt til os,« fortæller hun, men påpeger, at det ofte er familien og ikke soldaten selv, der opdager, at noget er galt.
Sådan var det for Lars Christian Hein Wolff, hvor konen måtte ringe til lægen, efter at han en ganske almindelig aften pludselig flippede ud og begyndte at kaste med ting i huset, fordi en lille detalje gik ham på. Han fik efterfølgende diagnosen posttraumatisk stresslidelse som resultat af udsendelser til Irak og Afghanistan.
For ham er motionen blevet et vigtigt holdepunkt i livet efter erkendelsen af, at han måske aldrig kommer tilbage på arbejdsmarkedet. Med støtte fra den frivillige organisation Team Veteran har han bl.a. gennemført en maraton samt adskillige cykelløb. Han deltager ved Invictus Games i cykling og svømning, selv om der skulle overvindelse til for at deltage i så stort et arrangement.
Sådan er det ofte for psykisk sårede soldater, påpeger Dorthe Canzanella.
»Ens stresstærskel rykkes, når man får en psykisk skade, og det kan være svært at være sammen med så mange mennesker, som der f.eks. er til en åbningsceremoni. Og de lange dage kan virkelig være udfordrende for dem. Jeg er med for at tjekke op på dem og sikre, at de får nogle pauser,« fortæller hun.
At hun er med, er altafgørende for, at Lars Christian Hein Wolff tog med.
»Jeg havde meldt fra igen, men da jeg fandt ud af, at der kom en psykolog med, tænkte jeg: ’Så kan jeg godt.’ Og det er det bedste, jeg har gjort. Det er en ære at repræsentere Danmark, hvad end det er som fredsbevarende eller i kamp her ved Invictus,« fortæller den 34-årige krigsveteran.
Personligt har Wolff været helt nede at vende, men siger, at sporten og hans tre-årige søn har givet ham »noget at leve for« igen.
»Sporten er mit varemærke nu – det, jeg skal koncentrere mig om. Foruden fokus på min søn og familie,« siger han.

