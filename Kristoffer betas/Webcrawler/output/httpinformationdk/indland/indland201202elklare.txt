EL klar til energiforlig med regeringen og VKO
Enhedslisten melder sig klar til at indgå et energiforlig, selv om Venstre er med. Klima- og energiministeren er positiv, mens Venstre giver Enhedslisten en kold skulder
Enhedslistens energiordfører, Per Clausen, erklærer sig klar til at deltage i en energiaftale, som også omfatter Venstre.


 Klima- og energiminister Martin Lidegaard (R) har mulighed for at sidde for bordenden, når det bredeste flerårige energiforlig nogensinde indgås. Sådan lyder tilbuddet fra Enhedslistens energiordfører, Per Clausen, der nu meddeler, at regeringens støtteparti — efter samtaler med ministeren — er klar til at lave en aftale, som også omfatter Venstre.
»Vi er klar til en aftale — også selv om den rummer Venstre. Vi har selvfølgelig nogle indholdsmæssige krav, og vi er da utilfredse med, at regeringen giver indrømmelser til Venstre. Men de lægger altså uendelig stor vægt på at få dem med, og så må vi se på, hvordan vi får det bedste ud af det,« siger Per Clausen.
Efter i to omgange at have presset regeringen ned i pris for energiforliget, meddelte Venstre sidste mandag, at partiet nu var parat til at gå i realitetsforhandlinger om den økonomiske ramme for aftalen. Enhedslistens reaktion kom prompte i form af en pressemeddelelse med overskriften »Asocial og uambitiøs klimaaftale truer«: Per Clausen anklagede SRSF for at være på vej til at svigte sine valgløfter og Venstre for at udvande indholdet af en energiaftale. Men Enheds- listen er siden hen blevet forsikret om, at regeringen ikke agter at nedsætte ambitionsniveauet, og at forskellen på partierne er overkommelige.
»Vi har et udestående om, hvordan vi sikrer os, at vi ikke satser på nogle biomasse- og biogasprojekter, der ikke er miljømæssigt bæredygtige. Men vi er meget indstillede på at finde løsninger på de problemer, der er mellem os og nogle af de andre. Vi går efter en aftale nu — også selv om regeringen har valgt, at den vil have Venstre med,« siger han og tilføjer, at »ministeren har givet os indtryk af, at vi ikke er så langt fra hinanden«.
’Meget langt fra en aftale’
De imødekommende toner fra Enhedslisten afstedkommer dog ingen åben favn fra Venstres energiordfører. Tværtimod tvivler han på, at en aftale kan omfatte både V og EL.
»Når jeg ser på Enhedslistens generelle udmeldinger på energiområdet, herunder på biomasse og økonomi, så tror jeg, at det bliver meget svært at lave en aftale, der også omfatter Enhedslisten,« siger Lars Christian Lilleholt (V).
Han understreger, at der fortsat er langt til en aftale.
»Jeg er i løbende god dialog med regeringen, men vi er meget, meget langt fra, at der kan laves en aftale. Vi er der, hvor vi er begyndt at tale om den økonomiske ramme — vi er ikke enige om den. Derudover er der alt indholdet, så der er meget meget langt til, vi kan lave en aftale.«
— Men sagde I ikke i sidste uge, at I var enige om rammen?
»Vi sagde ikke, at vi var enige om rammen. Vi sagde, at udspillet fra regeringen var et godt grundlag at gå videre på. Der udestår stadig mange ting, hvis vi bliver enige om rammen, særligt biogas og oliefyr, « siger Lars Christian Lilleholt.
Martin Lidegaard meddelte ved sin tiltræden, at han ville have et energiforlig på plads inden jul. Det viste sig, at ministeren gjorde regning uden vært, og forhandlingerne har vist sig langt vanskeligere, end han først havde regnet med. Ministeren er da også sparsom med kommentarerne til Venstres kurv og Enhedslistens frieri.
»Jeg tror ikke, at jeg vil sige så meget andet end, at jeg gerne vil kvittere for, at Enhedslistens melder sig ind i forhandlingerne. Det er glædeligt. Lige nu er vi midt i en forhandlingsproces, og jeg synes, vi er inde i en god gænge. Derudover har jeg ikke kommentarer til det,« siger Lidegaard.
Spørger man energiforhandlerne, hvornår en aftale kan tænkes at være i hus, varierer svarene mellem »uger« og »måneder.« Ministeren har med andre ord trods sidste uges tøbrud fortsat en koldfront at arbejde sig igennem, før han kan lukke en energiaftale.

