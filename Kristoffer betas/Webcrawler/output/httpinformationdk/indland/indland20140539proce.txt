39 procent af Venstres vælgere vil have Løkke skiftet ud
Lars Løkke Rasmussen bør trække sig som formand, mener 39 procent af Venstres vælgere og en række lokalformænd
Venstre opnåede blot 16,7 procent ved søndagens valg og mistede et mandat i Europaparlamentet. Løkke erkendte selv på valgnatten, at sagerne om tøjindkøb og rejser til familien har kostet stemmer

Baglandet er rasende, Venstre-vælgerne er skuffede, og tidligere topfolk i partiet er bekymrede.Lars Løkke Rasmussen er en presset mand efter Venstres dårlige valg til EU-Parlamentet og de seneste ugers bilagssager, og en række lokalformænd og vælgere i partiet sætter nu grænsen i flere af landets store aviser: Løkke bør forlade posten som Venstres formand.39 procent af Venstres vælgere vil have Løkke skiftet ud, viser en meningsmåling, som Gallup har foretaget for Berlingske. Og flere lokalformænd mener, at formanden skal trække sig ved næste uges hovedbestyrelsesmøde, som Løkke selv indkaldte til på valgnatten.- Vi har givet vores formand et mandat til at sige: Nu er nok nok med Lars Løkke, siger Henning Fruergaard Pedersen, medlem af bestyrelsen for Venstre i Viborg, til Berlingske.Venstre opnåede blot 16,7 procent ved søndagens valg og mistede et mandat i Europaparlamentet. Løkke erkendte selv på valgnatten, at sagerne om tøjindkøb og rejser til familien har kostet stemmer.Venstres lokalformand i Roskilde, Fleming Friis Larsen, mener, at der er behov for at få "renset ud".- Ellers bliver sagen ved med at køre, og det har vi ingen interesse i som parti. Jeg har svært ved at se andre muligheder, end at vi skal have en ny formand, siger han til Jyllands-Posten.I Kerteminde er den lokale Venstre-formand, Ole Holst, også kommet i tvivl.- Jeg kan ikke sige, at han er den rigtige formand. Han har format. Men han har også den brist, at han har så svært ved at sige nej, når han får et godt tilbud, siger han til Jyllands-Posten.Politiken skriver, at en lille håndfuld af Løkkes håndgangne mænd mandag indledte en telefonrundringning til baglandet for at forsøge at sikre opbakning i partiets hovedbestyrelse.Den tidligere folketingsformand Christian Mejdahl, som har været medlem af Venstre i 45 år, mener, at det er den værste krise, han har set i partiet.- Jeg kan ikke mindes, at der har været en så alvorlig situation i Venstre. Dette her er helt specielt, siger han til Politiken.Folketingsgruppens eneste åbne kritiker Birthe Rønn Hornbech (V) sagde mandag, at hun ville overveje sit medlemskab, hvis hovedbestyrelsen ender med at frede Løkke.Tidligere topfolk som Uffe Ellemann-Jensen og Henning Christophersen efterlyser selvransagelse i Venstres øverste ledelse efter det skuffende EU-valg.- Med dette resultat vil jeg slå fast, at det er klart, at det må føre til grundige overvejelser i Venstres top, siger Uffe Ellemann-Jensen til Berlingske.LÆS:Claus Hjort støtter Løkke som Venstres formand
