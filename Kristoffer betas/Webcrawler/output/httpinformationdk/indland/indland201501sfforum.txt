SF vil have et forum, der skal fjerne overflødige regler og bøvl
Regeringspartierne og Enhedslisten er åbne overfor et forslag fra SF, som skal føre til færre offentlige regler


 I kampen mod overflødige offentlige regler, og regler der giver uforholdsmæssigt meget bøvl, foreslår SF at oprette et såkaldt Forenklingsforum. Et forum hvor borgere, organisationer og virksomheder ikke bare skal kunne komme af med deres frustrationer over reglerne. Men et forum som regeringen skylder en forklaring, hvis den ikke vil fjerne reglerne.
»Vi skal have noget forenkling i den offentlige sektor, og der er altså gode erfaringer med det såkaldte Virksomhedsforum, så hvorfor ikke også bruge den idé i hele den offentlige sektor,« siger SF’s gruppeformand, Jonas Dahl.
Siden den daværende SRSF-regering i 2012 nedsatte »Virksomhedsforum for enklere regler«, er dette foreløbig kommet med 422 forslag til forenklinger, hvoraf det foreløbig står fast, at de 144 gennemføres.
De mange forslag til regelforenkling bliver sendt til den myndighed, der har lavet reglen, hvorefter denne skal forholde sig til forenklingsforslaget efter et såkaldt følg-eller-forklar- princip. Med andre ord er regeringen forpligtet til enten at gennemføre de initiativer, der bliver foreslået, eller at forklare, hvorfor der ikke bliver gennemført forenklinger.
I det nye Forenklingsforum skal der sidde repræsentanter for de offentlige ledere, de offentligt ansattes fagforeninger samt for brugerne i form af for eksempel patientforeninger. Prisen ventes at løbe op i 10 millioner kroner. Men de penge mener SF hurtigt er tjent hjem i form af sparede konsulentrapporter.
Positiv modtagelse
De to regeringspartier er åbne overfor SF’s forslag.
Socialdemokraternes finansordfører, Jesper Petersen, understreger, at han både er enig i, at Virksomhedsforum har fungeret og at de offentligt ansatte selvfølgelig ikke skal bruge unødig tid på bureaukrati.
»Så det kunne godt være, at man kan bruge en lignende model i forhold til den offentlige sektor. Et sådant forum var dog ikke noget SF fandt finansiering til i finanslovsforhandlingerne, så umiddelbart er der ikke frie penge at bruge på det. Altså kan ikke jeg ikke bare lige slå til på den konkrete model og finansieringen, men selve idéen er værd at se nærmere på,« siger Socialdemokraternes finansordfører.
Den radikale gruppeformand, Camilla Hersom, kalder det dog »lidt voldsomt« at oprette et forum for at skulle tage sig af eventuelt overflødige regler. Det burde ikke være nødvendigt, mener Camilla Hersom:
»Men mange overser tit, at der som regel faktisk er en årsag til reglerne. Så måske skulle vi politikere snarere starte med at begrænse os en smule. Det skorter jo sjældent på forslag om, at nu skal man det ene og det andet.«
Mere bureaukrati?
Enhedslisten har senest opfordret regeringen til at nedlægge Moderniseringsstyrelsen, der er blevet kendt for at ville veje, måle og kontrollere de offentligt ansatte. Partiets gruppeformand, Stine Brix, kalder derfor SF’s forslag for en »udmærket« idé:
»Det vil vi gerne være med til at kigge på for at nå det mål, vi alle er enige om: Nemlig en offentlig sektor som kører på mere tillid og mindre kontrol. Men man skal passe på, at man ikke ender med at bruge 10 mio. på endnu mere bureaukrati og papirarbejde. Det skal være sikkert, at der rent faktisk kommer noget ud af et sådan Forenklingsforum.«
Professor ved Roskilde Universitet (RUC), Jacob Torfing, opfordrer politikerne til generelt at slække kontrollen med kommuner, regioner og deres institutioner.
»SF’s forslag er godt, og det er altid en god ide at invitere til et bredt samarbejde med kommuner og regioner og medarbejderorganisationer og andre om, hvordan vi kan komme den tiltagende bureaukratisering og kontrol til livs og genskabe motivationen i den offentlige sektor.«

