Kan Apple redde avisen?
Hvis kunderne er klar til at betale for digitalt indhold, er den nye iPad en gave til avisbranchen. Men spørgsmålet er, om det kommende medieforlig giver de danske aviser incitament til at udvikle indhold til e-læsere


 Midt i en aviskrise dukkede iPad'en pludselig op. Nogle kalder den avisernes redning. Andre ser Apples  hybrid mellem tablet-computer og e-reader som en projektionsflade for desperate udgivere, der drømmer om en let løsning på alle problemerne.
»Det bliver måske ikke en stor revolution, men jeg tror, det bliver en lille revolution,« siger Mercedes Bunz, britiske The Guardians medieteknologi-skribent.
Alt tyder da også på, at aviserne satser hårdt på iPad'en, der blev præsenteret af Applechef Steve Jobs den 27. januar i år. New York Times har allerede udviklet en avis- model til den delikate gadget, mens flere mediehuse er på vej, blandt andre Condé Nast, der står bag blade som The New Yorker og Vanity Fair. Og herhjemme arbejder både Berlingske Tidende og Politiken på at udvikle en iPad-avis.
Fordelene ved iPad'en er mange. Takket være Wi-Fi- og 3G-teknologi vil aviserne konstant kunne blive opdateret med aktuelle artikler, der kan integrere lyd og levende billeder. Kunderne vil få aviser leveret, der er skræddersyet efter deres interesser. Papir-, tryk- og distributionsomkostninger forsvinder. Og via iTunes vil abonnenterne kunne betale på en nem måde.
Avisforkælelse
»iPad'en vil måske ikke kunne redde aviserne, men den har nogle fordele frem for den traditionelle avis, og den kan facilitere flere af de mange indtjeningsmuligheder i den digitale verden. Hvis folk er villige til at betale via iTunes, vil man for eksempel samtidig kunne tage flere penge for reklamerne, fordi de når ud til folk, der har penge og er parate til at bruge dem,« siger Mercedes Bunz.
Men er folk parate til at betale for digitalt indhold, når de igennem mange år er blevet vænnet til at få det gratis på nettet? Medieeksperten Jeff Jarvis tror det ikke.
»Udgiverne håber, e-readerne er et magisk redskab, der med ét vil vende tilbagegangen til fremgang. Men vi har allerede læsere. De hedder browsere. Jeg kan ikke se, hvorfor vi skal være rundt på et stort klodset apparat og så oven i købet betale for noget, som vi ellers kan få gratis på nettet,« siger Jeff Jarvis.
Mercedes Bunz er mere optimistisk:
»Jeg tror, det vil gå på samme måde som med musik. Før downloadede alle gratis piratkopier. Nu bruger rigtig mange mennesker iTunes. Hvis det ikke er for besværligt, kan folk godt lide at bruge penge på noget, som de føler er et lækkert produkt, som de forkæler sig selv med,« siger hun.
Sten på vejen
Chefredaktør for brancheavisen MediaWatch Ole Nørskov tror ikke på nogen hurtig revolution i Danmark.
»Jeg mener, at e-readerne giver en historisk mulighed for at rette op på den fejl, at man har givet folk gratis indhold. Men jeg tror, der lige nu er nogle strukturer i Danmark, der kan blive et problem,« siger han.
Ifølge Ole Nørskov vil de danske aviser næppe se det store incitament til at satse helhjertet på e-readere, medmindre de forestående medieforhandlinger, der skal afsluttes i løbet af 2010, munder ud i markante forandringer i dagbladsstøtten. Som det ser ud nu, er distributionsstøtten og den indirekte støtte i form af momsfritagelse for aviser nemlig forbeholdt trykte aviser.
»Desuden har aviserne måske i virkeligheden ikke den store interesse i at hjælpe udviklingen på vej, fordi de ikke er interesserede i at hjælpe eventuelle konkurrenter,« siger Ole Nørskov, der pointerer, at det vil være langt billigere for nye spillere på markedet at opstarte digitale aviser, end hvad det i dag koster at etablere en seriøs trykt avis.
Endelig peger Ole Nørskov på, at en udbyder som Apple tager sig godt betalt for at sælge varer gennem iTunes.
»De vil nok kræve omkring 30 procent af salgsprisen. Og det skal så tages fra den gevinst, der ligger i, at man slipper for trykke- og distributionsomkostningerne,« siger han.
Demokratiske Apple
Ifølge New York Times siger en kilde tæt på Steve Jobs, at Applechefen ønsker at hjælpe avisbranchen med lanceringen af iPad'en, fordi han mener, demokratiet afhænger af en fri, professionel presse.
Danske Dagblades Forening har nedsat en såkaldt e-reader-gruppe, der skal undersøge mulighederne for, at aviserne indfører e-læsere i samlet flok. Projektlederen siger til Information, at gruppen endnu ikke er klar til at udtale sig om arbejdet.


