'ROJ TV har afgørende betydning for koordinering af det politiske arbejde'
Kurdisk ROJ TV kører i to spor. Det første er til punkt og prikke lydigt mod dansk lovgivning. Det andet er den realitet, udsendelserne formidler til målgruppen - de tyrkiske kurdere. Og uden at træde sandheden for nær må man nok sige, at påstanden om, at ROJ TV er 'en neutral tv-kanal' alene forholder sig til det formelle spor
Direktør. Imdat Yilmaz, direktør for ROJ TV, siger til sin bestyrelsesformands signalement: -Han er gæstfri og udstråler den ro, man møder hos mennesker, der er overbeviste om deres sags retfærdighed. Men som også gør dem helt kolde i røven, når de forholder sig til en omverden, hvor det gælder om at holde tungen lige i munden og fastholde formalia, som i dette tilfælde er en dansk sendetilladelse.-


 Hvis man skal tro Henrik Caprani Winkel, og der er sådan set ikke grund til andet, så er kurdere enormt fine folk. "Jeg er betaget af de mennesker," siger han i telefonen, "de er varme, imødekommende og optimistiske".
Henrik Caprani Winkel er advokat, han bor i Charlottenlund, han er medlem af Det Konservative Folkeparti, han er arbejdende bestyrelsesformand for den kurdiske satellitkanal ROJ TV A/S, og han tøver ikke et sekund med at kalde påstanden om, at medie-selskabet er talerør for PKK, for "noget vrøvl". 
"Var det tilfældet, var jeg for længst ude af døren," siger han. "Politiet har undersøgt denne påstand de sidste fire år, og vi har pligtskyldigt givet alle oplysninger med kopi til Kulturministeriet, Udenrigsministeriet og Justitsministeriet. Når jeg spørger politiet, hvorfor de bliver ved med deres undersøgelser, smiles der venligt med henvisning til 'politik' og 'højere sted'. Projektørerne hviler jo skarpt på selskabet, og vi har orden i enhver detalje, vi lægger alle bilag frem og siger: her er alting. Så jeg er garanten for, at der overhovedet ikke er nogen forbindelse mellem ROJ TV og PKK." 
PKK er blevet offentlig
I Diyarbakir, den kurdiske hovedby i det sydøstlige Tyrkiet, løb jeg for nylig på Nijad Arda Yaruk, 47 år og medstifter af det kurdiske institut i Istanbul i 1993. I dag er han næstformand i 'Freds- og Demokrati-Partiet', der er udset til at tage over, hvis det nuværende legale kurdiske parti, DTP, lukkes af forfatningsdomstolen i nær fremtid. Yaruk er desuden et fremtrædende medlem af den kurdiske forfatterforening og var med til at starte den kurdiske avis Welat, da det kurdiske sprog blev tilladt i 1991 under daværende præsident Turgut Özal. 
"ROJ TV er en fortsættelse af den proces, der blev indledt den gang," fortalte han, "og vi var nogle stykker, der så Europa som et godt sted at få en national kurdisk tv-station op at stå. Det gjorde vi så med økonomiske bidrag fra kurderne i Tyskland, Belgien, Sverige og Danmark. Og det gik op og ned: I Belgien blev den første tv-station stormet, men vi var klar med alternativ teknologi og flyttede til Danmark. Vi har gode og dårlige erfaringer, men den proces, vi satte i gang med aviser og tv, har skabt 1.000 kurdiske forfattere og 1.000.000 kurdiske læsere - for slet ikke at tale om millioner af seere. ROJ TV er et uddannelsescenter i kurdisk og talerør for vores nationale krav - og at kalde os, der står fast på de krav, for terrorister er absurd. Vi har nået meget med vores nationale kamp."
- Siger du dermed, at ROJ TV er en støtte for PKK?
"Det siger jeg ikke, for det kan jeg ikke. Men at de grupper har folkelig støtte, kan ikke diskuteres. Og se dig omkring" - han pegede rundt på cafégæsterne i Hassan Paha Hani, en karavane-station hvis mørnede mure havde modstået kurdiske oprør og turist-vandalisme i 500 år - "PKK er blevet offentlig og offentligheden er lige her - i millionvis".
Og sådan fortsatte Yaruk sin talestrøm, der især var interessant, fordi jeg hørte dens ekko overalt, hvor jeg fik kontakt med kurdiske politikere, intellektuelle og aktivister, der nu åbent vedkender sig en politisk gæld til PKK. 
"Uden PKK havde vi aldrig opnået, hvad vi trods alt har fået af indrømmelser, blandt andet en statslig kurdisk tv-kanal, ret til at undervise på kurdisk - jo, der er langt igen, men der ville have været endnu længere uden presset fra PKK," sagde én, som jeg ikke vil citere ved navn. 
Derimod var Nejdet Atalay, borgmesteren i oliebyen Batman, direkte, da han til båndoptageren sagde: "DTP og PKK er to sider af samme sag, og i den sammenhæng har ROJ TV afgørende betydning for koordinering af det politiske arbejde - uden ROJ TV ville vi ikke kunne kontrollere de politiske aktiviteter i regionen, hvilket ville være til stor skade for vores sag."
'Vores sag' - det er almindelig paratviden, at PKK har et afgørende ord ved opstilling af legale politiske kandidater, ved udnævnelser i de kurdiske ngo-organisationer fra menneskerettigheds-organisationen IHD til handelskammeret i Diyarbakir. PKK er med inde over, og det ved enhver, selv om det ikke siges til citat - men det var ganske sigende, at de kurdiske DTP-borgmestre kort efter sejren ved lokal-valgene i marts rejste til Ankara og udsendte en erklæring om, at PKK nødvendigvis må sidde med ved forhandlingsbordet, hvis en løsning på det kurdiske problem skal være holdbar. Svaret var en arrestationsbølge af kurdiske politikere. Den nyhed blev også bragt af ROJ TV. 
'De synger og musicerer'
Nu er det sådan, at den arbejdende danske bestyrelsesformand ikke har indsigt i de programmer, ROJ-TV sender ud i rummet via parabol eller nettet til 26.000 danske husstande og potentielt 15-20 mio. kurdere i det sydøstlige Tyrkiet, Nordirak plus andre 10 mio. i diasporaens eksil. 
Det er endvidere sådan, at Winkel ikke forstår tyrkisk, aramæisk, arabisk eller nogen af de tre kurdiske dialekter, stationens sprogvifte består af. 
Og det er også sådan, at han ikke havde noget videre kendskab til 'det kurdiske problem', før han han blev ROJ TV's lokale facade af hensyn til den danske sendetilladelse, der er det formelle grundlag for radio- og tv-produktion - der i øvrigt foregår i Belgien, som ligeledes er hjemsted for sende-teknologi og langt de fleste af de cirka 100 medarbejdere. 
Advokat Henrik Caprani Winkel forholder sig alene til ROJ TV's formåls-paragraf, der fordrer 'oplysende, underholdende og informerende programmer, som ikke er politiske'. Og som han tilføjer: "De synger, musicerer og gør ved."
Faktisk er der kun fire-fem ansatte tilknyttet ROJ TV's adresse på H.C. Andersens Boulevard i København - det er lidt svært at hive en helt konkret mandskabsliste ud af direktøren, Imdat Yilmaz, blandt andet fordi skillelinjen mellem 'aktivist' og 'ansat' ikke altid er lige klar. Af regnskaberne fremgår det, at stationen har 'fem ansatte' og METV, moderselskabet, har en enkelt, som er direktøren, Imdat Yilmaz. 
Denne morgen i maj har Yilmaz kun selskab af en kvindelig sekretær i herskabs-stuelejligheden, hvor TV2 News' kulørte fladskærms-tapet fortrænger de fine, hvide porcelænskakkelovnes vidnesbyrd om en fortid i stille stuers trygge borgerlighed. Ja, vidste man ikke bedre, ville det ikke falde en ind, at dette sted er orkanens øje i en strid, der nu i fire år har forgiftet relationerne mellem Tyrkiet og Danmark med både jævnlige politi-anmeldelser og politiske kamikaze-angreb, som da premierminister Recep Tayyip Erdogan forsøgte at hindre den afgående danske statsminister i at få jobbet som NATO's generalsekretær.
Det mærkes heller ikke på direktøren, der skænker kaffe fra en rød termokande, at han er målområde for en veritabel spærreild fra den tyrkiske ambassade. Imdat Yilmaz, der kom fra et job i Danmarks Statistik, før han blev direktør for ROJ TV for godt et år siden, siger til sin bestyrelsesformands signalement: 
"Han er gæstfri og udstråler den ro, man møder hos mennesker, der er overbeviste om deres sags retfærdighed. Men som også gør dem helt kolde i røven, når de forholder sig til en omverden, hvor det gælder om at holde tungen lige i munden og fastholde formalia, som jo i dette tilfælde er en dansk sendetilladelse." 
I den disciplin fremstår Imdat Yilmaz som en sand mester, når han uden at blinke beskriver ROJ-TV's sendeflade som 'neutral'. 
"Det kan du ikke da ikke sige uden at krydse fingrene på ryggen?," protesterede jeg. 
- Det jeg så i april i Diyarbakir og Batman var ikke neutralitet, men agitation - blandt andet i optagelser, hvor politibrutalitet blev gentaget i båndsløjfer?
"Vi er et alternativ til de tyrkiske mainstream-medier, og når børn får tæsk af politiet, viser vi det, for det gør de ikke. Men vi balancerer stoffet med neutral journalistik."
-Jeg så det som propaganda?
Imdat Yilmaz så knusende roligt på mig: "Så ser vi forskelligt på det."
- Men når I redigerer PKK-lederen Öcalans kontrafej ind som overtoning i en jingle forud for nyhederne, er det vel propaganda? Og når I vælger kun at bringe indslag om emner, som PKK også støtter?
"Jeg er ligeglad med, hvad PKK støtter. Vi redigerer selv vores programmer, og den jingle, du taler om, var i anledning af demonstrationerne på Öcalans fødselsdag, hvor den gav mening i den pågældende sammenhæng."
Og længere nåede jeg ikke med den venlige mand, urokkeligt hvilende i kampen for sit folk uden land - i et land uden folkelig sympati for Tyrkiets realiteter, som er den virkelighed, der kommer ned fra Kandil-bjergene på grænsen til Irak med vejside-bomber, granater og mortérer. 
Og som i sin kamp - i det mindste indtil statsadvokaturen beslutter noget andet - støttes af formalia, nemlig den danske lovgivning om retten til at ytre sig frit inden for de såkaldte 'Venedig-kriterier', der knæsætter EU's grænser for ytringsfriheden og blandt andet sætter grænsen ved opfordring til terrorisme. I Danmark er ROJ TV på den rigtige side af denne grænse, hvis man skal tro den sidste kendelse fra Radio- og TV-Nævnet, dateret 23. april 2008 - og det skal man vel. 
Kendelsen er et svar på en klage fra den tyrkiske ambassade, der i november 2007 mente, at et ROJ-indslag, der skildrede otte tyrkiske soldater i PKK-fangenskab, var "propaganda til fremme af terror". 
Nævnet var ikke enig med ambassaden: "Selv om gengivelsen af disse informationer kan virke stødende på de tyrkiske myndigheder eller andre, medfører de efter Nævnets opfattelse ikke en overtrædelse af radio- og fjernsynslovgivningen," hed det i en lakonisk svarskrivelse.


