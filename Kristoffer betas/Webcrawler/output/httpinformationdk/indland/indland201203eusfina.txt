EU's finansskat vil give 6,5 milliarder til Danmark
Nye beregninger viser, at EU’s forslag til en finansskat årligt vil give en indtægt på 6,5 mia. kroner. Enhedslisten mener,  pengene skal øremærkes til en skattereform. Skatteministeren vil afvente og se, om skatten bliver til virkelighed
Skatteminister Thor Möger Pedersen (SF) mener, provenuskønnet er usikkert.


 Mens regeringen leder med lys og lygte efter milliarderne til en kommende skattereform, kommer EU-Kommissionen tilsyneladende med en hjælpende hånd.
Nye beregninger fra skatteminister Thor Möger Pedersen (SF) afslører, at Danmarks andel af det umiddelbare provenu ved EU-Kommissionens foreslåede skat på finansielle transaktioner i Unionen årligt vil beløbe sig til 6,5 milliarder kroner.
Et beløb, som dog bliver mindre – understreger skatteministeren – hvis finansskatten samtidig medfører færre indtægter fra andre skatter og afgifter som aktieavancebeskatningen, pensionsafkastbeskatningen og selskabsbeskatningen.
»Regeringens holdning til forslaget om en finansiel skat på transaktioner er uændret, og provenuskønnet bag beregningerne af et dansk provenu er meget usikkert, siger Thor Möger Pedersen.
S skeptisk
Statsminister Helle Thorning-Schmidt (S) har hidtil afvist EU-Kommissionens forslag med henvisning til formuleringen i grundlaget for SRSF-regeringen om, at den kun vil arbejde for »en global skat på finansielle transaktioner«.
Helle Thorning-Schmidt frygter, at EU-Kommissionens nuværende forslag ikke er »tilstrækkelig robust«, da man risikerer, at handlen med aktier og obligationer blot flytter andre steder hen i verden, hvis Unionen går enegang med en finansskat. I dag advarer Socialdemokraternes finanspolitiske ordfører, John Dyrby Paulsen, mod at tro, at statkassen kan se frem til 6,5 milliarder kroner.
»Det bliver ikke 6,5 milliarder kroner. Det endelige tal vil netop afhænge af en lang række andre negative effekter. Derfor vil de fleste økonomer også sige: Pas nu på og overvej andre muligheder,« siger den socialdemokratiske finansordfører.
Enhedslistens finansordfører, Frank Aaen, mener imidlertid, at finansskatten vil være »et godt bidrag til en skattereform«.
»Hvis ikke den kan gennemføres mellem en række EU-lande kan den i første omgang indføres som en skat på aktiehandel, der tidligere var gældende i Danmark og for eksempel også opkræves i Storbritannien,« siger Frank Aaen.
Indædt modstand
EU-Kommissionens forslag medfører en skat på 0,1 procent på alle aktie- og obligationshandler og på 0,01 procent på de såkaldte derivatkontrakter.
Det kræver imidlertid, at alle EU’s 27 medlemslande bliver enige. Storbritannien og Sverige er blandt de mest indædte modstandere af en sådan skat på finansielle transaktioner, mens Tyskland og Frankrig er fortalere.
Selv om to tredjedele af indtægterne på papiret skal gå til EU’s fælleskasse – og kun en tredjedel til medlemslandene – så har EU-Kommissionens formand, José Manuel Barroso, opfordret landene til at tænke på, at deres kontingenter tilsvarende bliver billigere.
EU’s økonomi- og finansministre holder et uformelt såkaldt Økofin-møde den 30.-31. marts i København, hvor finansskatten ventes at komme på dagsordenen.
»Nu foregår der drøftelser om forslaget blandt EU’s økonomiministre, og før der måtte være en afklaring heraf, vil jeg ikke gå yderligere ind i de eventuelle konsekvenser for Danmark,« siger Thor Möger Pedersen.

