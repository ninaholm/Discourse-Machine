Kommuner fyrer faglærte og ansætter folk med løntilskud
Antallet af offentligt ansatte på løntilskud i kommunerne ventes fordoblet på blot ét år. Kommunernes pressede økonomi får skylden for tendensen, der betyder, at faglærte må vige pladsen for billigere ufaglærte i løntilskud. Flere steder er de faglærte blevet bedt om at stå for at lære den nye billige arbejdskraft op i deres gamle job, oplyser FOA


 Et helt hold husassistenter fra en kommune i Sjælland oplevede efter to årtier på arbejdspladsen at blive fyret. Og mens de fyrede husassistenter arbejdede deres opsigelsesperiode ud, skulle de oplære aktiverede ledige med løntilskud til at overtage deres stillinger.
Ifølge Kim Jacobsen, der er faglig konsulent i FOA Aalborg tegner sagen et sigende billede på kommunernes pressede økonomiske situation:
»Man fyrer fordi, man skal spare. Men arbejdsopgaverne bliver ikke færre - derfor sender man de aktiverede med løntilskud ud i stillingerne,« siger Kim Jacobsen.
Det er til trods for, at lovgivningen på området dikterer, at kommunen kun må ansætte folk i løntilskud, såfremt det handler om en reel udvidelse af det eksisterende personale på arbejdspladserne. Altså skal de løntilskudsansatte fungere som ekstraordinært personale - og ikke som en fast del af normeringen rundt omkring på arbejdspladserne. Ifølge FOA bliver disse regler omgået i stor stil i de danske kommuner.
Udvander fagligheden
Årsagen til, at kommunen handler på kant med loven, er blandt andet, at de i sidste måned af regeringen blev pålagt et nyt system for at få ledige aktiveret.
Systemet betyder, at kommunerne selv skal punge ud med dagpengene, hvis ikke det er lykkes dem at aktivere den ledige, inden der er gået 18 uger. FOA peger på, at det økonomiske pres på kommunerne giver et incitament til at udskifte faglært personale med ufaglærte løntilskudsansatte. De agerer simpelthen forhastet for at undgå at hæfte økonomisk, mener FOA.
»Man skal selvfølgelig holde Christiansborg ansvarlig for omlægningen af økonomien som medfører, at kommunerne har et incitament til at placere de ledige i offentlige løntilskudsstillinger i overtal,« siger Mona Striib, næstformand i FOA. Og antallet af aktiverede ledige med løntilskud stiger med rekordfart i kommunerne. Ifølge FOA og CASA, Center for Alternativ Samfundsanalyse vil der være op imod 25.000 ledige ansat på løntilskud i kommunerne i 2010 - eller dobbelt så mange som sidste år.
I Kommunernes Landsforening (KL) er de opmærksomme på, at antallet af løntilskudsansatte er steget, og at det i særdeleshed er gået ud over de offentlige arbejdspladser.
»Der er begrænsninger i mulighederne for at bruge uddannelse og privat løntilskud til at aktivere. Offentlig løntilskud er derfor det aktiveringstilbud, som kommunerne primært kan anvende, når de skal aktivere,« siger Lone Englund Stjer, der er konsulent på arbejdsmarked og uddannelsesområdet i KL.
Ond spiral
Den stigende aktivering af løntilskudsansatte og udvandingen af professionalismen sker især i de hverv, der hører ind under FOA's område. Og det er en af årsagerne til, at næstformand for FOA, Mona Striib, finder udviklingen bekymrende.
»Det er til enhver tid vigtigt, at man beskæftiger ledige hurtigt - men ikke ud til en ekstrem, så man ender med at afskedige faglærte ansatte,« siger Mona Striib.
FOA betegner situationen som en ond spiral - der er med til at presse fagligheden ud af fagene:
»Det siger sig selv, at når man erstatter faglærte folk med ufaglærte, forringer det kvaliteten. Derudover er det perspektivløst for aktiverede at havne i de her stillinger. For det er meningen, at de løntilskudsansatte skal få styr på, hvad de vil fremover og komme et ønske om en arbejdsplads nærmere. Nu bliver de placeret fuldstændig hovedløst,« siger Mona Striib.
For at komme problemet til livs lægger FOA op til, at man i højere grad målretter aktiveringen for den enkelte ledige. Derudover skal kommunerne bruge de ledige og aktivere dem i stillinger, hvor den ansatte for eksempel er på efteruddannelse. På den måde mener FOA, at man kan få skabt en sund spiral ved, at de ledige efterfølgende kan blive rekrutteret til det offentlige.
»Ledige kunne sagtens komme ind i aktivering, mens den offentligt ansatte går på efteruddannelse. Pointen er nemlig ikke at sige, at der ikke skal kunne aktiveres i det offentlige,« siger Mona Striib.
Kommunerne i dilemma
Det som FOA betegner som hovedløs aktivering, genkender KL som kommunernes dilemma i at følge lovgivningen og få ledige i rettidig aktivering uden at presse faglærte ud af deres job.
»Loven skal selvfølgelig overholdes, og som det ser ud nu, er der et klart dilemma for kommunerne. Men det er et dilemma, som kommunerne ikke ønsker at stå i, og desuden allerede har gjort staten opmærksom på,« siger Lone Englund Stjer.
Hun henviser til et høringssvar, som kommunerne afgav i forbindelse med et udkast til lovforslag om ungepakken, som yderligere øger omfanget af aktivering.


