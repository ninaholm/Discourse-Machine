’Det har været et følelsesmæssigt og hårdt møde’
Et dramatisk gruppemøde i SF endte med, at en grådkvalt Lisbeth Bech Poulsen meddelte, at hun nu agter at stemme for skatteaftale med V og K


 Hånd i hånd med gruppeformanden og med partiets pressechefs arm om livet blev hun guidet væk fra medieopbuddet foran SF’s gruppeværelse. Her havde medierne ventet på, at et af SFs nyeste folketingsmedlemmer, Lisbeth Bech Poulsen, kom ud for at fortælle, om hun stadig var modstander af regeringens skatteforlig med Venstre og Konservative.
Det var hun ikke.
»Vi har fået vendt en masse af de ting, som har været svært for os som parti, og vi har fundet ud af, at vi vil hinanden. Og jeg har indset, at hvis jeg ikke stemmer for, så kan jeg ikke være SF’er. Det har været et følelsesmæssigt og hårdt møde for os alle sammen,« sagde Lisbeth Bech Poulsen.
Hun understregede, at hun fortsat ikke har tænkt sig at forsvare skatteaftalen.
»Min gruppeformand har sagt til mig, at hun meget gerne vil beholde mig i det her parti. Skatteaftalen er for grundlæggende – jeg tror ikke, jeg havde gennemtænkt det ordentligt, hvad det vil sige at være i et regeringsparti,« sagde Lisbeth Bech Poulsen, inden hun blev gelejdet uden for mediernes søgelys.
Det var første gang, SF’s folketingsmedlemmer mødtes siden skatteforliget i fredags. På gruppemødet skulle medlemmerne diskutere regeringens første ’selvstændige’ forlig. Skattereformen bygger udelukkede på de tanker og ideer, Socialdemokraterne, SF og Radikale Venstre har haft til en omlægning af skattesystemet, mens eksempelvis udspillet til førtids- og fleksjobreformen i høj grad bygger på den tidligere regerings udspil.
Lisbeth Bech Poulsen brød sig ikke om skatteaftalen, og på Facebook annoncerede hun, at hun ikke havde planer om at stemme for aftalen. Men efter en lang snak med gruppeformand Pernille Vigsø Bagge kom Lisbeth Bech Poulsen på andre tanker.
»Jeg har talt med Lisbeth om, hvor vigtigt det er, at vi står sammen i SF – sådan som vi plejer at gøre. Vi skal kunne tage de lette, men også de svære beslutninger som et hold. Og det er Lisbeth enig i,« siger Pernille Vigsø Bagge.
Hvordan kan et gruppemedlem hos SF være ved at græde, når hun forlader et møde?
»Vi havde et meget bevæget gruppemøde, fordi der er meget svære ting i den aftale, ligesom der er gode ting i skattereformen. Rigtig mange var henne at give Lisbeth et kram, og det tror jeg, at hun blev ret bevæget over«.
Tidligere har folketingsmedlemmer stemt mod partilinjen eller undladt at stemme. Seneste eksempel er Bjarne Laustsen, der ikke stemte sammen med den socialdemokratiske gruppe ved efterlønsreformen. Hvorfor må Lisbeth Bech Poulsen ikke stemme, som hun har lyst?
»Vi vil helst fremstå som et hold, fordi vi er et hold. Det er jeg rigtig glad for, at det også er lykkedes for os i denne sammenhæng, fordi Lisbeth er så knaldhamrende dygtig, og hun er en del af holdet. Det cementerer hun ved at sige, at der både var lort og lagkage i det der, men at hun er med,« siger Pernille Vigsø Bagge.
Opbakning fra Nordjylland
Lisbeth Bech Poulsens storkredsformand i Aalborg, Thorkil Olesen, har forståelse for, at hun nu vil stemme for skatteaftalen.
»Det har på alle måder været et træls forløb. Der er ingen – i hvert fald ikke her i Nordjylland – der synes, det er en god aftale. Men omvendt er en aftale en aftale. Politisk er jeg helt enig med Lisbeth Bech Poulsen. Jeg synes heller ikke om skatteaftalen. Men man skal tænke på, hvad konsekvenserne er, hvis alle SF’ere, som ikke kan lide aftalen, stemmer imod – så vælter regeringen jo. Og hvis man ikke er parat til at tage den konsekvens, synes jeg, man skal stemme for,« siger Thorkil Olesen.
SF’erne har dog et enkelt ’hængeparti’, før de kan være helt sikre på, at alle stemmer for skatteaftalen. Folketingsmedlem Özlem Cekic meddelte få timer efter, at skatteaftalen mellem regeringen, Venstre og Konservative var indgået, at hun ikke agtede at stemme for aftalen i folketingssalen. Hverken Information eller tilsyneladende SF-toppen havde held til at træffe hende i går, da hun er i USA.

