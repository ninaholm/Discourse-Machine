'Vi skal også have noget for vores stemmer'
Liberal Alliance håber på en nøglerolle i dette års finanslovsforhandlingerne. En række skattelettelser er blandt indgangskravene
Hvis Liberal Alliance skal levere de afgørende stemmer til VKO i forbindelse med ny finanslov, skal der skattelettelser på bordet, kræver partiets formand Anders Samuelsen ved Liberal Alliances sommergruppemøde i Fredensborg i går.

Refrainet fra Liberal Alliance er formentlig ikke bare det første, partileder Anders Samuelsen vil sige, hvis han bliver vækket om natten. Sandsynligvis mumler han det også i søvne:»Lavere skat på arbejde, mere vækst, mere frihed og en bedre offentlig sektor. Det er det, vi vil arbejde for.«Igen og igen og igen har Samuelsen gentaget omkvædet med stadig mere fremskudt brystkasse i takt med, at vælgertilslutningen til hans engang dødsdømte projekt er vokset og vokset.Og på partiets sommergruppemøde i Fredensborg i går blev der sat ekstra tryk på alle stavelser.Selv uden at have vekslet målinger til mandater håber Liberal Alliance nemlig at kunne levere de afgørende stemmer i de kommende måneders finanslovsforhandlinger.Efter Per Ørum Jørgensens farvel til de konservative er VKO's eneste alternativ til en aftale med LA nemlig at få indforskrevet en løsgænger i Folketinget for at skaffe sit flertal.Dén position håber Anders Samuelsen at veksle til indrømmelser: De blandt liberale så forhadte multimedie- og udligningsskatter skal droppes, det samme skal skatten på iværksætteri og momsen på byggegrunde. Og forældre skal kunne udnytte deres mindreårige børns personfradrag, lyder nogle af ønskerne, som Anders Samuelsen selv betegner som »ret jordnære«.Fejlskud- Tror I virkelig, at I kan overbevise VKO om, at hele den omfattende skattereform skal åbnes igen?»Hvis der er nogen, der kalder på os, så må det være, fordi de gerne vil lave noget med os. Når vi oven i købet tager fat på nogle felter, som de højst sandsynligt er pinligt bevidste om, var nogle fejlskud, så burde det være fremkommeligt. Men det er op til dem.«- Det er især de konservative og til dels nogle Venstrefolk, der har ømmet sig over f.eks. udligningsskatten. DF er mere af den holdning, at hvis det skal laves om, så skal der også pilles ved nogle af de steder, hvor DF gav indrømmelser. Er I klar til det?»Det er op til statsministeren og finansministeren at finde ud af. Hvis VKO kommer samlet og siger, at de har brug for vores stemmer, så skal vi også have noget for dem. Det er ikke for at virke hoven. Sådan er det bare«- Alle jeres forslag til finansloven koster penge. Hvor skal de penge komme fra?»Der er frit valg på alle hylder, og jeg tror ikke, at vi er særligt besværlige. Vi har ingen store ambitioner om, at der skal være stor vækst i det offentlige. Det er noget, de andre tre partier har. Det burde være muligt at holde væksten i det offentlige på nul.«- DF vil kræve, at 24-års-reglen bliver hævet til en 28-års-regel, og at der bliver et indvandrerstop fra ikke-vestlige lande. Det har I erklæret jer imod. Men er I klar til at stemme for det, hvis I får jeres egne forslag igennem?»Her har vi et udlændingeudspil, der løser den problemstilling. Vi siger, at det er lige meget, om man er muslim eller inder. I stedet vil vi undgå at tiltrække folk, der er en omkostning for danskerne og i stedet tiltrække folk, der vil bidrage. Og her er vores bud, at nogle af de optjeningsprincipper, man har for folkepensionen, også kunne gælde for andre områder.«- Men hvis det ikke lykkes for jer at komme igennem med den idé, ville I så kunne stemme for en finanslov, der rummer DF's forslag i stedet?»Det skal man ikke melde ud på forhånd. Men lad os nu se«.- I kommer med forslag om indvandrere - men hvad med flygtninge? Er I enige i VKO's flygtningepolitik - senest den aftale, der blev lavet i foråret?»Det er ikke noget, vi skal forholde os til på nuværende tidspunkt. Det interessante for os er at forhindre, at hele diskussionen kommer til at handle om det område og i stedet begynder at diskutere, hvordan vi får væksten tilbage i det danske samfund.«- Så I vil slet ikke snakke om flygtninge?»Det har vi ikke noget behov for. Flygtningepolitikken skal overholde de internationale konventioner. Men det er bare ikke der, vi ligger vores energi. Flygtninge- og udlændingepolitik i det hele taget skal være fast og fair.«- Men du vil ikke komme med vurderinger af, om VKO's politik er for fast eller for fair, eller hvordan har I det med den?»Jeg bruger mine kræfter på det, som for alvor kommer til at betyde noget for Danmark i fremtiden. Og det er, om vi kan få lavet de nødvendige reformer.«Vi er foran de andre- Hvad vil du sige til dem, der stempler jer som et enkeltsagsparti, der bare vil have lavere skatter og mindre bureaukrati?»Foruden finanslovforslagene er vi i dag kommet med en plan, der står på ryggen af Velfærdskommissionen, vismændene, Arbejdsmarkedskommissionen og Skattekommissionen med konkrete bud på, hvordan vi finder 80 mia. kr. Jeg vil mene, at vi er foran de andre partier, der ikke tør lave om på noget.«- Medvind kan jo hurtigt vende i dansk politik. Er I ikke nervøse for, at folk skifter mening i stemmeboksen?»Jeg er tryg ved, at dem, der er skiftet til os nu, er nogen, der i lang tid har været trætte af situationen i dansk politik. Det er ikke bare et spørgsmål om en feriesag. Det er lang tids irritation over, at der ikke er nogen, der tør sige det nødvendige. Og så er det ikke bare for sjov, at de gør det,« siger Anders Samuelsen.Leder side 2
